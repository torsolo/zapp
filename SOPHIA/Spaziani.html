<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<link rel="icon" type="image/x-icon" href="../zapp.ico"/>
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<div id="DB0">
<p onclick="cambia(1)">TEST</p>
<p onclick="cambia(2)">TEST</p>
<p onclick="cambia(3)">TEST</p>
</div>

<p>POLVERE È ANCHE IL CIELO / Io piango lacrime di morte / sulla casa che invecchia, / sul tetto della mia casa vuota d'incantesimi, / Il ciliegio è solo un ciliegio / e più nessun amore m'attende oltre l'angolo della strada. / Agosto smorza il verde con la polvere / e polvere è anche il cielo, / io piango le mie lacrime su questo deserto /  che anche l'ultimo angelo ha tradito. </p>
<p>ELEGIA '46 / Se da questa solitudine ti chiamo / quando l'autunno / sfiora lo stagno al bosco degli ulivi, / in tre sillabe il cerchio / delle cose si chiude, in un mannello / di grano tutto il sole dell'estate. / Se da questa solitudine ti chiamo, / è come quando inverno si profila nel volo basso degli uccelli di fiume ed il cielo s'inombra, lontano esilia un triste vento il sogno. / Infiniti nel tempo / gloriosi autunni avvolgeranno il mondo / ma se ti chiamo, / come la morte amica è la parola / da questa solitudine. </p>
<p>SONO DI SANGUE E FUOCO / Sono di sangue e fuoco i nostri fiori / più veri, o lontanissima stagione / (acqua-di-giovinezza, acqua-di-sogno / rilucente nel cerchio d'un lampione). / È questo l'urto che più forte piega / e rapina la quieta nostra sera, / vento di voluttà, mia primavera / ultima e sola. / Sono le stelle grappoli di luce / come i suoi occhi ardenti e illanguiditi, / dono di morte e amore di rapiti / miei paradisi. </p>
<p>TALORA A LUNGO ATTENDERE / Le nostre case un volo di colombe / distano, breve. E vecchie pietre uniscono. / La luce di un autunno periferico / di tenerezza fulgida le inonda. / O storia da fanciulli ora che il tempo / solenne batte le ore fuggitive! / Ma mi piace così, dalla finestra / talora a lungo attendere, / e fingermi d'un tempo adolescente / i pudori e le favole, / o fonte viva, limpida certezza, / fragilissimo fiore. </p>
<p>Come le fonde nebbie sopra i mari / che un raggio assorbe nel suo bianco sfarzo, / o ti sciogliessi, pena, e come i chiari / ghiacci che vanno pei canali in marzo. </p>
<p>IL PRESENTE / Allegri e onesti erano i ricordi, / nebbiosa misera trama della vita. / Sul futuro si aprivano finestre / ora buie, ora azzurre di palmizi. / Ma qui il tempo fu vivo, fu presente, / fu il tanghero che impone il pagamento immediato. / l'imprecisione delle ore si fece allucinante chiarezza /  e il tormento mi rose, instancabile, come una marea. / Ora so cos'è vivere: un gioco crudele / che inchioda profonda ogni fibra alla ruota del tempo. / E mentre il sogno corre le sue pianure sconfinate / noi, come un giovane frutto, sentiamo la linfa salire / e placata al al meriggio fermarsi, / mentre il tragico peso cresce, fino a staccarci dal ramo. </p>
<p>IL CAMINETTO / Vecchia mi vedi, e povera senza scampo, / intenta a illuminare la mia stanza / con poche consunte braci del tuo ricordo. / Altro mi attende al varco e ben lo sai. / Chi ha avuto il sole è cieco. / E cieco chi non s'accorge della sua gloria. </p>
<p>MITOLOGIA / Basta soltanto essere in vita, a volte: / e simili alle Parche / tagliamo i fili della vita altrui, / avveleniamo il sangue di chi amiamo. / Ma più sovente, forse, capovolte / Penelopi tra gli ospiti nemici, / ritessiamo di notte i cento fili / che va strappando la diletta mano; / come Danaidi senza mai riposo / ricolmiamo le vasche del respiro / che ci succhia (più stretto si fa il giro) / l'uomo lupo agli uomini. </p><h5>Utilità della memoria</h5>
<p>L'ANTICA PAZIENZA (a mia madre) Tu che conosci l'antica pazienza / di sciogliere ogni nodo della corda / e allevi un pioppo zingaro venuto / a crescere nel coccio dei garofani, / lascia ch'io senta in te, come la sorda / nenia del mare dentro la conchiglia, / la voce della casa che i] perduto / tempo ha ridotto in cenere. / Ma è cenere di pane scuro, sacro, / quello che alimentavi col tuo soffio / nel forno buio della guerra - e reca / imperitura in sé la filigrana / dei tuoi ciliegi dilaniati. / L'allegria rialza la sua cresta / di galletto sui borghi desolati, / come il lillà che ti cresce alle spalle / passo a passo, baluardo sul massacro. / Raccogli ancora e sempre il pigolante / nido abbattuto da] vento di marzo / e ripara le falle della chiglia. / Nessuno è senza casa se l'attende / a sera la tua voce di conchiglia. </p>
<p>ATTRACCANO I TERRAZZI / Di brughiera in brughiera / di frontiera in frontiera / risalendo all'idea dei tuoi occhi / oggi ti chiamo, amato, / amato che morrai come le selve / morranno, e il tempo, e il mare ... / Di parola in parola t'ho cercato, / di cielo in cielo, là dove ogni nome / si fonde alla sua luce, e le future / albe sono il passato. / Ai miei gelidi vetri di prigione / attraccano i terrazzi di un'estate / piena dei fischi della ferrovia. / Bastano, a un cuore vivo, una canzone, / uno stridore, un grillo, un gatto sperso: / ed ecco la più lunga sinfonia / un universo.</p>
<p>SESTINE GNOMICHE  / Nei cieli trapunti di stelle scorgiamo alfabeti d'argento. Ma prima che il senso ne appaia li mescola un colpo di vento. Qui sopra, con nero su bianco, si arrenda quel bel firmamento. / L'essenza del fuoco è mistero. È Dio o il Diavolo, forse. Nessuno mai vide il suo corpo né sa con che denti mai morse. Soltanto si sa che nel bene e nel male ha infinite risorse. / Al mondo soltanto una volta conosce il suo verde la foglia. Di un'altra stagione un gran fuoco le vieta per sempre la soglia. Ma so ch'essa muore soltanto se perde del viver la voglia. / C'è al mondo un approdo segreto dal quale è vietato tornare. È l'unico punto che all'uomo e a Dio sia onore toccare. Eppure a gran vele spiegate tu solo hai voluto scappare. / Dell'onda che più non ritorna giungemmo fin quasi alle porte. Piangevano arcangeli e cani la nostra invidiabile sorte. Chi più di un amore ha vissuto conosce ben più di una morte. / Come chi studia uno spartito ostile ho appreso anno per anno la tua assenza. Ora le notti sono foglie al vento che non raccoglie ramo di presenza. In te credevo, come al tre e quattordici credono il raggio e la circonferenza. / Può consumare i frutti della terra chi poi non pensa affatto a seminare. Chi non sa dove nasca la sorgente può discendere il fiume fino al mare. Ma sappia, chi una volta passa il ponte, che deve ripassarlo per tornare. / Era un ragazzo esausto ormai dal vivere, Per amore, di vivere accettò. Più tardi la sua gran sete di vivere l'amore impallidendo gli smorzò. Potrei per te accettare di morire. Dunque per te vivrò. / Se dall'alto ti viene voce o lampo sappi ch'è un fuoco, e cerca a chi passarlo. Ma guarda bene a chi tendi la mano, ché è gloria un solo istante conservarlo. Facile è forse conquistare il cielo. Ma trovare l'erede a cui lasciarlo. / Sempre uragani in terra: né può darsi , che tanto affanno culmini in catarsi. Eri soave e snello come un giglio. Ti avrei voluto, più che amante, figlio. Mai più risplenderà ai miei occhi arsi la forma che nel tempo va a dannarsi. </p>
<p>L'ONDA DEGLI ANNI BELLI / Cicale: quale fondo di un'estate / limacciosa per voi si esprime in luce? / Autunni, sì, verranno. Ma li attende / un'alba intatta, l'oro del passato. / Dio ci vede, lo senti? E ti dibatti / invano contro l'alta che rosseggia / onda degli anni belli. // Rinasceranno un giorno, fiori eterni, / i baci persi come foglie al vento. / Sospeso fra il non essere e l'evento, / perplesso il cuore appena ha respirato. / Ora scandisce un tempo inebriato / libero d'ombre, paradisi e inferni. / Innocente, mortale, disperato. </p>
<p>POESIE DA PARIGI (III) / Si sfila il treno dalla pensilina / come sangue che svuoti la vena. / Questo viaggio, lo so, non ha ritorno, / non sei rondine da attendere al nido. ↓ E da ieri qui il cielo è di piombo, / la notte è senza zefiro né grido, / questi tetti del nord fra aguzzi spigoli / d'argento mi trafiggono.  Esserti al fianco in quell'acerbo volo / d'allodola gaudiosa nella sera! / Ma resterò a guardarti di lontano, / aquilone impigliato a una ringhiera. </p><h5>L'occhio del ciclone</h5>
<p>Lo vedi come l'isola si torce / nei suoi venti stasera, con che furia / tende a disancorarsi dalle boe / profonde del terziario, come anela / al volo sparso delle sue cortecce / e foglie e sabbie nei vortici caldi? / Venga a sentire questa sarabanda / chi la sua patria cerca, chi una legge / invoca del suo esistere, chi crede / alle dighe, ai bastioni, alle colate / ferrigne di cemento, - e cieco ignora / che siamo antichi pellegrini in marcia / verso un santuario, verso una sorgente, / verso una valle dolce per fondarvi / la cittadella del tuo sogno, / quella che compirà a sua volta la parabola / dal nulla allo splendore, e poi t'insinua / quella furia sottile, inestinguibile / di ritornare pellegrino. </p>
<p>I mortaretti in gloria che le sagre / paesane consacrano all'oscuro / volto di una Madonna o a spauriti / rustici sposi scesi da una tela / del Doganiere con somari e pifferi, / ci salutano, vedi, noi che usciamo / da un ventre buio di balena, il troppo / dolce concerto d'organo che dice / l'eterno al cuore breve. / Questa è la diacronia che ti salva / quando perdi gli ormeggi, o quando al sole / feroce ti si fondono le ali. / Allora fra i palloni e i lupini / ritocchi terra, e presto un'altra pausa / cerchi vicina, trafelato angelo, / allarmata coscienza, astro caduto, / prima che il filo della brezza azzurra / inavvertito scenda e ti ritenti, / e in altre brevi apocalissi ancora / si turbino le antiche prospettive / e il mare salga, e le strutture esplodano / e l'estate sprofondi, e il plenilunio / crolli sul mondo in tanti variopinti / frammenti di vetrata. </p>
<p>La mia vita futura, e dico quella / d'oltremondo e oltretomba, la promessa / che da millenni ci rincuora al buio / come il naufrago il faro, quella vita / io l'ho già avuta a sprazzi d'un istante / che duravano secoli. E stasera / so di toccarla con le mani, e mentre / sulla tenebra fonda della terra / scende un lucore siderale, e in frotte / sterminate si urtano le stelle / sprigionando scintille, ancora, come / in un cozzo di spade, io infinita / mi distendo nel tempo e nello spazio / fino a sfiorare Aldebaran con chiome / fluenti e millenarie. E in questo volo / prendo anche te, ti stampo in un eterno / che non conoscerai, ma ti appartiene. / E mentre dormi, come una risacca / confusa ora ti avvolge questo canto / di grilli a cui si fondono le voci / di trapassati ancor non nati. / E quando ti sveglierai ti parrà breve sogno / ciò che sfugge a ogni umana dimensione, / che non ha nome ancora se stasera / restano questi miei versi senza nome. </p>
<p>Quando è libero, l'uomo si arrovella / ad innalzarsi sbarre intorno. Prende / a prestito barlumi a lui stranieri, / coglie bucce alienanti, annaspa, scava / fossati senza ponti levatoi, / brucia vascelli che sereni attendono / di salpare a un suo cenno. / Ma non le vede quelle sbarre, sono / fantasmi di pensiero, tronchi morti / fatti di vento e favola, decreti / folli e aberranti, falsi ed ancestrali / comandamenti che nell'aria suonano / come olifanti cavi. Ma tu chiama, / ricorda, pane il pane, ché più oltre / il maligno s'annida. E se mai tanto / lievito hai nelle ossa, se possiedi / il cuore pneumatico dell'albatro / e come sogno massimo tu vuoi / vivere dentro i sogni, / soltanto i sogni alleva nel tuo orto / che specchiano il tuo viso, e sono tuoi. </p>
<p>Ciò che gli altri raccolgono è negato / a noi, esperti di un altro linguaggio. / Se altri per noi semina, noi siamo / eternamente in viaggio. / Che senso ha approdare se approdiamo / sempre a porti diversi? / Restano i versi, fuochi fatui in fuga / sulla città dei morti. </p>
<p>Le bilance che pesano instancabili / attimi e sogni, minute catastrofi / e ogni moto e respiro in lunga treccia / annodati sull'arco degli anni, / per noi nel bel settembre di montagna / s'inclinano alla sferza vorticosa / del vento, l'urlo, il gelido profeta / delle insidie d'inverno. Né sapremo / quale dei piatti inclina, se nel dare / o nell'avere includerà la sorte, / un giorno, questa pausa smemorata / che prigionieri o esuli ci tenne / a lungo fra gli abeti. E questo è l'alto / prodigio cui si scorda d'esser grati: / ché anche il passato, anche i più sicuri /  eventi e visi un gioco interminato / di specchi curvi instancabile muti, e il bianco renda nero e allegri campi / di neve ora ci mostri dove cupo / vorticava l'inferno. </p>
<p>La carità, questa parola vecchia / che esalano da pagine tarlate / messali e catechismi, è come il vento, / forse, un'immensa lingua che dal cielo / scende a leccare ogni ferita umana. / Ma è molto di più, è una lontana / forza che sale su dalle radici / e fa esplodere il fiore, una mai vista / mano che regge gli universi, è il rombo / o il respiro infantile che di sera / - quando salpano al buio le lampare - / ti offre singhiozzi o note di Te Deum, / aneliti di nascita o agonia, / lieviti che tu impasti per ridare / voce alle cose e un volto a quel tumulto, / a quella calce primordiale, al nulla. </p><h5>Transito con catene</h5>
<p>FOCE DEL TEVERE / Felicità che dormi in fondo al fiume / come una stella seppellita, / felicità, nostro remoto lume / di esuli nel bosco della vita; / sull'altalena, essere o non essere, / dare o avere, prendere o lasciare. / Ci illumina una lucciola allegorica / sopra i marosi torbidi del mare. / La scelta è oscura, la vittoria chiara / nel quadro della scala pitagorica. </p>
<p>SEPPI UNA SOLA SCIENZA / Come il sagace acrobata allevato / dall'infanzia al trapezio e alla sbarra, / come il vagante chierico perduto / da vent'anni fra boschi di libri / o come l'alchimista che si ostina / dietro al crogiolo che annuncia miracoli, / da prima della nascita alleviamo / muscoli ed almagesti, gesti e atlanti, / lucciole omuncoli lèmuri e giganti. / Gira un enorme mestolo, il suo moto / in sé volve il pianeta, in sé trascina / coriandoli di stelle, esigua polvere / all'orlo d'impensabili cicloni. / E io goliardo acrobata studioso / di glosse etrusche, zingaro dell'anima, / pontefice e baccante delle feste, / seppi una sola scienza, l'ardua ascesi / di piombar scorticato nei misteri / fitti delle foreste. </p><h5>Geometria del disordine</h5>
<p>VERSI PER LA MESSA DI MEZZANOTTE / Natale 1977 / Natale è un flauto d'alba, un fervore di radici / che in nome tuo sprigionano acuti di ultrasuono. / Anche le stelle ascoltano, gli azzurrognoli soli / in eterno ubriachi di pura solitudine. / Perché questo Tu sei, piccolo Dio che nasci / e muori e poi rinasci sul ciclo delle foglie: / una voce che smuove e turba anche il cristallo, / il mare, il sasso, il nulla inconsapevole. / Invisibile aria, Tu impregni ciò che vive / e solo vive se di te s'impregna. / Tu sei d'ogni radice l'alto mistero in musica / che innerva il tralcio-lazzaro e lo spinge a fiorire. </p>
<p>NON FUMMO MAI (esercizio di coniugazione) Se fossimo noi tutti dentro l'Essere, / saremmo stati, essendo. / Ma saremo soltanto nell'essenza / di ciò che siamo stati. / Ora siamo l'assenza / di quanto poi sarà. </p>
<p>BILANCI CONSUNTIVI / Ma tutta quella tristezza che hai vissuto, / (guarda, che strano), dall'alto del monte / non ti sembra un'azzurra mascherata? / E quando vedi i dadi che riposano sopra il loro responso / di numeri, giureresti che si trattava di un gioco? </p>
<p>La sala gentilizia trascina al largo la tua voce, / rete d'argento vivo, trota guizzante luce. / O placida acqua morente fra antichi medaglieri, / o lampo dell'attenzione all'attimo memorabile. / Là pronunciasti la parola-chiave / snudata da ogni equivoco, pungente fioretto di sguardo. / La vita è una ricerca di strade per ritornare, / talvolta la bussola mente, e squali ostinati si aggirano. / L'alba sarà promessa di rinascita / ma lunga è la notte, quindici colpi battono. / L'autunno ci avvolge in lenzuola di cenere e ortica, / i medaglieri tintinnano - e dimmi tu chi siamo. </p><h5>La stella del libero arbitrio</h5>
<p>FLASH NOTTURNO / Da trent'anni scandaglio il fondo del mio mare, / ancore, perle, chiodi arrugginiti - / si rifrange ogni raggio in piramidi strane, / boschi di felci muoiono, germogliano coralli. / Con rabbia e calma filtro luce e buio, / palpebro fitto se palpebra il fato. / Sto all'agguato: che il pesce della grazia / non passi mentre dormo. </p>
<p>SUL RITMO DEL ROSARIO / Viene l'inverno dei lupi gentili. / Scendono nebbie civilizzate. / I volti riciclati. La maceria / si dissimula in coltri di glicini. / L'acqua benedetta evapora nelle chiese deserte. / Passai anni in silenzio a cantare / «remember me» come la Didone di Purcell. / La giovinezza è una sorgente dolce / che si perde nel salino del mare. </p>
<p>PROVERBI RIPENSATI / LIGURIA / Lo stupido e i suoi soldi / si separano presto. / Lo stupido, se parte, / perde le ali in volo. / Ogni pretesto è inutile / per riscattare l'anima. / Ogni strada che conta / la percorri da solo. </p>
<p>IL GRANELLO DI SABBIA / Il granello di sabbia, l'inizio del deserto. / La molecola d'acqua, l'inizio della vita. / Un domani un domani un domani un domani un domani, / il rosario sfilato da miliardi di mani. / Un domani si salda di notte con l'altro domani, / ventiquattr'ore nascere, espandersi e morire - muore giovane, a volte inconsumato, / odalisca che presto sfiorisce / dimenticata dal pascià. / Tubi sempre più stretti di cannocchiale, / giorni e giorni che alla fine rientrano. / La lente sfiora appena fiumi comete e nuvole, / vessilli, fulmini, uccelli del paradiso. / Non è mai esistito, pare, al mondo, / un domani di cifra gemella di un altro domani. / Ma una schiera di ieri si gràmola e livella: / i grigi, incappucciati e non redenti / giorni spediti al macero. </p>
<p>AI MORTI / Con voi dire domani, con voi dire coltello / non ha più eco o senso, miei gentili fantasmi. / S'incastellano i volti in piramidi strane. / Sfioro le pietre. Il brivido è ormai soltanto mio. / Mito smesso, scialbato come il profilo d'Europa / è il corpo e il suo tepore, i tendini, il profumo. / Avremo sensi nuovi, dimensioni impensate. / S'incarnerà la mente in un'ortica. / Per caso si è mai visto, da sconsigliare al poeta, / tema più disperante, da sfidare anche il genio? / Non resta che difenderci, consolarci, pensare / che per voi sia Beethoven questo crepitio di rami. </p>
<p>RUOLINO DI MARCIA / Una bussola interna continua a spingermi nella tua direzione come il muro verso il suo rampicante - Mettere rose nei vasi del tempo invecchiato strappare le aureole al passato rifarlo carne viva - Per sapere qualcosa di te rileggerò i miei versi. </p>
<p>L'ULTIMA NOTTE DEL SORATTE / I / Il roseto respira leggero / accanto alla finestra degli addii. / Ignora, da innocente, il tradimento. / È in vendita la casa. / Non si trasportano altrove radici. / Nemmeno, forse, l'anima. / Nove boccioli nuovi si preparano / rossi, per il nuovo padrone. / II / Nell'ultima notte della casa / il tronco dell'abete è puro argento. / Eppure non c'è luna, non c'è luna. / Di forza interna le scaglie scintillano. / Anche il Soratte sembra puro argento. / Fra gli ultimi gigli e le fiorenti ortiche, / io sola opaca, fiore mancato, / fantasma con valige. / III / Mi avveniva di accendere il camino / pensando a lei nel freddo della tomba. / Anche le stelle mi sembra di accendere / perché ovunque si trovi la rischiarino. / E ogni giorno lei mi contraccambia / piccolissimi doni. / Il pettirosso giunto questa notte / porta messaggi in codice. / IV / Anomali vascelli queste nuvole / senz'ancora né ciurma. / Esagera il poeta le metafore. / Sa che portano altrove. / La rosa ha cento palpebre, sappiamo. / Dopo Rilke è difficile dirlo. / Ma non sapevo che per tante palpebre / centuplicato risultasse il pianto. / V / Caronte pesa l'anima dei morti / e anch'io ne so il peso: / quello che curva questa notte i tralci / dell'ibisco piantato da lei. / Io le avevo promesso, come Enea, / di rifondare la casa perduta. / Meglio affidare i penati e le ceneri / alla pietà del vento. </p>
<p>ASPETTA LA TUA IMPRONTA / L'indifferenza è inferno senza fiamme. / Ricordalo scegliendo / fra mille tinte il tuo fatale grigio. / Se il mondo è senza senso, / tua è la vera colpa. / Aspetta la tua impronta / questa palla di cera. </p>
<p>MONTEROSSO / L'intelligenza è un sale (non pochi l'hanno scritto). / Corregge gli zuccheri del cuore, spreme per noi l'arancia / della mente o parola di chi non passò invano. / L'intelligenza sola t'insegna a amare come si deve. / Forse perché l'amore è intelligenza. / Le barche marcite nell'ombra del piccolo porto / non prenderanno il mare. Le vide il cantore d'Arsenio / quand'era ragazzo e non seppe di vederle. / Per lui i nostri occhi carezzano il fasciame sfasciato, / le lacere bandiere di tante lotte con l'angelo. / L'intelligenza sceglie nel suo buio. Al sole / poi filtra e sintetizza, sciorina i suoi risultati. / Dove s'incastri il fittone, meglio non domandare. / Non sfidare il segreto donde germoglia la luce. </p>
<p>Rabbercia, rivernicia il tuo passato. / È un barcone un po' usato, dicono gli esperti, / pezzi sono saltati, la cinghia di trasmissione / è rotta in tre punti, sopra i gangli c'è ruggine. / Ma il motore è buono, otto lustri di pena / non l'hanno ferito a morte e il combustibile c'è. / E poi, scusate, un poeta è un po' diverso dagli altri: / se la stiva si blocca gli resta pur sempre la vela. </p>
<p>LE FASI / I / Ferma! Fatemi scendere! Per sbaglio mi hanno rinchiusa in un corpo che invecchia. / II / Nello squallore c'è ancora tanta vita e tanta smania di vederci chiaro - (ma quanto oscuramente abbiamo spinto il nemico a allestire l'armata). / III / Il portone di casa, quest'arco di trionfo dove passano a sera le nostre sconfitte. / IV / Sentivo vacuefarsi, inacetirsi ciò che era stato il tuo arguto champagne. Talvolta anzi l'avevo creduto vino di Messa grande. / V / Folleggiavo di gioia, ero un trifoglio, rigoglio-orgoglio di tre volti amati. Due a febbraio li ha scippati il vento. L'ultimo traballa sullo stelo come un dente nella bocca di un vecchio. Autunno amaro buffo macilento. / VI / Si stralunerà la mia linfa, scenderà anziché salire, farà azzurre le foglie, si negherà al presagio del frutto? Pescatori d'autunno talvolta trovano un tesoro. Avviene quando smarriscono la speranza di ciò che si aspettano. / VII / La vita è cancro e fiore, ossigeno ed azoto. Inferno e comunione. La vita è te e me, due stelle scisse, in lenta opposizione. / VIII / Eppure ho stretto mani, erano dolci nodi oggi incredibili. Una fra tante ne ricordo (e io l'Adamo alla Sistina). / IX / Inerte in sé, inutile ma vivo, flessibile, ferrigno, dolce e amaro, nel fuoco del mio amore era soltanto la falena visibile nella striscia del faro. / X / Messina, mia mortifera delizia, goccia di vita che sgocciola via. Lo Stretto, immenso mantice, fucina d'insanabile malinconia. / XI / Di me succederebbe - se ancora mi baciasse - come alle mummie a raffica raggiunte - dall'aria. / XII / Il diadema stellare s'inclina, s'incrina il suo fulgore. Potessi ricantare quella rima di un ottimista molto antico, il cuore: Curvati; giunco, la piena ha da passare. </p>
<p>ESAPORTICO DI CHIUSA / Hai messo ordine nella tua vita. / Daresti questa perfezione senza scopo / per uno scopo magari un po' imperfetto? / Tu che guardi il livello che s'abbassa / nella tua vasca appena un po' incrinata. / Questa vita estinguendosi prosciuga / qualunque bella favola di morte. / Non era presunzione ma era orgoglio. / Non era umiliazione ma umiltà. / Accettando la croce la cancello. / Sto spogliando il Giardino d'Estate / per ornare il Palazzo d'Inverno. </p><h5>I fasti dell'ortica</h5>
<p>CRISI / La parola che odio se il ferro non si piega, / se la fucina interna langue, / la parola che transita, cadavere / sopra l'acqua stagnante - la parola, la figlia notarile / di cento dizionari, la farina / vergine d'acqua e lievito, lontana / dal farsi pane.</p>
<p>LA REALTÀ / La realtà è pura percezione. / Guardiamo il mondo in uno specchio / oltre il sipario a volte trasparente / - sotto sotto, la vita. Puoi coglierla a volte / come il casale abbandonato, a notte / visibile per lo scoppio della folgore. </p>
<p>DOLOMITI (ipotesi su Dio) / II / So bene, non ci sei, come non c'è / per sempre più mia madre. Non c'è Saffo / con la sua pelle dolce. È sprofondata / l'Atlantide di loti e di zibibbi. / Ma con chi parlo se non parlo a te? / Nel grigio dell'autunno vanno rauchi / i fantasmi degli autobus, gli automi. / Sogno che un raggio d'oro all'improvviso / porti qui cose, volti, sogni vivi, / e come lancia trafigga gl'inganni. </p>
<p>L'OSTIA / Prendere il vuoto e farne un altro vuoto, / vuoto sacrale, disinfestato, / che ha bruciato ogni scoria in soffitta, / orpelli falsità ciance abitudini. / Ricostruire un bel paese intatto, / nevi non calpestate, bianchi fogli in attesa. / Ogni parola un'ostia che sa bene / di che morte si nutra la vita. </p>
<p>LO SPESSORE / Non voglio prevedere il mio futuro. / Voglio solo inventarlo. / Castelletti di cenere, colonne / di Partenone? / Il futuro è sottile, più sottile / di un lenzuolo di lino. / Ma lo schermo di un film che ci trascina / ha lo stesso spessore. </p>
<p>MIA MADRE / Le dicevo buonanotte al telefono. / Rispondeva un sussurro, buonanotte. / La sua voce staccata dal suo volto. / E a tradimento io la registravo. / Sapeva, la gentile, a che cosa pensavo? / Che un certo aprile era già all'agguato, / che presto l'aspettava un chissà dove, / oltre la terra e il tempo. / Un aprile? In che anno? Avevo letto / che aprile è il più crudele dei mesi. / E venne la sua voce, un buonanotte / ultimo il giorno cinque. / Mi resta quella voce registrata. / Viene da altre ere, altri pianeti. / Pura essenza in cui lei si trasfigura, / profumo vivo di fiore sprofondato. </p>
<p>COME ZUCCHERO / Ventiquattr'ore. Anche oggi ho inghiottito / la cucchiaiata amara e dolce. Vanno / insensibili in cielo le nubi. / Sarà dolce domani quell'amaro / e viceversa. In battaglioni fitti / come nel terzo assalto a Waterloo / si perdono i neuroni lungo il fiume / del sangue. Sarà inutile contarli. / Ricatturarli, un sogno. Giovinezza / si scioglie come zucchero. </p>
<p>UTOPIA / Ah, estirpare ogni male dal mondo, / seme d'ogni disastro, devastante / utopia in cui molti sprofondano. / Il male è l'altra faccia, il nero-fondo / che dà risalto al bianco, il vetro affumicato / con cui guardiamo, a difesa del nervo, / un'eclissi di sole. </p>
<p>LA PEPITA / Vorrei mordere il tempo come il pane. / Trovare resistenza, lasciare il segno dei denti. / Inghiottirne l'essenza, sentire il nutrimento / che dolcemente invade il sangue. / Ma il tempo scorre, invisibile fiume. / Mi fruscia intorno. A portata di mano / mi passa un pesce-favola, una pepita d'oro / già risucchiata in vortici. </p>
<p>ALIBI E SOGNI / III / Sipari, abiti, maschere, corazza, / veli sulle nebbiose praterie / del nostro vero volto. Ritrovare / la pura nudità del giglio d'acqua, / la verità pungente dell'ortica. / Abiti, alibi. Interpreta, traduci, / tu che mi ami, guarda in trasparenza, / annusa, dissotterra, intuisci, scova / l'ago d'oro nel fitto del pagliaio. </p>
<p>DIRAI COSE BELLISSIME / Più in là nel tempo c'è / il mio passato che mi aspetta. / Il tappeto degli anni si stende, / srotola in tinte nuove ciò che è stato. / Ti troverò, io ti ritroverò. / Avrai vesti sontuose, mai viste. / Dirai cose bellissime, nate / dagli anni in cui non c'eri. </p>
<p>OLTRE LA SVOLTA / Forse tu mi hai chiamata. Un nome vero. / Ma è a ritroso che mi vieni incontro. / Anch'io risalgo un fiume, una cascata. / Ti spero con speranza disperata. / Non è stato diverso, al tempo delle spighe alte. / Anche allora non eri che un sogno. / Prenderò in mano la farfalla dorata. / Inviterò la nube a entrare dalla finestra. / E mi farò una gonna rosso-fuoco, / tutta morbidi petali di papaveri. / I fogli del calendario voleranno via, / gabbiani o vele sopra inauditi mari. </p>
<p>No, io non fui all'altezza di quel viso. / E la grande occasione andò perduta. / Troppi semi finiscono alle ortiche. / Sogni si perdono nel sonno dell'ubriaco. </p>
<p>ASPETTO QUELLA SPOSA / Sono stata l'amante di quell'albero, / della cicogna altissima, della nuvola errabonda. / Ma soltanto ho sposato, con un bacio che non finisce / la rugiada marina che fa amara la lingua. / Aspetto quella sposa sulla riva del mare / e non voglio più uomini, amiche né animali. / Ho aiutato il ragno a tessere la tela, / e finita la tela il ragno mi ha mangiata. </p><h5>La traversata dell'oasi</h5>
<p>Ibernati; incoscienti; inesistenti; / proveniamo da infiniti deserti. / Fra poco altri infiniti ci apriranno / ali voraci per l'eternità. / Ma qui ora c'è l'oasi, catena / di delizie e tormenti. Le stagioni / colorate ci avvolgono, le mani / amate ci accarezzano. / Un punto infinitesimo nel vortice / che cieco ci avviluppa. C'è la musica / (altrove sconosciuta), c'è il miracolo / della rosa che sboccia, e c'è il mio cuore. </p>
<p>Nei miei vent'anni non ero felice / e non vorrei che il tempo s'invertisse. / Un salice d'argento mi consolava a volte, / a volte ci riusciva con presagi e promesse. / Nessuno dice mai quant'è difficile / la giovinezza. Giunti in cima al cammino / teneramente la guardiamo. In due, / forse la prima volta. </p><h5>La luna è già alta</h5>
<p>Se la fontana dà acqua lustrale / se l'alba si congiunge a un'altra alba / se tu semplicemente esisti, tu, / confecondante di ogni luce, / sfiori al centro il mistero, mi sorridi / di lontano, invisibile bocca, / e lo spazio si annulla, si precipita / in un unico punto infinito. </p>
<p>Mi cullava il silenzio in mezzo al bosco. / Non fiato di animali, e sulle corde / d'arpa dei rami anche il vento taceva. / Ma quel silenzio non era assoluto / perché non era vergine il mio udito. / Nelle conchiglie delle orecchie un rombo / di marea ovattata si ostinava. / Avevo già sognato in anni di saggezza / di catturare il sommo incatturabile, / l'innocenza perduta. </p>
<p>L'uovo l'ovale il cerchio la spirale, / cupola, sinusoide, viso angelico, / curve figlie di curve da cui scatta / l'arco per l'arco della freccia - / Segno madre di tutto, arcobaleno, / bulbo oculare, semi, arcano zero: / sferico è l'universo numerabile / che ruota e cade all'ovest.</p>
<p>Splendida mostra di falegnameria, / forte odore di resina e cera. / Un sentore di fieno si occulta / nelle doghe ad incastro. / Il Mobil-Market è un vasto cimitero / di alberi che stormivano nel vento. / Nessun rametto, più nessun germoglio / nascerà da quel legno. / Meglio marcire, come tutto, o meglio / servire, essere belli in altra forma? / Fate di me un leggio su cui poggino / menu, versi o messali. </p>
<p>A UN GIOVANE LETTORE / La mano che volevo con i miei versi / stringere fra due secoli a un ragazzo, / è già qui, è un miracolo, e ringrazio / i fondali infiniti del tempo. / Il violino scordato si accorda / tutto solo una corda. / Planeranno per lui da qualche cielo / chiare note inaudite. </p>
<p>«Forse io sono il mare che ostinato / da miliardi di anni si ripete. / E non ci annoia. Ognuno di noi crea / la sua chiave al mutevole spartito. / Ho saccheggiato fiumi, mari e lune, / parole antiche e nuove, bei ricordi / d'infanzia e sogni del futuro. / Posso trovare nuovo legno per la fiamma. / Tutto ritornerà con sangue vergine / com'è successo a chi ti precedeva. / La fantasia è un bel caleidoscopio, / combinatorio genio del mai-visto.» </p>
<p>Risalire dal fiore sbocciato / al vergine profumo del germoglio. / Da un'autobiografia questo esige / il lavorio di chi si ricorda. / Lungo la filogenesi, per ardui / cunicoli e sinapsi, ritrovare / il bimbo che sei stato, o nel subconscio / linfe di padri e avi sprofondati. / Questo è lo stile, magica bacchetta / che dà la vita alla valle di Giòsafat. / Estrarre il senso di fiumane antiche, / pure disciolte nel tuo sangue. </p>
<p>L'ultima radichetta che ti trattiene / sull'orlo dell'abisso, inargentata / dalla rugiada del primo mattino - / è una sola parola, lo sai, e splende chiara / e oscura nei suoi veli - / rivelazione, appello, radichetta / così illusoria in tanta debolezza - / ah, destino fissato da cui posso / con inumane forze districarmi. / Il destino ha il suo gioco d'ingranaggi, / trova la crepa, il cunicolo, va. / Impassibile aspetta il Tribunale. / Non t'insegue, ma c'è. </p>
<p>Non arrivare a un tuo delta / dispersa in mille rivoli: / Sfocia grande nel mare con quell'impeto / che alla sorgente si annunciava. / «Ciò che dividi in due puoi dividerlo / ormai per mille, la sua essenza è infranta.» / (Lo dice Sant'Ignazio, monolite / con spada e croce in mano.) </p>
<p>a Costantino Kavafis / Vorrei vedere in fila accese le candele / degli anni innamorati che mi aspettano. / Ma la campana delle nove, a sera, / mi ricorda che un giorno se n'è andato. / Sant'Atanasio greco, gl'incensi delle chiese / vegliano sulla mia casa, impregnano i miei sogni. / Salgono nenie bizantine: prega / Costantino, per me. </p>
<p>I giorni che tu credi dissipati / nel chiasso e nella noia, / a tua insaputa rodono il deserto / con furiose radici - / trovano un filo d'acqua mentre dormi / o aspetti a lungo un treno che non viene, / e succhiano in silenzio, e ti preparano / i frutti del compenso. </p>
<p>L'elastico del giorno già si tende / al suo massimo: le dieci del mattino. / Se il ritmo continuasse, chissà come / arriverei a sera. / Se guardi la sabbietta che fluisce / fra i due imbuti della tua clessidra / e ti annoi aspettando, a tutto pensi / tranne a un martello che sbricioli l'insieme. </p>
<p>Finché non si spenga la luna continuo a contemplarla / se sono sola e niente mi distrae. / Le parlo. Suggestive le risposte. / E piene di sorprese. / Le ripeto quei tredici aggettivi / che alla finestra Giacomo sovente / le rivolgeva, lettere d'amore. / Sempre anche a lui la luna rispondeva. / Abbiamo chiesto a cinquecento libri / la verità, la via da seguire. / E avevamo gratis, dieci giorni / al mese l'essenziale sillabario. / Bella pagina bianca tanto simile / a quella su cui scrivo. Disco eterno / che non si smagnetizza, ma è corroso / da un fiume interminabile di occhi. </p>
<p>lo volevo una vita sganciata dal bene e dal male / perché nemmeno il bene doveva avere un nome. / Fosse un'essenza pura come l'aria di montagna / che alimenta i polmoni di rapaci e di santi. / Il giudizio (o condanna) dovrebbe essere implicito. / Se ci vuole La Legge ognuno rispetti la sua / e vada leggerissimo, portando in sé / un tribunale di foglie intrecciate. </p>
<p>La natura mordicchia le autostrade. / Con patetico slancio ci ricorda / che vincerà, bisogna solo attendere. / Lei ha grande pazienza, lei non calcola / su piccole misure. Noccioline / sono i nostri millenni. / Però fa cenni, occhieggia. Sorridendo / con l'aria di chi arreda per le feste, / abbellisce gli sfondi, si insinua nelle crepe. / Belle sciarpe di allegri papaveri / striano di un rosso acceso le corsie. / Così i vessilli della sua vittoria / splendevano sornioni sulla fronte / del Colosseo, per poco ancora intatto. </p>
<p>Sempre un poeta offre al suo lettore / una magica lente che ingrandisce / ciò che l'occhio è abituato a guardare. / E precisa le tinte, i contorni, / dà luce al limbo dei particolari. / Rischi il deserto se ignori la lente. / Ti ritrai sull'orlo del tesoro. / Non è solo una lente: l'invisibile / è oltre quel portale. </p>
<p>La tessitura del tempo ha "maglie dinamiche" / che spingono in avanti. Non si può / invertirlo, convincerlo a ripetersi. / Sono stata, non sono. / Vorremmo rovesciarlo, risalire, / ritrovare, scoprire il rimosso. / Ha aspettato millenni per essere vista / quell'altra faccia della luna. </p>
<p>LA STORIA / È un lastricato di petali morti. / Leggeri camminiamo / su ciò che è stato vivo come noi. / Si accatastano pagine di storia: / l'antico sangue è carta. / Se ti avvolge il profumo delle viole / è un puro caso. Il tempo ti dà tregua. / Sei e sarai per sempre quel granello / di sabbia nell'infinità del deserto. </p>
<p>Un vento più forte della memoria / mi porta favole del paradiso perduto. / Non ne sappiamo niente. Essi vivevano / beati e ignari anche dell'alfabeto. / Ma quel vento inventato pure spira, / fiato fresco sulle nostre ferite. / Paradisi passati, paradisi futuri: / la cerniera, impalpabile ragnatela. </p>
<p>Svuotare il mare con il tuo ditale, / angoscia antica che seppe Agostino. / Ogni giorno ti parlo con dolcezza / e da amica ti stringo la mano. / Il muro delle ondate incombe alto / sopra gl'inseguitori del Mar Rosso. / Disperante uragano è il silenzio / lassù. Come raggiungerti? </p>
<p>Venerdi Santo / Lei credeva di stringere in quel corpo disincarnato, / esangue, il suo ragazzo / morto a trentatré anni per oscure / trame di tribunali. / Se le avessero detto che stringeva / a sé l'intero mondo e la sua Storia / non l'avrebbe capito. Erano solo / un figlio con sua madre. </p>
<p>Quella stella lucente che sigilla / il cielo il tre gennaio, / nessuno me la sposti, per favore, / nelle sere a venire - / ma se ne va, decresce, si rimangia / ogni promessa, correrà a brillare / su altri mari o mondi, giurerà / oltre ogni sciagura - / ignorando che cosa ha seminato, / violentato, sconvolto, trasformato. / Transiterà, e così va l'aratro / impassibile sventrando la terra. </p>
<p>Il canto gregoriano sale e scende, / s'aprono labirinti di convento. / Ci sono stata in sogno - e mi rapisce / una clausura che non mi appartiene. / Eppure in qualche infratto del cervello / - o dell'anima, via - m'inginocchio / davanti a un Dio semisconosciuto / che mi chiama e mi abbraccia. / Musica strana, memoria concentrata / di ciò che fui, o altri fu per me. / Mi proietto in un buio di navata, / non m'importa del sole. </p>
<p>Non parlo a vuoto. E se parlo a Dio / è perché mi dà retta. In tempi antichi / uomini e donne ascoltavano il Gange / in casi gravi traendone consiglio. / Negherebbe, un virtuale confessore, / l'accostamento, quasi un'eresia. / Però Dio non mi sgrida: più di tutti / è il Gran Maestro, lui, della metafora. </p>
<p>AMADEUS / I / Mozart emette da labbra carnali / scale e spirali e onde, i suoi bemolli, / i suoi diesis, le pause, le riprese. / Ogni nota si fa profumo e gusto. / Solo chiudere gli occhi. Il nutrimento / giunge alle vene, al cuore. L'esorcismo / riscatterà dall'alba la giornata. / M'illumino di grazia. / II / Il tempo si dilata, mi trascina / lui in regni abissali. La ferita / soavemente si rinsalda, l'anima / ritorna alle sorgenti. / È troppo dolce la smemoratezza / che scende negli abissi e insieme sale / verso inediti regni. Questo sanno / con ardua scienza e musica gli arcangeli. </p>
<p>Troppi cerchi concentrici / già registra il mio tronco. / E si sta profilando / quella sega crudele. / Stormisco allegramente e dico grazie / anche all'ultima volta. </p>
<p>Sulle ondate dello Stabat Mater / si apre il mio mattino delle Palme. / Ecco il tunnel fiorito di asfodeli. / Mamma e nonni puntuali vi morirono. / A mia volta lasciatemi fissare / la mia data futura. In compagnia / così dolce varcare quella porta / che, dicono, non è che un'illusione. / Prendetemi per mano. Avremo mille / cose da raccontarci. Il film si snoda / a ritroso, saremo veri e giovani, / ribattezzati dall'eternità. </p><h5>L'incrocio delle mediane</h5>
<p>Newton ci spiega bene perché la luna non può / cadere sulla terra né allontanarsi di un metro. / Due forze opposte la spingono e incatenano: / l'attrazione terrestre e la forza d'inerzia. / La luna aspira a ricongiungersi a noi? / La sua radice lo vorrebbe, ma / un alieno destino sempre la chiama altrove. / Vuole tornare a casa o vuole andarsene? </p>
<p>Quel regalo reciproco si chiamava innocenza, / l'inconsapevolezza ci offriva il suo latte. / Niente ricordi, niente paradisi perduti. / Nessuna attesa per un giorno seguente. / Massimo sogno è vivere come un frutto o un fiore / e fare della morte una cellula di vita. / Il solo frutto è l'aria da mordere al mattino, / l'unico fiore è la rosa del deserto. </p>
<p>La memoria è una chiave che s'infila / soavemente nella serratura. / Stride, graffia, s'intoppa? Quel ricordo / si rifiuta di essere svegliato. / Ma se un volto s'illumina, la chiave / è la mano dell'angelo e ti guida. / Sarà un bel viaggio senza direzioni, / tranne l'antico cuore. </p>
<p>Un profumo di pane sfornato, / la prefazione della vita. Sale / da strade di paese e si confonde / con zaffate di nebbia e d'incenso. / Pasqua è un gong argentino che sveglia / le sorgenti assopite. Nel cielo / volano uccelli tutti nuovi. Inalbera / cornetti di capriolo, la luna. </p>
<p>Urlarono di gioia per l'avvento / del Dittatore. Incisero il suo nome / sopra lastre di marmo. / Non era marmo, era solo ghiaccio / e lo esposero al sole. </p>
<p>Poco più che ventenni papà e mamma / mi concepirono a aprile sotto la luna piena. / Qualche raggio raggiunse le mie cellule / e un patto fu firmato. / Non venne meno mai quell'alleanza. / Il raggio ancora non si smagnetizza. / Sorella, pastorella, ostia sacrale, / verrai, estrema, per riportarmi a casa. </p>
<p>Vorrei mordere il tempo come il pane, / lasciarci il segno dei miei denti. Passano / sovente troppo pallide le ore / che un giorno mi saranno imposte a debito. / Pure mille segnali mi si offrono / in volti umani, in frassini che ondeggiano. / L'universo è un invito, un alfabeto / da ordinare per farne parola. </p><h5>Appendice</h5>
<p>MIA PATRIA / Mia patria, nome antico e fuori moda. / La politica stagna, l'economia vacilla, / le leggi non sono i monoliti / di chiaro verbo resistente a ogni vento. / E pochi lo capiscono: finché un poeta canta, / il nostro sottosuolo ha preziose riserve. / Una forza sopita potrà un giorno svegliarsi, / c'è un fuoco che devasta per il grano futuro. </p>
<p>I PIEDI / Spiriti avventurosi, i piedi, e a volte / obbedienti mezzani. Vanno e vengono / da est a ovest, in estasi passeggiano / poi corrono per buone e male cause. / Si fermeranno. E poi verranno smessi. / Giù in cantina gli stivali della caccia. / Sì, la caccia è finita. Vi ringrazio, / complici bravi, attenti servitori. </p>
<p>CONTRO IL MORSO DEI SECOLI / Come quei mattoncini refrattari / che la fiamma lambisce e non intacca, / io vorrei "incantare" le parole / contro il morso dei secoli. / E come Dio insufflava nella creta / di un inerte pupazzo la vita, / vorrei scrivendo proiettare l'anima / nei fonemi consueti, / linfa che sale a marzo lungo il tronco / e dolcemente innerva tutti i rami, / ceco, esplode la chioma, e di quel verde / non sapremo il mistero. </p>
<p>L'INCOMPIUTA / Anch'io lascerò la mia "Incompiuta". / Sarà semplicemente la mia vita. / Lascerò nel senso che rimanga. / Lascerò nel senso che la perda. / Ogni uomo, ogni donna morendo / lascia da fare il più. / La morte a tradimento ci sorprende in un punto inatteso. / Gabbiani per sempre feriti, colonne spezzate. / Sta registrando, qualcuno, il "non scritto"? / Speranze ancora vive, libri da finire, / corrente che singhiozza. Soprattutto / i figli, destini a noi per sempre ignoti. </p>
<p>IL PREZZO / La vita vende tutto troppo caro, / è un intervento senza anestesia, / un ferro da stiro con chiodini, / un erpice uncinato che sommuove - / per chissà quale semina - / quello specchio del cielo che è l'anima. / Bagliori orrendi di assoluto vero, / vita al cento per cento. / Poi si piazzano subito, all'agguato, / scaffali polverosi di memorie, / binari morti, archivi fotografici. / E tu ostìnati a scrivere, allegretto, / mio gessetto legato alla spugna. </p>
<p>LA FIDUCIA / Il male mi attanaglia, serpentone / colore della noia, quel colore / che spegne ogni colore. / Tavolozza sporca, / scialbata - il pennello la ignora - / è questa mia giornata. / Domani è un altro giorno? Allineate / stanno le date sopra il calendario. / Chiedere al rosso del geranio, al giallo / del tulipano l'arte del rinascere. / Chiedere al vento, che trasporta semi, / la fiducia che crea altra vita. / Il vento ha ali magiche, invisibili / come le penne dell'arcangelo. </p>

</div>

<script type="text/javascript">
var custom = function () {
document.getElementById("titolo").innerHTML="Maria Luisa Spaziani ";
}
</script>

</body>
</html>
