<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<p><sup>7</sup> I piedi di chi cammina verso casa / Con più allegri sandali vanno / Il Croco - finché non spunta / Il Vassallo della neve / Le labbra all'Alleluia / Lunghi anni di pratica sostennero / Finché dai e dai quei Barcaioli / Camminarono cantando sulla riva. / Le perle sono gli spiccioli del Tuffatore / Estorti al mare / Le piume - il carro del Serafino / Appiedato un tempo - come noi / La notte è la Tenda del mattino / Latrocinio - lascito / La morte, solo rapita attenzione / All'Immortalità. / Le mie cifre non riescono a dirmi / A che distanza sia il villaggio / I cui contadini sono gli angeli / I cui Campi costellano i cieli / I miei Classici chinano il volto / La mia fede adora quel Buio / Che dalle sue solenni abbazie / Tale risurrezione riversa. ♦ Tre strofe, ciascuna delle quali descrive un aspetto del nostro rapporto con l'aldilà. / Nella prima, la strada del Paradiso è lunga, ma chi è consapevole di quella meta la percorre in allegria, sapendo che lasciare il gelido manto della vita, come per un fiore che spunta dalla neve dopo esserne stato prigioniero, significherà vedere la luce della primavera, e anche riuscire a camminare sulla riva promessa, come un barcaiolo che dopo le fatiche del suo andare avanti e indietro torni felice nella sua casa. / Nella seconda la narrazione procede attraverso i contrasti fra la vita terrena e quella immortale: i pochi momenti di gioia che riusciamo a estorcere al mare della vita, come le perle che un tuffatore estrae con fatica al mare, sono ben misera cosa rispetto alle eteree piume che ci porteranno in cielo, a quel carro angelico riservato a chi ha dovuto percorrere appiedato i sentieri terreni. La notte-morte, che ci fa così paura, non è altro che una tenda pronta ad alzarsi per rivelare la luce del mattino; quello che ci sembra un furto di luce si rivela in realtà un lascito di luce più splendida e perenne. E così la morte diventa soltanto un'estatica rivelazione dell'immortalità. / Nella terza, dove l'impersonalità delle prime due strofe lascia il campo all'uso della prima persona, viene adombrato quel dubbio che avrà tanta parte nella produzione poetica dickinsoniana: nulla riesce a svelarmi dove sarà mai quel paradiso abitato da angeli e collocato in un cielo indistinto, né la scienza, né quei classici che ci sembrano portatori di sapienza; l'unica cosa di cui disponiamo è la fede in una risurrezione che riesca a trasformare il buio della morte nella luce dell'immortalità. / </p>
<p><sup>31</sup> Estate per te, fa' ch'io sia / Quando i giorni d'Estate si saranno involati! / La tua musica anche, quando il Caprimulgo / E l'Oriolo - saranno andati! / Per sbocciare per te, sfuggirò alla tomba / E sopra vi spargerò la mia fioritura! / Ti prego coglimi / 	 Anemone / Il tuo fiore - per sempre! / L'amore, l'affetto per una persona cara, non conosce stagioni, sboccia e canta anche quando la natura sembra confinata nella tomba dell'inverno. Gli ultimi due versi sembrano, anche nell'aspetto grafico, una firma, come se l'autore della poesia fosse quel fiore che magari l'accompagnava. / </p>
<p><sup>35</sup> Nessuno conosce questa piccola Rosa / Potrebbe essere una pellegrina / Non l'avessi presa dalla strada / E colta per te. / Solo a un'Ape mancherà / Solo a una Farfalla, / Che si affretta da un remoto tragitto / Per giacere al suo seno / Solo un Uccello si stupirà / Solo una Brezza sospirerà / Ah Piccola Rosa - com'è facile / Per chi è come te morire! / La versione riportata sopra è quella trascritta nei fascicoli. C'è un altro manoscritto, praticamente uguale e databile all'inizio del 1861 (1860 per Johnson) e un terzo, perduto, che probabilmente servì per la pubblicazione nello "Springfield Daily Republican" del 2 agosto 1858, dove i versi sono divisi in tre strofe precedute da "To Mrs. ——, with a Rose. [Surreptitiously communicated to The Republican.]" ("A Mrs. ——, con una Rosa. [Consegnata clandestinamente al Republican.]"). / Per una piccola rosa è facile morire, la sua scomparsa sarà notata al più da qualche altro piccolo elemento della natura. La morte, il fatto più irreparabile, misterioso, angosciante della nostra vita, diventa per lei un passaggio naturale, che non ha nulla di diverso da tutti quelli che formano l'inarrestabile ciclo degli eventi. Nell'ultimo verso si legge una sorta di invidia per quella morte così naturale e priva del dramma che avvolge la nostra. / </p>
<p><sup>40</sup> Quando conto i semi / Che sono sparsi là sotto / Per sbocciare così, via via / Quando rifletto sulle persone / Distese così in basso / Per essere accolte tanto in alto / Quando credo nel giardino / Che il mortale non vede / Colgo con la fede il suo fiore / E sfuggo la sua Ape, / Posso rinunciare a questa estate - senza esitare. / Un germoglio che nasce dalla terra diventa simbolo della resurrezione, come se i corpi che giacciono nella tomba non fossero altro che semi pronti a sbocciare nell'eterna estate divina. Ma è un giardino invisibile e inconoscibile alla mente di noi mortali; possiamo crederci soltanto con la fede, ma non siamo capaci di coglierne il nettare, come fa l'ape con i fiori dei giardini terreni. L'ultimo verso può essere letto in due modi opposti: se "this summer" è l'estate terrena dell'ape, allora il senso è che possiamo tranquillamente rinunciare all'effimera estate della vita e affidarci alla fede e alla certezza dell'immortalità; se è invece l'estate promessa dalla fede, il verso diventa una dichiarazione di amore per la vita: possiamo tranquillamente rinunciare a quell'estate così lontana ed evanescente, per godere quella più vicina e concreta, che non ha bisogno di fede e si mostra senza veli ai nostri occhi. / </p>
<p><sup>63</sup> Se la pena prepara la pace / Oh, quali "Augustei" anni / Attendono i nostri passi! / Se le primavere sorgono dagli inverni / Possono gli Anemoni / Essere contati? / Se prima c'è la notte - poi il mezzogiorno / Per prepararci al sole / Che vista! / Quando da mille cieli / Sui nostri occhi dischiusi / I mezzogiorni arderanno! / Se è vero che le affannose pene della vita saranno ripagate da altrettanta pace, allora quando i nostri ciechi occhi mortali potranno finalmente aprirsi, saranno inondati dallo splendore di una luce mai vista. / </p>
<p><sup>67</sup> Il successo è considerato più dolce / Da coloro a cui mai arrise. / Comprendere un nettare / Richiede estremo bisogno. / Non uno di tutta la purpurea Schiera / Che conquistò la Bandiera oggi / Può dare una definizione / Così chiara della Vittoria / Come lo sconfitto - morente / Sul cui orecchio interdetto / I lontani inni di trionfo / Irrompono tormentosi e chiari! / Tre manoscritti: quello riportato sopra è nei fascicoli; gli altri due sono identici nel testo ma senza suddivisione in strofe. Uno fu inviato a Susan nel 1859, l'altro a Higginson accluso a una lettera del luglio 1862 (L268). La poesia fu pubblicata, anonima, sul "Brooklyn Daily Union" del 27 aprile 1864 e, unico testo pubblicato in volume durante la vita di ED, in A Masque of Poets (Robert Brothers, Boston, 1878), su interessamento di Helen Hunt Jackson, che aveva più volte sollecitato ED per questa pubblicazione senza mai ricevere risposta. Anche in questo caso la poesia, come tutte le altre del volume, fu pubblicata in forma anonima. / La privazione, o la rinuncia, come unico modo di "comprendere" appieno. Molto simili le prime due strofe della J73-F136. / </p>
<p><sup>89</sup> Alcune cose che volano ci sono / Uccelli - Ore - i Bombi / Per queste nessuna Elegia. / Alcune cose che restano ci sono / Dolore - Colline - Eternità / Nemmeno queste mi si addicono. / Ci sono quelle che riposando, risorgono. / Posso io spiegare i cieli? / Immoto giace l'Enigma! / Difficile sciogliere l'enigma dell'eternità; nulla di ciò che conosciamo ci aiuta a comprendere il mistero di un corpo che giace nella tomba e, nello stesso tempo, va incontro all'immortalità. / Interessante la struttura dei versi: nelle prime due strofe esempi di cose che passano e di cose che restano, entrambe lontane dalla natura umana; nella terza i due concetti si umanizzano e vengono uniti in quel "resting, rise" che appare un chiaro simbolo del corpo nella tomba e, nello stesso tempo, nei cieli; un enigma muto e inspiegabile. / </p>
<p><sup>95</sup> I miei mazzolini sono per Prigionieri / Occhi velati - a lungo in attesa / Dita a cui è negato cogliere, / Pazienti fino al Paradiso / Per questo, se sussurrassero / Di mattino e di brughiera / Non recherebbero altro messaggio, / Ed io, nessun'altra preghiera. / Potrebbe essere un biglietto che accompagnava un mazzo di fiori, messaggeri naturali e discreti di rinascita e di fantasia per coloro che sono prigionieri della vita di tutti i giorni. / </p>
<p><sup>153</sup> Polvere è l'unico Segreto / Morte, l'unica Creatura / Di cui non si può scoprire nulla / Nella sua "città natale". / Nessuno conobbe "suo Padre" / Non fu mai Fanciulla / Non ebbe compagni di gioco, / O "storia di Inizi" / Operosa! Laconica! / Puntuale! Pacata! / Spavalda come un Brigante! / Più silenziosa di una Flotta! / Costruisce, come un Uccello, anche! / Cristo deruba il Nido / Pettirosso dopo Pettirosso / Di contrabbando al Riposo! / In un'altra versione, inviata a Susan, "stiller" (v. 12) diventa "swifter" ("più rapida"). / La morte, come sempre nei versi della Dickinson, e nella tradizione anglosassone, è al maschile; nella traduzione ho perciò trasformato il "boy" del verso 6 in "fanciulla". / La morte non ha patria, non ha storia, né infanzia o compagni, sfugge completamente alle definizioni di cui siamo capaci; sappiamo soltanto che arriva spavalda e silenziosa (o rapida nella variante inviata a Susan) e, come un abile contrabbandiere, elude ogni ostacolo e ci porta in un luogo misterioso per un altrettanto misterioso riposo. / Nei versi 9 e 10 gli aggettivi che caratterizzano la morte sono apparentemente positivi (si potrebbero considerare un elenco perfetto secondo l'etica puritana, come rileva Marisa Bulgheroni nella sua nota nel Meridiano), ma ciascuno di essi trova negli altri versi un significato che rovescia il senso comune: operosa perché è instancabile nei suoi compiti funebri; laconica perché non ha bisogno di spiegarsi con nessuno; puntuale perché è solo lei a decidere il momento in cui incontrarci; pacata perché non ha ostacoli a cui contrapporsi. / Al verso 14 Cristo diventa una sorta di mandante del furto della vita perpetrato dalla sua fedele servitrice. / </p>
<p><sup>159</sup> Un po' di Pane - una crosta - una briciola / Un po' di speranza - una damigiana / Possono tenere viva l'anima / Non grassa, badate! ma palpitante - calda / Consapevole - come il vecchio Napoleone, / La notte prima dell'incoronazione! / Una sorte modesta - Una fama piccina / Una breve Campagna di amaro e dolce / È molto! È abbastanza! / Il compito di un Marinaio è la riva! / Del Soldato - I proiettili! Chi chiede di più, / Deve cercare nell'altra vita! / La vita terrena può sembrare ricca, vasta nei suoi multiformi aspetti, dallo sfarzo del trono alla briciola che basta appena a sfamare, ma dobbiamo essere consapevoli che tutto ciò appartiene alla cerchia ristretta del nostro destino mortale; per trovare di più, per sperimentare qualcosa che vada ben al di là di quello che la vita ci concede dobbiamo guardare oltre, a quello che ci aspetta dopo la morte. / </p>
<p><sup>160</sup> Perduta, quando ero in salvo! / Già sentivo il mondo passare! / Già mi accingevo allo scontro con l'Eternità, / Quando il respiro fu spinto indietro, / E dall'altra parte / Udii arretrare la marea delusa! / Perciò, come Una che è tornata, mi sento, / Insoliti segreti di confine da narrare! / Un po' Marinaio, che costeggia rive straniere / Un po' pallida Cronista, dalle terribili porte / Prima del Suggello! / La prossima volta, restare! / La prossima volta, le cose svelare / Da orecchio mai udite, / Mai da occhio scrutate / La prossima volta, fermarsi, / Mentre Ere scivolano via / Lenti procedono i Secoli, / E Cicli ruotano! / Una morte ormai accettata si ritira e il ritorno del respiro significa anche che il mistero è rimasto irrisolto; quello sfiorare l'ultimo l'istante lascia la sensazione di un viaggio incompiuto, di cui non possiamo dire nulla. Ma basta saper aspettare, perché quel viaggio verso l'eternità, verso lo svelamento del mistero, sarà inevitabile. / Il maestoso e inafferrabile ciclo del tempo eterno descritto negli ultimi tre versi è molto simile a quello della seconda strofa della J216-F124 (versione 1861). / </p>
<p><sup>205</sup> Non oserei abbandonare il mio amico, / Perché - perché se dovesse morire / Mentre fossi via - ed io - troppo tardi / Raggiungessi il Cuore che mi voleva / Se dovessi deludere gli occhi / Che agognavano - tanto agognavano - di vedere / E non accetterebbero di chiudersi prima / Di "riconoscermi" - di riconoscermi / Se dovessi pugnalare la fede paziente / Così certa del mio arrivo - così certa del mio arrivo / Che ascoltando - ascoltando - si addormenterebbe / Pronunciando il mio pigro nome / Il mio Cuore preferirebbe spezzarsi prima / Poiché spezzarsi dopo - poiché spezzarsi dopo / Sarebbe vano come il nuovo sole del mattino / Dove il gelo notturno - si è posato! / L'immagine della morte che non lascia spazio a indugi, a separazioni provvisorie che potrebbero improvvisamente diventare definitive, è descritta con le ipotetiche delle tre strofe iniziali (" if he/I should") e con la conclusione dell'ultima, dove il suo gelo diventa inattaccabile anche dal caldo sole del mattino/ritorno. / L'ipotetica attesa delle prime tre strofe coinvolge ogni fibra di chi aspetta: l'intima sofferenza del cuore, la delusione di occhi ansiosi di "vedere", l'anima che aspetta fiduciosa il ritorno. / </p>
<p><sup>211</sup> Vieni adagio - Eden! / Labbra non abituate a Te / Timide - delibano i tuoi Gelsomini / Come il languente Bombo / Che raggiunge in ritardo la rosa, / Intorno alla camera ronza / Calcola il nettare / Entra - ed è perduto nei Balsami. / Il piacere può sopraffare chi non è abituato a coglierlo; per questo bisogna sorseggiarlo lentamente, ma poi lasciarsi andare alla perdizione di quei balsami così desiderati. / Per la traduzione di "bee / flower" con "bombo / rosa" vedi la J206-F235, dove la componente erotica, qui fortemente esplicitata nell'ultimo verso, è velata dal consiglio giudizioso, anche se chiaramente ironico, rivolto alla fanciulla finta-ingenua. / </p>
<p><sup>214</sup> Assaporo un liquore mai distillato / Da Boccali scavati nella Perla / Nemmeno tutte le Bacche di Francoforte / Darebbero un tale Alcol! / Inebriata d'aria - sono / E Ingorda di Rugiada / Barcollo - per sconfinati giorni d'estate / Da taverne di Azzurro Fuso / Quando gli "Osti" getteranno l'Ape ubriaca / Fuori dalla porta della Digitale / Quando le Farfalle - rinunceranno ai loro "sorsi" / Non farò che bere di più! / Finché I Serafini sventoleranno i candidi Cappelli / E i Santi - correranno alle finestre / A vedere la piccola Beona / Venire da Manzanilla! / Il testo riportato sopra è nei fascicoli; un'altra copia (il cui manoscritto è perduto) fu inviata a Susan e fu probabilmente la fonte della pubblicazione sullo "Springfield Daily Republican" del 4 marzo 1861, con il titolo "The May-Wine" ("Vino di maggio"). / Nella versione pubblicata ci sono due varianti per le quali, mancando il manoscritto, non è certa l'attribuzione: i versi 3 e 4 diventano "Not Frankfort berries yield the sense / Such a delirious whirl" ("Nemmeno le bacche di Francoforte produrrebbero / Un vortice così delirante"); il verso 16 "Come staggering toward the sun" ("Venire vacillante verso il sole"). / Anche nella versione dei fascicoli ci sono due varianti negli stessi punti: il verso 3 è sostituito da "Not all Vats upon the Rhine" ("Nemmeno tutti i Tini del Reno") e il verso 16 "Leaning against the - Sun" ("Appoggiata contro il - Sole") / L'inebriante arrivo dell'estate ci dona sensazioni incomparabili. Niente di meglio che gettarci anima corpo in quell'ubriacatura che vorremmo inesauribile, che cerchiamo con ogni mezzo di prolungare, anche quando la natura comincia a ritirarsi. Nell'ultima strofa il banchetto si apre anche al cielo, che dismette la sua solenne gravità per festeggiare "l'ape ubriaca", la "piccola beona" mai sazia. / In tutti i versi una serie ininterrotta di immagini, che rafforzano da una parte il desiderio di godere appieno i tesori estivi, senza lasciarsene scappare nemmeno una goccia, di assaporare fino in fondo quel liquore non distillabile da umani, fatto d'aria, di rugiada, di cieli che sembrano diventare un colante metallo fuso d'azzurro; dall'altra la consapevolezza che per soddisfare questo desiderio bisogna lasciarsi andare, dimenticare i saggi consigli di moderazione, rischiare anche di farsi buttar fuori da osti infastiditi da quell'esplosione di gioia e voglia di vivere. / Nelle tre varianti dell'ultimo verso tre conclusioni simili ma sottilmente differenziate: nella prima versione dei fascicoli i santi e gli angeli sembrano sconcertati davanti all'apparizione che sembra venire da un paese esotico, simbolo di ubriacature concrete ("Manzanilla" è la città cubana di Manzanillo, produttrice di rum); nella variante guardano con stupore il sole farsi materia, diventare un appoggio concreto per la piccola Beona spossata dalla festa; nella versione pubblicata la vedono invece venire verso di loro, con un'andatura vacillante che punta direttamente alla fonte di quell'inebriante ubriacatura. / </p>
<p><sup>228</sup> Sfavillando nell'Oro - e / Spegnendosi - nel Porpora! / Balza - come i Leopardi - verso il cielo / Quindi - ai piedi del vecchio Orizzonte / Posa il volto chiazzato - per morire! / Chinandosi fino alla finestra di cucina / Sfiora il Tetto / E tinteggia il Fienile / Dà un bacio col Berretto ai Pascoli / E il Giocoliere del Giorno - se n'è andato! / La versione riportata sopra è quella nei fascicoli, dove, al verso 3, ED aveva scritto "in", poi cancellato e sostituito con "to" (Franklin ritiene che la sostituzione sia avvenuta nel 1866). La poesia apparve nel "Drum Beat" del 29 febbraio 1864 e poi anche nello"Springfield Daily Republican" del 30 marzo e nello "Springfield Weekly Republican" del 2 aprile dello stesso anno. Nel 1866 fu poi acclusa, insieme ad altre tre, in una lettera a Higginson del 9 giugno (L319). / In queste ulteriori due versioni (la prima delle quali deriva probabilmente da una copia inviata a Susan, il cui autografo è perduto) il pronome neutro "it's" ai versi 5 e 9 è sostituito dal femminile "her", e la "kitchen window" del verso 6 diventa "oriel window" ("finestra a bovindo") e poi "Otter's Window" ("Finestra della Lontra"). / Il sole descritto in due strofe dal registro molto diverso. Nella prima le sue caratteristiche più maestose, sfavillanti e solenni insieme, che lo proiettano in cielo e poi lo fanno declinare altrettanto solennemente, come viene riassunto nei primi due versi, dove il "Gold" e il "Purple" accompagnano con i loro preziosi colori il suo ciclo vitale giornaliero, un ciclo che racchiude nel suo incessante rinnovarsi tutti gli altri cicli naturali. Nella seconda la sua vicinanza con il mondo che illumina e riscalda, i gesti familiari verso le finestre, i tetti, i fienili, i pascoli, conclusi con il giocoso accostamento a un giocoliere, che sparisce lasciandoci la certezza del suo immancabile riapparire. / </p>
<p><sup>240</sup> Ah, Luna - e Stella! / Siete molto lontane / Ma se nessuno fosse / Più lontano di voi / Credete che mi bloccherei / Per un Firmamento / O un Cubito - o altro? / Potrei prendere il Berretto / Dell'Allodola / E gli Stivali Argentei di un Camoscio / E la staffa di un'Antilope / E sarei con voi - stanotte! / Ma, Luna, e Stella, / Benché siate molto lontane / C'è qualcuno - più lontano di voi / Egli - è a più di un firmamento - da me / Così non potrò mai andarci! / La versione riportata sopra è la prima trascritta nei fascicoli (fasc. 11); una seconda versione è nel fascicolo 14, con alcuni versi uniti (3/4, 5/6, 8/9) e due varianti: "leap to you" ("balzerei da voi") al posto di "be with you" al v. 12 e "And I cannot go!" ("Ed io non posso andarci!") al posto di "So I can never go!" nell'ultimo verso. / Il protagonista dela poesia è nominato direttamente solo nel penultimo verso: l'amato lontano e irraggiungibile, al di là di qualsiasi distanza, anche di quelle apparentemente così remote della luna e delle stelle. / </p>
<p><sup>246</sup> Per sempre al Suo fianco camminare / La più piccola dei due! / Mente della Sua Mente / Sangue del Suo Sangue / Due vite - Un Essere - ora / Per sempre del Suo destino cibarmi / Se dolore - la parte maggiore / Se gioia - rinunciare alla mia porzione / Per quell'amato Cuore / Tutta la vita - sapere l'uno dall'altro / Ciò che non potremmo mai imparare / E dopo un po' - un Cambiamento / Chiamato Cielo / Estatici assembramenti umani / Intenti a svelare - l'enigma per noi irrisolto / Senza il vocabolario! / All'inizio una visione convenzionale del rapporto uomo-donna ("The smaller of the two!") subito riscattata dai versi che seguono, dove il rapporto di dedizione diventa una unione che trova il suo completamento nell'immortalità, della vita e dell'amore. Negli ultimi due versi il guizzo dickinsoniano, che chiama in causa il dubbio e il mistero, con quell'immagine così semplice e così efficace di "estatici assembramenti umani", ormai liberi di decifrare un enigma che nessun vocabolario mortale è capace di sciogliere. / </p>
<p><sup>258</sup> V'è una certa Angolazione della luce, / I Pomeriggi d'inverno / Che opprime, come la Gravità / Di Melodie di Cattedrali / Una Celeste Piaga, ci procura / Non ne troviamo la cicatrice, / Ma solo intime differenze, / Dove i Significati, stanno / Niente può insegnarla - Nessuno / È il Sigillo della Disperazione / Un'imperiale afflizione / Mandataci dall'Aria / Quando viene, il Paesaggio ascolta / Le Ombre - trattengono il respiro / Quando se ne va, è come la Distanza / Nello sguardo della Morte / La luce obliqua dell'inverno, della disperazione, non colpisce la superficie delle cose ma si insinua al loro interno; è una luce pesante, come il suono austero e grave di un organo che pervade una cattedrale fin negli angoli più nascosti; colpisce dentro e, perciò, non lascia cicatrici visibili, ma cambiamenti profondi nell'intimo, in quel recesso dove dimorano i sentimenti più privati e meno esprimibili. Nessuno può insegnarci a difenderci da quella punta acuminata che ci entra nel profondo, da una disperazione sigillata nel nostro io e impermeabile a interventi esterni. Quando arriva, sembra che il mondo si fermi, come se trattenesse il fiato in attesa di un nuovo, illusorio, momento di liberazione, così simile alla impercettibile distanza che ci separa dallo sguardo della morte. / È una poesia molto commentata; particolarmente suggestive le parole di Harold Bloom (Il canone occidentale, Bompiani, Milano, 2000, traduzione di Francesco Saba Sardi, pagg. 270-271 - ediz. orig. 1994): "La sua poesia è un trasporto di negazioni, che sublimemente cattura il vuoto dei vuoti nel centro di un bersaglio di visione, un'ossimorica 'celeste Piaga' ovvero 'Imperiale afflizione'. I sostantivi sono 'piaga' e 'afflizione'; la luce porta il dolore della disperazione, eppure gli aggettivi, 'celeste' e 'imperiale', suggeriscono che la luce potrebbe essere la benvenuta in quanto portatrice di qualcosa di mirabile. Essere oppressi dal Peso di accordi da cattedrale è una peculiare modalità di espressione, accessibile solo a una sensibilità pronta ed esasperata. Da pragmatica emersoniana qual era, la Dickinson scoprì 'l'interna differenza' che fa differenza, un'alterazione di significati che trascende la possibilità di ulteriori indicazioni." / </p>
<p><sup>268</sup> Io, cambiare! Io, trasformarmi! / Allora lo farò, quando sull'Eterno Colle / Una più Sottile Porpora crescerà / Al tramonto, o un più fioco bagliore / Guizzerà sulla Cordigliera / Al supremo chiudersi del Giorno! / Nel corso della vita ci sono continui mutamenti, dovuti al tempo che passa, alle esperienze che facciamo, ma il cambiamento vero sarà quello del momento che chiuderà con un estremo tramonto il giorno-vita, per condurci in una notte-morte il cui mistero resta inafferrabile. / </p>
<p><sup>269</sup> Delimita - un'Ansia - e i Vivi la sopporteranno / Circoscrivere - consente la Sventura / Sempre di prevenire - Fosse senza limiti / Chi reggerebbe all'Infelicità? / Precisale il Tempo - in cifre / Ed essa soffrirà - soddisfatta / Canterà, alla sua pena, come ogni Lavoratore / Che annota il calare del Sole ogni Sera / Entrambe le versioni sono nei fascicoli. Nella seconda ci sono due varianti nel manoscritto: al verso 3 "conjecture" ("ipotizzare") al posto di "anticipate" e al verso 4 "could begin on -" ("potrebbe accingersi -") al posto di "were sufficient to". / C'è un solo modo per cercare di fronteggiare il dolore: dargli un limite, ricondurlo a una dimensione umana, misurabile così come misuriamo il tempo che passa; solo così potrà rientrare in uno degli inevitabili cicli della natura che accompagnano la nostra vita, come il tramonto che ci ricorda ogni sera la caducità di tutto ciò che è mortale. / Nella seconda versione scompare l'immagine del dolore-sangue che s'insinua in profondità nel nostro intimo, con gocce di sofferenza che mantengono comunque il loro carattere vitale, ed ED sviluppa di più il concetto del limite, del circoscrivere un'infelicità che altrimenti non riusciremmo più a controllare e a sopportare. / </p>
<p><sup>284</sup> La Goccia, che combatte nel Mare / Perde l'orientamento / Come Io, in Te / Sa di essere una piccola Offerta / Sebbene piccola, sospira, se il tutto, è tutto, / Come più grande - essere? / L'Oceano, sorride alla sua presunzione / Ma lei, dimenticando Anfitrite / Supplica "Io"? / Il testo riportato sopra è quello nei fascicoli. In un'altra copia, inviata a Samuel Bowles nella seconda metà del 1861, al verso 3 c'è "toward" ("verso") al posto di "in" e al verso 4 "incense" ("incenso") al posto di "Offering" ("incense" è anche indicato come variante a "Offering" nella copia nei fascicoli). / Perdersi nell'altro (per amore, per ammirazione?) è come essere una goccia insignificante nell'immensità del mare, ma, pur consapevole di questo, l'anelito è quello di esprimere la propria individualità, di diventare "più grande" (v. 6) ed essere così più visibile all'altro. Nell'ultima strofa il richiamo ad Anfitrite lo leggo come uno scatto di orgoglio, come se ED dicesse: "implorare semplicemente il riconoscimento della propria individualità (ultimo verso) significa dimenticare che nel mare possono esserci i gioielli più preziosi, come quelli custoditi da Anfitrite. / Anfitrite era una delle Nereidi, sposa di Posidone. Nelle sue grotte sottomarine custodiva gioielli degni della regina del mare. È raffigurata, insieme a Posidone, nella famosa saliera di Francesco I di Benvenuto Cellini, ora di nuovo al Kunsthistorisches Museum di Vienna dopo essere stata rubata l'11 maggio 2003 e ritrovata il 21 gennaio 2006. / </p>
<p><sup>291</sup> Come i vecchi Monti grondano di Tramonto / Come gli Abeti fiammeggiano / Come la Felce Bruna è drappeggiata di Brace / Dal Sole Stregone / Come i vecchi Campanili afferrano lo Scarlatto / Finché il Globo ne è colmo / Ho il labbro del Fenicottero / Per osare dirlo? / Poi, come il Fuoco rifluisce a Ondate / Sfiorando tutta l'Erba / Con un fuggente - aspetto - di Zaffiro / Come se passasse una Duchessa / Come un piccolo Imbrunire striscia sul Villaggio / Fino a oscurare le Case / E la sporadica Lampada, che nessuno regge / Luccica sulla Via / Come si fa Notte - nel Nido e nella Tana / E dov'era il Bosco / Solo una Cupola d'Abisso si Ripiega / Nella Solitudine / Queste sono le Visioni sfuggite a Guido / Tiziano - non le raccontò mai / Domenichino lasciò cadere il pennello / Paralizzato, dall'Oro / L'indicibile bellezza di un tramonto, descritto man mano nel suo svilupparsi: dagli abeti fiammeggianti del secondo verso alle notturne "cupole d'abisso" del verso 19. Per raccontare questa bellezza non basterebbe "il labbro del fenicottero", e nemmeno i più grandi pittori, evocati nell'ultima strofa, sono mai riusciti a catturarne per intero il fascino potente e misterioso, abbagliati da quell'oro che sfugge a qualsiasi descrizione. / La poesia è costellata da immagini che sorprendono quasi quanto lo farebbe la visione degli eventi che descrivono, con una inventiva che sembra inesauribile; quasi ogni verso ne contiene una, mai convenzionale, in un susseguirsi di fantasia che ci porta quasi a dar torto a ED: forse qualcuno ci è riuscito a descrivere questo indicibile tramonto. / Nel primo verso dell'ultima strofa "Guido" è Guido Reni. / Nel manoscritto ci sono molte varianti, riporto le due relative a versi interi: v. 19 "Acres of Masts are standing" ("Acri di Pennoni stanno ritti"); v. 24 "Powerless to unfold -" ("Impotente a dischiuderle -"). / </p>
<p><sup>294</sup> I Condannati - considerano l'Alba / Con un Piacere diverso / Perché - quando la prossima splenderà di nuovo / Dubitano di esserne testimoni / L'Uomo - che morirà - domani / Dà ascolto all'Uccello del Prato / Perché quella Musica risveglierà la Scure / Che reclama la sua testa / Gioiosi - quelli per cui l'Alba / Precede un Giorno - d'Amore / Gioiosi - quelli per cui l'Uccello del Prato / È tutto tranne che un Canto Funebre! / Due esempi di come possa essere diverso il senso che ciascuno di noi dà alle cose, agli avvenimenti. L'alba e il canto di un uccello riempiono di gioia e di ammirazione i nostri occhi, ma sono percepiti in modo opposto dal condannato che li vede come messaggeri, sia pure inconsapevoli, della morte. / </p>
<p><sup>314</sup> La Natura - a volte dissecca un Arbusto / A volte - scotenna un Albero / Il suo Popolo Verde se ne rammenta / Quando non muore / Più languide Foglie - di Altre Stagioni / Silenziosamente testimoniano / Noi - che abbiamo l'Anima / Moriamo più spesso - Non così vitalmente / Le ferite inferte dalla natura al suo "popolo verde" sono "vitali" perché inserite in un ciclo di vita-morte che assicura una continuità non intaccata dal tratto distintivo del genere umano: l'anima individuale, che fa di ciascuno di noi un unicum soggetto alla morte e non una parte armoniosa di un tutto ciclicamente eterno. / </p>
<p><sup>315</sup> Egli strimpella la tua Anima / Come i Suonatori con i Tasti / Prima di spargervi Musica a piene mani / Ti stordisce per gradi / Prepara la tua fragile natura / All'Etereo Colpo / Con più deboli Martelli - uditi da lontano / Poi più vicini - Poi così lenti / Che il tuo Respiro ha il tempo di riprendersi / Il Cervello - di gorgogliare Indifferente / Scatta - Solitario - imperiale - il Fulmine / Che scotenna la tua Anima nuda / Quando i Venti prendono le Foreste fra gli Artigli / L'Universo - è immobile / Il testo riportato sopra è quello inviato a Susan. Un'altra copia è nei fascicoli, suddivisa in tre strofe di quattro versi più il distico finale e con quattro varianti adottate nella copia a Susan: "nature" al posto di "substance" ("sostanza") al verso 5; "time" al posto di "chance" ("possibilità") al verso 9; "scalps" al posto di "peels"("scortica") al verso 12 e "The Universe - is still" al posto di "The Firmaments - are still -" ("I Firmamenti - sono immobili -") per l'ultimo verso; per il verso 13 c'è poi "hold" ("prendono") al posto di "take". / Un dolore intenso, impronunciabile, che ci invade con subdola lentezza per poi colpire all'improvviso, lasciandoci nudi, "scotennati", di fronte a un "fulmine imperiale" che non ammette difese. Il soggetto della poesia è indistinto, anche se il pronome iniziale potrebbe essere riferito alla morte (sempre al maschile in ED). Nel distico finale l'anima nuda e scotennata assume forma naturale, e diventa un universo che sembra fermarsi davanti ai venti impetuosi che lo artigliano, così come l'anima di fronte a quel fulmine improvviso e raggelante. / </p>
<p><sup>323</sup> Come se chiedessi una comune Elemosina, / E nella mia mano stupita / Uno Sconosciuto comprimesse un Regno, / Ed io, sconcertata, restassi / Come se chiedessi all'Oriente / Se avesse un Mattino per me / E lui sollevasse le sue Dighe purpuree, / E Mi ubriacasse d'Aurora! / Il testo riportato sopra è in una lettera a Higginson del 7 giugno 1862 (L265). Ci sono altre due copie: la prima nei fascicoli, trascritta nel 1858; la seconda in una lettera del 1884 (inizio 1885 secondo Johnson) a un destinatario sconosciuto (L964). / La gioia di un dono inatteso, o che va al di là di ogni nostra aspettativa, in due immagini dal contrasto iperbolico: un regno concesso come se fosse una semplice elemosina e un diluvio d'aurora al posto di un mattino consueto. / </p>
<p><sup>335</sup> Non è che il Morire ci faccia così male / È il Vivere - che ci fa più male / Ma il Morire - è un modo diverso / Una specie dietro la Porta / L'Abitudine al Sud - dell'Uccello / Che prima che il Gelo sia arrivato / Preferisce una Latitudine migliore / Noi - siamo gli Uccelli - che restano. / Tremanti giriamo intorno alle porte del Contadino / Per la cui riluttante Briciola / Mercanteggiamo - finché la pietosa Neve / Persuade le nostre Piume verso Casa. / Il testo riportato sopra è quello nei fascicoli. Un'altra copia è in una lettera alle cugine Frances e Louise Norcross della fine di gennaio del 1863 (L278), scritta subito dopo la morte del padre, Loring Norcross, il 17 gennaio. Il manoscritto della lettera è perduto e il testo è in una trascrizione di Frances. I versi sono preceduti da: "Let Emily sing for you because she cannot pray:" ("Lasciate che Emily canti per voi visto che non è capace di pregare:"). / La vita come attesa di una inevitabile migrazione versa quella "casa" che sarà la nostra dimora eterna. / </p>
<p><sup>351</sup> Palpai la mia vita con entrambe le mani / Per vedere se ci fosse / Trattenni il mio spirito allo Specchio, / Per metterlo alla prova il più possibile / Rigirai la mia Esistenza da tutte le parti / E sostai ad ogni recinto / Per chiedere il nome del Proprietario / Nel dubbio, che ne conoscessi il Suono / Esaminai le mie fattezze - mi scompigliai i capelli / Tirai le mie fossette, e aspettai / Se quelle - guizzando indietro / Potessero convincermi, di me / Dissi a me stessa, "Fatti Coraggio, Amica / Quello - era un tempo passato / Ma noi possiamo imparare ad amare il Cielo, / Tanto quanto la nostra Vecchia Casa!" / Non siamo avvezzi a morire, perciò quando avverrà ci vorrà un po' per convincerci che quello spirito un po' estraneo siamo effettivamente noi; ci pizzichiamo per vedere se è rimasto qualcosa di ciò che eravamo ma poi ci rendiamo conto che possiamo solo sperare che il cielo non sia poi così diverso da quella vecchia, accogliente casa che abbiamo lasciato. / </p>
<p><sup>358</sup> Chiunque cada, stia certo che costui, ora in piedi / Fallì come Lui - ed è conscio che rialzarsi / È frutto delle Circostanze, e non della Consapevolezza / Che la Debolezza è passata - o la Forza - risorta / Sappia che il Peggio, si placa in un Momento / Il Terrore, è solo nel Sibilo, prima della Pallottola / Quando la Pallottola entra, entra il Silenzio / La Morte - annulla il potere di uccidere / Il "dopo" è sempre rimediabile, il fatto stesso di essere consci della propria caduta vuol dire che il peggio è passato, quel peggio che negli ultimi versi è sapientemente illustrato dal sibilo della pallottola, ovvero dal momento dell'incertezza rispetto alle due soluzioni possibili, entrambe sicuramente meno terribili dell'ansia di non sapere: la pallottola ci fa cadere ma ci lascia vivi e liberi di rialzarci, oppure ci uccide e annulla qualsiasi sofferenza. / L'ultimo verso richiama alla mente quello della J432-390. / </p>
<p><sup>361</sup> Ciò che posso fare - lo farò / Anche se esiguo come una Giunchiglia / Quello che non posso - deve restare / Ignoto alla possibilità / Inutile cercare di andare al di là delle nostre possibilità; meglio qualcosa di poco conto ma concreto che perdersi alla ricerca di ciò che è impossibile. / </p>
<p><sup>368</sup> Che sofferenza - aspettare - in ogni luogo - se non il tuo / Lo capii la notte scorsa - quando qualcuno cercò di cingermi / Pensando - forse - che fossi stufa - o sola / O spezzata - quasi - da una pena inespressa / Ed io mi scostai - ducale / Quel diritto - era tuo / Un porto - basta - per un Brigantino - come il mio / Nostro sia l'agitarsi - per quanto selvaggio il mare / Piuttosto che un Ormeggio - non condiviso con te. / Nostro sia il Mercantile - svuotato - qui / Piuttosto che le "isole delle spezie -" / E tu - non lì / La fedeltà all'amato lontano non conosce cedimenti; quel "diritto" è soltanto suo e chi ama non cerca altri porti (qui, e nella strofa finale sono evidenti i richiami alla J249-F269). / Molto suggestiva l'immagine degli ultimi tre versi: il mercantile è "svuotato" perché il suo carico d'amore è lontano, ma è sempre meglio quella nave vuota e solitaria, simbolicamente condivisa dall'"Our's" che apre il verso10, piuttosto che un porto ricco di spezie ma privo di quel lui che riempie la mente anche se lontano. / </p>
<p><sup>370</sup> Il Cielo è a tal punto della Mente / Che fosse la Mente dissolta / La sua Posizione - un Architetto / Non potrebbe più dimostrare / È vasto - come le nostre Capacità / Bello - come le nostre idee / Per Chi ne ha un desiderio adeguato / Non è più lontano, di Qui / Il Cielo è una costruzione della mente, non ha vita propria, tanto che una volta dissolta la mente nemmeno un architetto riuscirebbe a localizzarlo. La sua grandezza e la sua bellezza non sono altro che una creazione umana ed è inutile cercarlo oltre la vita mortale. / È una lettura che fa venire in mente le tesi di Feurbach su un Dio creato dall'uomo e non viceversa, ma sono possibili altre letture, come quelle di Massimo Bacigalupo: "La mente e il mondo dello spirito sono tutt'uno: viviamo (se ne siamo capaci: adequate) in un paradiso immanente." o di Bianca Tarozzi: "La qualità mentale e incorporea del Cielo è qui fortemente affermata..." / / </p>
<p><sup>371</sup> Un prezioso - polveroso piacere - è / Incontrare un Libro Antico / Proprio nell'Abito che vestiva il suo Secolo / Un privilegio - penso / Prendere la sua venerabile Mano / E scaldarla nella nostra / Un passo indietro - o due - fare / Al Tempo in cui - era giovane / Le sue antiquate opinioni - esaminare / Il suo pensiero accertare / Su Temi riguardanti il nostro comune sentire / La Sapienza dell'Uomo / Cosa interessava gli Studiosi - di più / Quali Competizioni avevano luogo / Quando Platone - era una Certezza / E Sofocle - un Uomo / Quando Saffo - era una Ragazza viva / E Beatrice indossava / La Veste che Dante - divinizzò / Fatti di Secoli addietro / Egli attraversa - con familiarità / Come Qualcuno che arrivasse in Città / E ti dicesse che tutti i tuoi Sogni - sono veri / Egli visse - dove nascono i Sogni / La sua presenza è un Incantesimo / Lo preghi di non andarsene / I Vecchi Volumi scuotono la Testa di Pergamena / E in tal modo - ci allettano / Un libro antico diventa specchio fedele del passato e riesce a farci viaggiare nel tempo, come se potessimo entrare direttamente in storie o idee ormai così lontane da noi e materializzare le nostre fantasie su secoli che non saremo mai in grado di conoscere direttamente. Negli ultimi versi il libro sembra assumere vita propria, come se volesse allettarci con sue affascinanti promesse, sapendo tuttavia che non riuscirà mai a rendere appieno le storie che ci racconta. / Le poesie più direttamente riferite ai libri sono tre: oltre a questa la J604-F512 e la J1263-F1286. Nella prima i libri sono quelli familiari, i "parenti dello scaffale" custoditi nella biblioteca di casa, e i versi finali descrivono un appagamento che è un po' il contrario del "tantalize" che troviamo qui; nell'altra c'è lo stesso richiamo al "viaggio", forse più un viaggio nello spazio che nel tempo, ma molto simile a questo per il suo carattere fantastico e immateriale. / </p>
<p><sup>372</sup> Conosco vite, che potrei perdere / Senza Sofferenza / Di altre - un istante di assenza / Sarebbe un'Eternità / Queste ultime - un Numero esiguo / Arrivano a malapena a Due / Le prime - un Orizzonte di Moscerini / Supererebbero facilmente / Le persone a cui teniamo veramente sono pochissime rispetto all'indifferenziata folla paragonata a un orizzonte di moscerini. / Il sesto verso (letteralmente: "riempirebbero a malapena un Due") fa pensare che in realtà l'esiguo numero del verso precedente si riduca a un'unica persona. / </p>
<p><sup>376</sup> Certamente - pregai / E Dio se ne Curò? / Se n'è curato come se nell'Aria / Un Uccello - avesse puntato i piedi / E gridato "Dammelo" / Ragione - di Vita / Non ho avuto - se non per Te / Sarebbe stato più Caritatevole / Lasciarmi nella Tomba dell'Atomo / Allegra, e annullata, e felice, e insensibile / Che questa lancinante Sofferenza. / Ho chiesto soltanto una cosa, l'unica che fosse per me ragione di vita, e Dio non se n'è curato, si è negato alla mia preghiera come se si fosse dispersa nell'aria. Ma allora sarebbe stato meglio morire, essere annullata nell'inconsapevolezza della tomba piuttosto che sopportare una sofferenza così acuta e senza speranza. / Molto efficaci i parallelismi del penultimo verso: l'unico modo per essere allegri, felici, è essere annullati, resi insensibili, dalla morte. / </p>
<p><sup>384</sup> Nessuna Ruota può torturare me / La mia Anima - in Libertà / Dietro quest'Ossatura mortale / Ne è saldata Una più vigorosa / Non si può forare con la Sega / Né trafiggere con la Scimitarra / Due Corpi - dunque vi sono / Legane Uno - L'Altro vola / L'Aquila del suo Nido / Non si libera più facilmente / E guadagna il Cielo / Di quanto puoi Tu / A meno che Tu stesso sia / Il tuo Nemico / Prigione è la Consapevolezza / Così come è Libertà. / La nostra parte incorporea, l'anima ma anche la mente pensante, gode di una libertà sconosciuta al corpo, perché non può essere torturata da nulla di concreto; può liberarsi dai limiti imposti al corpo con la stessa facilità con la quale un'aquila lascia il suo nido per avventurarsi libera negli sconfinati orizzonti del cielo (per questa immagine della libertà della mente paragonata a quella di un uccello vedi anche le ultime due strofe della J613-F445). / Per l'ultima strofa resto in bilico tra due interpretazioni. La prima: "tuttavia, neanche la mente può in fin dei conti essere considerata libera da qualsiasi costrizione, perché è una mente pensante, e la consapevolezza di sé può essere la libertà di spaziare senza pregiudizi ma anche una catena che ci lega al dubbio quasi sempre privo di risposta."; la seconda: "ma attenzione, la caratteristica più peculiare della mente è la consapevolezza di sé, una caratteristica che può darci la libertà descritta nei versi precedenti, ma che può anche essere una prigione per chi la usa soltanto per adeguarsi alle convenzioni del mondo. / </p>
<p><sup>405</sup> Si può essere più soli / Senza la Solitudine / Sono così abituata al mio Destino / Che forse l'Altra - Pace / Interromperebbe il Buio / E affollerebbe la Stanzetta / Troppo scarsa - in Metri - per contenere / Il Sacramento - di Lui / Non sono avvezza alla Speranza / Che potrebbe intromettersi / La sua dolce sfilata - profanerebbe il luogo / Consacrato alla Sofferenza / Può essere più facile / Perdersi - con la Terra in Vista / Che raggiungere - la Mia Azzurra Penisola / Per morire - di Piacere / Molto famosi i primi due versi; in molte traduzioni (Lanati, Quattrone, Sobrino, Rebucci, Raffo nel Meridiano, Malroux, in francese) sono resi con la prima persona. Un scelta legittima, ma ho preferito l'impersonale "Si può essere più soli" per mantenere l'ingresso dell'"io" al terzo verso, come nell'originale, e il parallelismo con il verso 13. / Molte le gemme. La pace, contrapposta alla sofferenza, vista come una folla, contrapposta alla solitudine, o, meglio, come un "lui" che riempirebbe una stanza (vita) troppo angusta per contenerlo. La speranza considerata un'intrusa, che con il suo corteo di dolcezze violerebbe il sancta sanctorum consacrato alla sofferenza. Bellissima l'ultima strofa: è più facile lasciarsi andare, anche in vista della riva, che giungere all'"azzurra penisola" (all'approdo agognato) per morire di piacere. / Leggendola a fondo si percepisce una sorta di compiacimento nell'accettare la solitudine e la rinuncia, e, nello stesso tempo, una specie di sorda rabbia verso un io che si adagia in questa scelta dolorosa, ma più facile rispetto alla lotta contro le convenzioni, per conquistarsi il diritto di morire (in senso fisico e religioso) di gioia. / C'è un brano di una lettera di Leopardi (da Roma al fratello Carlo, del 6 dicembre 1822) in cui si parla di solitudine con parole molto simili alla prima strofa di questa poesia: "Veramente per me non v'è maggior solitudine che la gran compagnia; e perché questa solitudine mi rincresce, però desidero d'essere effettivamente solitario, per essere in effettiva compagnia, cioè nella tua, ed in quella del mio cuore." / </p>
<p><sup>419</sup> Ci abituiamo al Buio / Quando la Luce è messa via / Come quando la Vicina regge il Lume / Per testimoniare il suo Arrivederci / Un Momento - facciamo un passo incerti / Per la novità della notte / Poi - adattiamo la Vista al Buio / E affrontiamo la Via - eretti / E così è per più grandi - Oscurità / Quelle Notti della Mente / In cui nessuna Luna svela un segno / O Stella - appare - dentro / I più Coraggiosi - brancolano un po' / E talvolta picchiano contro un Albero / In piena Fronte / Ma fa che imparino a vedere / Che sia l'Oscurità a cambiare / O qualcosa nella vista / Che si adatta alla Mezzanotte / E la Vita s'incammina quasi diritta. / Il nostro istinto di sopravvivenza ci aiuta nell'abituarci alle situazioni più negative. Come l'occhio si abitua pian piano al buio finché riesce a vedere, così riusciamo ad affrontare anche oscurità ben più grandi, "Those Evenings of the Brain" che ci attanagliano quando né uno spicchio di Luna né una pallida stella ci aiutano a "vedere". Anche chi crede di riuscire a superare facilmente queste oscurità interiori brancola, sbatte la fronte contro un albero. Ma poi, bene o male, presto o tardi, riusciamo a scorgere qualche barlume, o perché ne abbiamo trovato la forza dentro di noi o perché la tenebra si è un po' attenuata, e riusciamo a incamminarci nuovamente, più o meno "diritti", per la via dell'esistenza. / Le prime due strofe introducono il tema del buio in senso atmosferico. La terza chiarisce di quali oscurità si vuole effettivamente parlare. Le ultime due utilizzano metafore riferite al buio atmosferico, che si adattano mirabilmente a quello della mente. Nella quarta c'è un esempio di come ED sappia variare i registri della sua scrittura: passiamo dall'algida immagine delle notti della mente che nessuna Luna o stella può illuminare, a un prosaicissimo urtare la fronte contro un albero. / </p>
<p><sup>420</sup> Lo riconoscerai - come riconosci che è Mezzogiorno / Dalla Gloria / Come riconosci il Sole / Dalla Gloria / Come in Cielo / Riconoscerai Dio Padre - e il Figlio. / Attraverso l'intuito, le Cose più Elevate / Si impongono - e non con le parole / "Sono io la Mezzanotte" - deve dire la Mezzanotte / "Sono io l'Aurora" - la Maestosità? / L'Onnipotenza - non ha la Lingua / Ma il suo dire - è Lampo - e Sole / La sua Conversazione - con il Mare / "Come lo riconoscerai?" / Consulta i tuoi Occhi! / Le parole si fermano davanti alle "Mightiest Things", perché non sarebbero mai capaci di esprimere compiutamente sensazioni che solo l'intuito riesce a percepire, e forse è proprio l'inesprimibilità il segno distintivo dei sentimenti più intensi. / </p>
<p><sup>434</sup> Amarti Anno dopo Anno / Può apparire inferiore / Al sacrificio, e alla rinuncia / Tuttavia, cara, / Che il sempre potrebbe essere breve, pensavo di mostrare / E così l'ho congiunto, con un fiore, ora. / Amarti anno dopo anno può sembrare qualcosa di piccolo, di inferiore, rispetto al sacrificio e alla rinuncia. Comunque, in ogni caso - sia nell'amarti che nel rinunciare a te - ricordati che il "forever" è sempre illusorio. Volevo fartelo capire in qualche modo, e allora vicino a questi versi ho messo un fiore: bello, rigoglioso, affascinante, ma di così breve durata! / Al verso 4 ho tradotto "dear" con "cara" perché una copia, perduta, di questi versi fu presumibilmente inviata a Susan (quella riportata sopra è nei fascicoli). / </p>
<p><sup>453</sup> Amore - tu sei alto / Non posso scalarti / Ma, si fosse in Due / Chissà che noi / Alternandoci - al Chimborazo / Ducali - alla fine - non si arrivi a starti accanto / Amore - tu sei profondo / Non posso attraversarti / Ma, ce ne fossero Due / Invece di Uno / Rematore, e Panfilo - una qualche sovrana Estate / Chissà - che noi non si raggiunga il Sole? / Amore - tu sei Celato / Pochi - ti scorgono / Sorridono - e mutano - e blaterano - e muoiono / Senza te - sarebbe una Stranezza - la Beatitudine / Soprannominata da Dio / Eternità / Un inno all'amore. Non però all'amore generico, ma a quello terreno, che coinvolge due persone. Quello ideale è o troppo in alto o troppo nel profondo, non riusciremo mai a scalarlo o ad attraversarlo. Se invece siamo in due a provarlo, ce la faremo, sorreggendoci l'un l'altro o nominandoci uno rematore e uno panfilo. E come sarebbe strana, priva di senso, quella beatitudine che dio chiama eternità, se non ci fosse l'amore a darle un significato. / Marisa Bulgheroni annota nel Meridiano: "Emily sceglie a simbolo di altezza incommensurabile il Chimborazo (v. 5) - tra le più alte vette delle Ande equadoriane - che, dopo la leggendaria scalata di Alexander von Humboldt, già prima della sua nascita, era entrato come iperbole nel linguaggio dei poeti - da Longfellow a Emerson a Elizabeth Barrett Browning." / </p>
<p><sup>461</sup> Una Moglie - allo Spuntar del giorno - sarò / Aurora - Hai Tu un Vessillo per me? / A Mezzanotte - sarò ancora una Fanciulla / Come ci vorrà poco a farla Sposa / Poi - Mezzanotte - sarò passata da Te / All'Oriente - e alla Vittoria. / Mezzanotte - Buona Notte - li sento Chiamare / Gli Angeli si affaccendano nell'Atrio / Delicatamente - il mio Futuro sale le Scale / Rivado a stento alle Preghiere della mia Infanzia / Così in fretta non essere più - una Bambina / Eternità - sto arrivando - Signore / Maestro - ho già visto - quel Volto / Tre manoscritti, tutti datati 1862 da Johnson mentre Franklin propone tre anni successivi: 1861, 1862 e 1863; quello riportato qui è l'ultimo, nei fascicoli. / Il primo è a matita su un foglio da lettera, senza divisione in strofe; il penultimo verso era "The Vision flutters in the door -" ("La Visione fluttua alla porta -") poi cancellato e sostituito da quello utilizzato nelle altre due versioni: "Eternity - I'm coming sir -". / Il secondo è una bella copia a penna, suddiviso come quello nei fascicoli e con due varianti rispetto alle altre versioni: al verso 3 "but" ("soltanto") al posto di "yet" e all'ultimo verso "Savior" ("Salvatore") al posto di "Master". / La "moglie" del primo verso si riferisce chiaramente a nozze celesti, visto che i versi che seguono descrivono esplicitamente il passaggio dalla notte del dolore terreno all'aurora dell'immortalità. La variante dell'ultimo verso suggerisce un'oscillazione fra nozze celesti propriamente dette (l'unione con il "Salvatore") e l'unica possibile unione, quella dopo la morte, con un "Master" forse più terreno; leggendola così il "volto" finale può essere quello visto attraverso la fede o quello dell'amato, un volto conosciuto concretamente ma impossibile da ottenere durante la vita. / </p>
<p><sup>474</sup> Ci tennero disgiunti / Separati come il Mare / E la Sua incolta Penisola / Rivelammo "Questi vedono" / Ci strapparono gli Occhi / Ci sbarrarono la strada con Fucili / "Io Ti vedo" Ciascuno subito replicò / Con Segnali Telegrafici / Con Prigioni Sotterranee - provarono / Ma attraverso i più spessi artifici / E la più impenetrabile Muraglia / Le nostre Anime vedevano - come prima / Ci chiamarono a morire / Con dolce alacrità / Ci alzammo sui piedi inchiodati / Condannati - solo - a vedere / Salvacondotto per rinnegare / Salvacondotto per dimenticare / Noi voltammo le spalle al Sole / A un tale spergiuro / Nessuno dei Due - badò alla Morte / Del Paradiso - consapevoli / L'uno dell'altro il Volto - fu il solo Disco / Che l'uno dell'altro tramontando - vide / Una bellissima, solenne ode all'amore. Costruita con un crescendo (la separazione, gli occhi strappati, i fucili, la prigione, la condanna a morte e in ultimo la promessa della vita in cambio della rinuncia) senza strepito, con la solennità e l'andamento maestoso di un corale, con tesi via via più cruente e antitesi che reiterano il verbo "see" oltre ogni ostacolo. Solo nella penultima strofa non c'è questo verbo, ma è quella dove i due rinunciano insieme alla vita, voltando le spalle al sole pur di non rinnegare il loro giuramento. Molto intensi gli ultimi due versi, con il tramontare di due vite che sostituiscono al sole l'uno il volto dell'altro, come ultima immagine ancora una volta scandita dal "saw" finale. / </p>
<p><sup>477</sup> Nessuno può misurare una Disperazione / Come su una Strada Senza Fine / Non più che un Passo alla volta / Il Viaggiatore procede / Inconsapevole della Distanza / Inconsapevole che il Sole / Stia tramontando sul Suo cammino / Tale è la precisione / Nello stimare una Pena / Propria di chi - ne è appena all'inizio / La sua ignoranza - l'Angelo / Che Lo guida lungo la via / Nei grandi dolori c'è una sorta di angelo custode che ci protegge: il non essere consapevoli, all'inizio, di quanto sarà lunga la strada per uscirne. Chi li prova va avanti "no faster than a mile at once", ed è questo fare un passo dopo l'altro, senza sapere quanto lunga sarà la via ("unconscious of the width"), che rende percorribile la distanza interminabile che ci aspetta. Come sempre, una profonda e bellissima immagine che svela e scava in un sentimento. / </p>
<p><sup>501</sup> Questo Mondo non è Conclusione. / Un seguito sta al di là / Invisibile, come la Musica / Ma concreto, come il Suono / Accenna, e sfugge / La filosofia, non lo conosce / E attraverso un Enigma, alla fine / La sagacia, deve procedere / Risolverlo, confonde gli studiosi / Per ottenerlo, gli Uomini hanno sopportato / Il disprezzo di Generazioni / E la Crocifissione, esibito / La fede scivola - e ride, e si ricompone / Arrossisce, se qualcuno la vede / Si aggrappa a un filo di Evidenza / E chiede alla Banderuola, la direzione / Un gran Gesticolare, dal Pulpito / Forti Alleluia si accavallano / I narcotici non possono calmare il Dente / Che rode l'anima / Poesia bifronte. Nella prima parte un fulmineo trattato di teologia (bella la metafora della musica, la cui astrattezza è concretizzata nel suono). Sapere il seguito che sta al di là non è affare che appartenga alla filosofia (etimologicamente intesa: amore della sapienza) ma solo alla sagacia di saper risolvere intuitivamente un enigma (che, probabilmente, rimarrà sempre tale per gli uomini). Per questo gli studiosi non sanno risolverlo e, per riuscire a vincerne la resistenza, gli uomini hanno dovuto esibire una crocifissione, un prova concreta (un suono) che dimostra l'esistenza di questa cosa che sta al di là (la musica). / Ma ecco che appaiono le difficoltà. La fede, nutrita dalla crocifissione, scivola, ride financo della propria caducità e cerca di ricomporsi. Si vergogna a essere guardata, vede da lontano un filo di evidenza, di concretezza e vi si aggrappa ("pluck" veramente significa "spingere con forza", forse ED intendeva qualcosa come "spinge all'estremo qualsiasi piccola parvenza di prova concreta"), ma si confonde subito dopo, visto che chiede la direzione a una banderuola. E non è solo questione di fede come intuizione metafisica. Se andiamo a vedere cosa fanno gli uomini per coltivarla, apriti cielo! Si agitano, gesticolano a vuoto da un pulpito, intonano gli alleluia più forte che possono, probabilmente per non sentire il fragoroso silenzio dei loro dubbi, delle loro incertezze; ma poi, quando cala il silenzio e si ritorna a guardare in se stessi, ci si accorge che quei gesti sono solo rituali, solo blandi narcotici che non hanno alcun effetto sul dente che rode l'anima dentro. / </p>
<p><sup>505</sup> Non vorrei dipingere - un quadro / Vorrei piuttosto essere Colui / Che sulla sua splendente deliziosa / Impossibilità - indugia / E si chiede cosa provino le dita / Il cui raro - celestiale - agitarsi / Evoca un così dolce tormento / Una tale sontuosa - Disperazione / Non vorrei parlare, come le Cornette / Vorrei piuttosto essere Colui / Innalzato dolcemente verso Orizzonti / E via, e tranquillo in alto / Attraverso Villaggi di Etere / Io stessa Pallone sospinto / Solo da un labbro di Metallo / Il molo del mio Barcone / Né vorrei essere un Poeta / È meglio - possedere l'Orecchio / Innamorato - impotente - soddisfatto / La Licenza di riverire, / Un privilegio così tremendo / Quale sarebbe il Dono, / Di avere l'Arte di stordire me stessa / Con Saette - di Melodia! / Di nuovo la poesia, stavolta accomunata alle altre espressioni artistiche. Per dirci la sofferenza di chi crea ED ci dà tre splendide definizioni della pittura, della musica e, naturalmente, della poesia. / La pittura, che ci dà la sensazione di quell'agitarsi delle dita, raro, celestiale; ci chiediamo cosa sentivano dentro quelle dita, ma in realtà chi manovrava quelle dita, quando ha messo su tela quell'impalpabile pellicola che, nella sua splendente e deliziosa impossibilità (metafora del "miracolo" dell'arte), rivela il dolce tormento, la sontuosa disperazione dell'atto di creare. / La musica, che ci innalza verso immaginari, eterei villaggi, sospinti, come un pallone, da "labbra di metallo" (solo ED poteva trovare una simile definizione del bocchino di una cornetta, unendo così intimamente le labbra di chi suona e il metallo dello strumento), come fossero un molo da cui parte il nostro viaggio verso così fantastiche altezze. Da notare come ED usi parole in forte contrasto: "innalzato dolcemente" e "villaggi di etere" insieme a "cornetta" (strumento poco nobile, da banda), "barcone" (anche qui un termine poco nobile in confronto,che so, a "vascello"o "veliero"), quasi a voler evidenziare la stretta correlazione fra la vita di tutti i giorni e i sentimenti che evoca l'opera d'arte. / E infine la poesia. È faticoso scrivere, meglio usare l'orecchio (qui ED non parla di "leggere", ma di "ascoltare" la poesia, una chiara indicazione di quanto sia importante il suono, anche interiore, dei versi, una indicazione che troverà ancora maggior forza nel verso finale), innamorato dei versi, impotente a scriverli, soddisfatto di poter onorare, dall'esterno, un privilegio così tremendo. Quel privilegio (ma un privilegio tremendo) che ha chi può stordire se stesso con "saette di melodia" (un verso che diede il titolo al libro in cui Millicent Todd, la figlia di Mabel Loomis Todd, pubblicò nel 1945 le poesie non pubblicate dalla madre). / Ho utilizzato due delle sei varianti contenute nel manoscritto: al verso 11 "Horizons" al posto di "the Ceilings" ("i Cieli") e al verso 14 "upborne" al posto di "endued" ("fornito"). / </p>
<p><sup>509</sup> Per Qualsiasi amico che sia morto / L'argomento più pungente è / Il pensiero di come camminavano da vivi / In un preciso momento / Il loro abito, in una Domenica, / Una certa foggia dei Capelli / Un capriccio ignoto a tutti tranne che a loro / Perduto, nel Sepolcro / Quanto calore, mostrarono, un certo giorno, / Puoi quasi percepirne l'attimo / Da così poco sembra trascorso / E ora - essi sono a Secoli da quel momento / Come riusciva gradito a loro, quel che dicevi! / Cerchi di toccare il sorriso / E immergi le tue dita nel gelo / Quando accadde - Puoi dirlo / Che chiamasti la Brigata per un tè / I più intimi - giusto qualcuno / E chiacchierasti fitto con quella Cosa Solenne / Che non si rammenta di te? / Passati gli Inchini, e gli Inviti / Passate le Conversazioni, e le Promesse / Passato ciò che Noi stessi possiamo valutare / Ciò - rende Vivo il Dolore! / Il tema del ricordo di chi non c'è più è presente in molte poesie di ED (per esempio: J499-F369, J482-F461, J467-F599, J432-F390, J360-F640). Quest'ultima è quella più simile: là sono le cose a riportarceli alla mente (una sorta di madeleine proustiana), qua il ricordo è più diretto: il modo di camminare o di vestire, i capelli, il sorriso, i piccoli segreti, tutti còlti in momenti particolari che ricreano in noi il tempo in cui chi amavamo era vivo. Molto belli i versi centrali della quarta strofa: un bisogno di toccare concretamente chi non c'è più, frustrato e reso impossibile dalla gelida cortina della morte. / </p>
<p><sup>510</sup> Non era la Morte, perché ero diritta, / E tutti i Morti, giacciono distesi / Non era la Notte, perché tutte le Campane / Sfoderavano i loro Batacchi, per il Mezzodì. / Non era il Gelo, perché sulla Carne / Sentivo Scirocchi - strisciare / Né il Fuoco - perché da soli i miei piedi di marmo / Avrebbero mantenuto un Presbiterio, fresco / Eppure, sapeva, di tutto questo, / Le Figure che avevo visto / Composte, per la Sepoltura, / Mi ricordavano, la mia / Come se la mia vita fosse stata piallata, / E incastrata in una cornice, / E non potessi respirare senza una chiave, / Ed era un po', come a Mezzanotte / Quando tutto ciò che ticchetta - si è fermato / E lo Spazio guarda fisso tutt'intorno / O geli Orribili - i primi mattini d'Autunno, / Si appropriano del Suolo Palpitante / Ma, più di tutto, come il Caos - Incessante - freddo / Senza una Possibilità, o un Pennone / O almeno un Annuncio di Terra / A giustificare - la Disperazione. / Un momento d'angoscia, di svuotamento dell'anima, di gelo interiore, fissato sulla carta con immagini, quasi delle istantanee, che cercano di descriverne la natura. Come quasi sempre nelle poesie di ED si inizia in medias res, senza nominare l'oggetto della poesia. Nei primi otto versi, quattro no, quattro descrizioni, fulminee e immaginifiche, di ciò che "non" è ciò di cui stiamo parlando. Non è la morte (io sono ben diritta in piedi, i morti sono distesi), non è la notte (le campane suonano a distesa il mezzogiorno), non è il gelo (sento i caldi venti di scirocco che strisciano sulla carne), e non è nemmeno il fuoco, perché i miei piedi di marmo potrebbero da soli rinfrescare l'intero spazio di un presbiterio. E poi, finiti i "non" ecco che passiamo a ciò che invece può ricordare, può somigliare a quello che proviamo. La composta fissità dei morti, così simile a questa gelida costrizione che sentiamo dentro, come se fossimo stati a forza incastrati in una cornice, e solo una chiave che ci liberi potrebbe permetterci di respirare. L'immagine della mezzanotte (il momento del buio contrapposto al solare mezzogiorno) che fa cessare ogni vita, quasi arriva a fermare il tempo (ogni cosa che ticchetta) o le prime gelate d'autunno, tremende perché sorprendono il suolo ancora palpitante di vita ("Repeal" significa letteralmente "abrogare" "cancellare qualcosa che esisteva prima" - qui il significato è "cancellare la vita dal suolo" e mi è sembrato corretto renderlo con "appropriarsi"). Poi c'è l'ultima strofa, con quel "most" che sottolinea la similitudine più vera: il caos, incessante, freddo (nel senso di insensibile, indifferente), dove non esistono possibilità di salvezza, pennoni che aiutino chi naviga in questo mare infido e incomprensibile, e nemmeno un accenno di terra che possa almeno giustificare la disperazione di rendersi conto di non riuscire ad arrivarci. Nemmeno questo, nemmeno la disperazione è concessa, in un caos dove non c'è posto per l'uomo. / Poesia che chiude tutte le porte, persino quelle, tremende ma umane, della disperazione. / </p>
<p><sup>511</sup> Se tu venissi in Autunno, / Scaccerei via l'Estate / Con metà sorriso, e metà disdegno, / Come la Massaia fa, con una Mosca. / Se potessi vederti fra un anno, / Avvolgerei i mesi in gomitoli / E ne metterei ciascuno in un Cassetto diverso, / Per paura che i numeri si confondano / Se soltanto Secoli, tardassero, / Li conterei sulla Mano, / Sottraendo, fino a far cadere le dita / Nella Terra di Van Diemen. / Se certa, quando questa vita fosse conclusa / Che la tua e la mia, rimanessero / La getterei da parte, come una Buccia, / E prenderei l'Eternità / Ma, ora, incerta della lunghezza / Di ciò, che è frapposto, / Esso mi tormenta, come l'Ape Folletto / Che non vuol palesare - la sua puntura. / La separazione si accetta quando esiste un tempo, anche lungo ma concreto, numerabile, che ci separa dall'altro. Qualsiasi sia la sua lunghezza, non ci spaventerebbe contare i giorni, gli anni, i secoli; saremmo addirittura capaci di gettar via la nostra vita, se fossimo certi che di là ce n'è un'altra in cui le nostre venissero unite. Ma non è così. L'incertezza, il non sapere quanto durerà la separazione, e soprattutto se mai cesserà, è un tormento che somiglia a quello di un'ape-folletto, che ci ronza intorno ma non ha nessuna intenzione di dirci se e quando ci pungerà. / La "Terra di Van Diemen" (v. 12, ED scrive "Dieman") è l'odierna Tasmania. Il nome attuale è quello del navigatore olandese che la scoprì: Abel Janszoon Tasman. Fino al 1853 l'isola prendeva invece il nome da Antoon Van Diemen, un amministratore coloniale, sempre olandese. / </p>
<p><sup>530</sup> Non puoi spegnere un Incendio / Una Cosa che prende fuoco / Può andare, da sé, senza un Soffio / Nella notte più calma / Non puoi ripiegare una Piena / E metterla in un Cassetto / Perché il Vento la scoverebbe / E lo direbbe al tuo Pavimento di Cedro / Non possiamo reprimere i nostri sentimenti. Quando il nostro animo prende fuoco, o è investito da un'onda di piena, nulla può trattenere l'impeto che è in noi e non serve cercare di nasconderlo, di chiuderlo in un cassetto; il vento, la nostra natura, lo scoverà di certo e a nulla servirà quel velo di compostezza (lucido, e piatto, senza increspature, come una calma notte o un pavimento di legno di cedro) che cerchiamo sempre di mantenere di fronte agli altri. / L'ultimo verso è un po' enigmatico, ma credo che il senso sia quello che il vento non nasconderà al tuo pavimento di cedro (ovvero alla tua maschera di tranquilla rispettabilità) la piena maldestramente ripiegata scovata nel cassetto. / Belle le due immagini che rivelano i sentimenti più irrefrenabili: il fuoco che brucia e l'onda di piena che spazza via ogni altra cosa. / </p>
<p><sup>544</sup> I Martiri Poeti - non dissero / Ma forgiarono il Tormento in sillabe / Affinché una volta intorpidito il nome mortale / Il loro fato mortale - incoraggi Qualcuno / I Martiri Pittori - non parlarono mai / Lasciarono in eredità - piuttosto - le loro Opere / Affinché una volta a riposo le consapevoli dita / Qualcuno cerchi nell'Arte - l'Arte della Pace / I poeti e i pittori sono "martiri", perché l'artista è colui che è predestinato a "forgiare il tormento" ("pang" significa "pena estrema, angoscia, tormento, tortura interiore"). Ed è difficile "dirlo", trasmetterlo con la voce a chi li circonda. Bisogna piuttosto forgiarlo, lavorarlo, modellarlo (tutti significati di "wrought", che è la forma antiquata del passato di "to work") in sillabe o in colori, e poi lasciarlo a chi verrà quando il nome mortale del poeta sarà ormai intorpidito e le consapevoli (nel senso di esperte, capaci) dita del pittore avranno ormai cessato la loro attività. / Nell'ultimo verso si scioglie il senso vero della poesia: cos'è che cerchiamo nella poesia, nell'arte? Cerchiamo soprattutto il significato, e il superamento, del tormento, dell'angoscia del vivere, ma anche dell'angoscia del morire. Insomma cerchiamo l'arte della pace, ovvero l'arte di saper morire in pace. / </p>
<p><sup>555</sup> Confida nell'Inaspettato / Per esso - fu William Kidd / Persuaso dell'Oro Sepolto / Come Qualcuno aveva testimoniato / Attraverso esso - il vecchio Filosofo / Il suo Talismano di Pietra / Riconobbe - ancora negato / A sforzi non divini / Fu esso - che attirò Colombo / Quando Genova - si ritirò / Davanti ad un'Apparizione / Battezzata America / Lo Stesso - afflisse Tommaso / Quando la Divinità assicurò / Che meglio sarebbe stato - il non percepire / Eppure aver creduto / Un elogio dell'inaspettato, di qualcosa che magari sta al di là della nostra comprensione o sembra irraggiungibile. Con quattro esemplificazioni scandite nelle quattro strofe. William Kidd (vedi anche la J11-F38), il corsaro che crede nell'esistenza dell'oro sepolto, magari considerato dai più una storia senza fondamento, e lo trova. L'alchimista, che riesce, proprio per averci creduto, a trovare la pietra filosofale, sempre negata agli sforzi degli uomini. Colombo, che scopre l'America a dispetto dello scetticismo della sua città d'origine. E infine Gesù, che invita lo scettico Tommaso a lasciarsi andare alla fede senza pretendere prove razionali (Marisa Bulgheroni, nel Meridiano, annota: "In Tommaso la visionaria Emily denuncia quella certa ottusità mascherata di rigore che coglieva in padri e maestri"). / Per il penultimo verso ED ha indicato una variante: "'Twas blesseder - the seeing not -" ("Che sarebbe stato più benedetto - il non vedere -") più vicina a testo del vangelo di Giovanni 20,29: "Gesù gli disse: «Tommaso, hai creduto perché mi hai visto; benedetti siano coloro che non hanno visto, eppure hanno creduto.»" / </p>
<p><sup>563</sup> Non potrei provare che gli Anni abbiano piedi / Eppure certa che essi corrono / Io sono, da sintomi che sono trascorsi / E Sequenze che sono concluse / Mi accorgo che i miei piedi hanno ulteriori Mete / Sorrido dei Traguardi / Che sembravano così ampi - Ieri / L'oggi - ha più vaste pretese / Non dubito che la Persona che ero / Mi competesse / Ma qualcosa di maldestro in quella fase / Prova che - diventata più grande - vedo / Il tempo passa, anzi corre, lo si sente ricordando il passato, rivedendo ciò che si è ormai concluso. E con lui cresciamo noi, diventiamo più esigenti: quello che ieri ci sembrava importante e degno della nostra attenzione oggi ci fa sorridere. Questo non vuol dire rinnegare se stessi; ogni fase della nostra vita ha la sua importanza, ma ricordare i nostri maldestri inizi ci fa capire che, crescendo, si impara a vedere, a conoscere. / </p>
<p><sup>574</sup> 	Il mio primo Giorno da sana - dopo tanta malattia / Chiesi di uscire, / E prendere la Luce del Sole nelle mani / E vedere le cose nel Baccello / Appena fiorite - quando entrai / Per tentare la Sorte con il male / Incerta su chi, fra me e Lui, / Si sarebbe dimostrato il più forte. / L'Estate si fece più intensa, mentre lottavamo / Mise via qualche fiore / E Altri con più Rosso imbellettò - al loro posto / Un tenero - illusorio modo / Di ingannare Se stessa, sembrava cercare / Come se di fronte a un Bambino / Che svanirà - Domani - ripetuti Arcobaleni / Il Sepolcro, potessero nascondere. / Diede forma alla Noce / Allacciò il Cappuccio ai Semi / Fece cadere radiosi frammenti di Colore, intorno / E lascio Filamenti Brasiliani / Su ogni spalla che incontrò / Poi entrambe le Mani di Nebbia / Riempì - per nascondere la sua fuggevole Grazia / Ai nostri occhi inadatti / Ciò che ho perso, per la malattia - Fu una Perdita? / O quell'Etereo Guadagno / Che si ottiene misurando la Tomba / Poi - misurando il Sole / Il testo riportato sopra è quello nei fascicoli. L'ultima strofa è anche nella parte finale di una lettera a Samuel Bowles del novembre 1862 (L275) con due varianti: "The" al posto di "My" (v. 1 della strofa) e "You earned" al posto di "One earns" (v. 3). / La descrizione del superamento di una malattia, ma anche di una sofferenza, e il ritorno alla vita, simboleggiata dalla natura, dall'estate, che continua il suo corso mentre noi ce ne stiamo in disparte a lottare contro ciò che ci fa soffrire. / Ma anche l'estate ha il suo ciclo vitale, che essa stessa cerca di aggirare, magari sostituendo i fiori appassiti con altri più colorati. Ma è come se ci si illudesse di nascondere, con un arcobaleno, il sepolcro che ci aspetta in un futuro più o meno lontano, ma che in fin dei conti è sempre così vicino da sembrare comunque domani. / Ma l'estate, la vita, continua, ripete ciclicamente i suoi doveri, cercando fino all'ultimo di nascondere, di celare nella nebbia l'approssimarsi dell'autunno, della sua fine. / Forse allora ciò che si perde a causa della malattia non è una vera perdita. Anzi può essere che solo così, avendo la consapevolezza dell'ineluttabile approssimarsi della tomba, si riesca a ottenere quell'effimero, etereo guadagno che ci regala ogni nuovo sorgere del sole. / </p>
<p><sup>584</sup> Cessò di farmi male, anche se così lentamente / Che non fui in grado di vedere la sofferenza andarsene / Ma solo di distinguere volgendomi indietro / Che qualcosa - ne aveva oscurato l'Impronta / Né quando si modificò, potrei dire. / Perché l'avevo indossata, ogni giorno, / Di continuo come il grembiule della Fanciullezza / Che appendevo al Gancio, di notte. / Ma non il Dolore - annidato a Fondo / Come Aghi - che le signore delicatamente premono / Sui Lati dei Puntaspilli / Per tenerli in ordine / Né di cosa l'avesse consolata, trovai traccia / Salvo che là, dove c'era un Deserto / Si sta meglio - è quasi Pace / Qui ED descrive l'attenuarsi quasi impercettibile della sofferenza (anche "Angoscia" in una variante di "trouble" al verso 2), paragonandolo all'abito della fanciullezza, che il tempo aiuta man mano ad abbandonare. Ma dentro di noi rimane il sentimento più pungente: il dolore, che si annida nel profondo, nell'intimo, come le spille infilate in un puntaspilli ("cheeks" è tradotto da Raffo nel Meridiano con "guance". Nel Webster la parola è definita anche come "i due lati di una macchina, o di una qualsiasi cosa, che combaciano" come nelle presse - ho preferito perciò tradurre con "Lati"). Un'immagine molto pregnante, che dà un'idea precisa di qualcosa tenuto in ordine, a bada, ma che comunque è conficcato dentro, è pungente. / Nell'ultima strofa si rafforza la mancanza di tracce visibili, che possano far capire quando e in che modo la sofferenza se n'è andata. Si può soltanto constatare che là dove prima c'era un deserto ora va meglio, c'è "quasi" la pace. Un modo quasi rassegnato di dire che siamo quasi costretti a mettere da parte la sofferenza, per continuare a vivere, ma non perché cambi qualcosa, solo perché l'abitudine la rende "quasi" invisibile. / </p>
<p><sup>594</sup> La Battaglia combattuta fra l'Anima / E Nessuno - è Quella / Prevalente su tutte le Battaglie / Di gran lunga la più Grande / Nessuna Notizia se ne ha all'esterno / La sua Incorporea Campagna / Prende forma, e termina / Invisibile - Sconosciuta / Né la Storia - la registra / Come Legioni di una Notte / Che l'Alba disperde - Loro resistono / Lasciano il segno - e si dissolvono / La battaglia più importante è quella che si svolge nel nostro intimo. Quella che coinvolge la nostra anima e nessun altro se non noi stessi. Nessuno ne vede lo svolgimento, è una campagna incorporea, e sconosciuta a chi non ne è teatro, ma è di gran lunga più importante di quelle che ci capita di combattere alla luce del sole nel corso della nostra vita. E come la notte, i cui residui vengono dispersi dalle prime luci dell'alba ma continuano a far sentire la loro presenza anche quando si dissolvono, lascia un segno che non può essere cancellato. / All'ultimo verso ho scelto la variante "dissipate" al posto di "terminate" ("si concludono"). / </p>
<p><sup>600</sup> Turbava colei che una volta ero / Perché una volta ero una Bambina / Stabilire perché un atomo - cadesse / E invece i Cieli - si reggessero / I Cieli pesavano di più - di gran lunga / Eppure Azzurri - e solidi - restavano / Senza un Bullone - che io potessi verificare / Può darsi che i Giganti - lo capissero? / La vita mi ha proposto più grandi - problemi / Qualcuno lo terrò - per risolverlo / Quando l'Algebra sarà più facile / O più semplice dimostrarlo - lassù / Allora - pure - sarà chiarito / Ciò che con più fastidio - mi sconcertava / Perché il Cielo non si spezzasse / Precipitando - Azzurro - su di me / Una bambina si fa domande più grandi di lei: "come mai un atomo, un granello di polvere, cade mentre i cieli, così pesanti, riescono a reggersi tranquillamente? Si guarda intorno cercando i bulloni che possano sostenere un peso così enorme, ma non trova nulla; allora si chiede: "forse i grandi lo capiranno, questo mistero?" / Qui la poesia vira bruscamente e ci porta direttamente dai dubbi fanciulleschi alle soluzioni dell'aldilà. I "Giants" dell'ottavo verso sono i "grandi" per la bambina curiosa, ma sono anche coloro che sono morti, che hanno raggiunto la grandezza dell'immortalità e che attraverso questo passaggio hanno anche raggiunto la comprensione di quello che durante la vita resta misterioso. / Perché le ingenue domande di una bambina diventano problemi più grandi, ma mantengono in molti casi il mistero che la turbava. Non rimane allora che tenerseli questi dubbi irrisolvibili, aspettando di arrivare lassù, un posto dove l'algebra sarà più facile (qui spunta l'idiosincrasia di ED verso la matematica) o dove comunque sarà più semplice dimostrare i teoremi (che evidentemente avevano fatto penare la piccola Emily). / Al verso 8 ho scelto la variante "Might" al posto di "Would". / </p>
<p><sup>613</sup> Mi rinchiudono nella Prosa / Come quando da Ragazzina / Mi mettevano nello Sgabuzzino / Perché mi volevano "tranquilla" / Tranquilla! Avessero potuto spiare / E vedere il mio Cervello - andarsene in giro / Era come se avessero confinato un Uccello / A Tradimento - in un Recinto / A lui basta volerlo / E con la disinvoltura di una Stella / Dà un'occhiata alla Prigione / E ride - Lo stesso faccio io / Sembra quasi una continuazione della precedente. Anche qui la voglia di volare di evadere, di mandare in giro il proprio cervello. Bellissima l'immagine della bambina rinchiusa nello sgabuzzino perché la volevano tranquilla. Altro che tranquilla! Lì dentro era un turbinare di emozioni, di sentimenti, di voglia di uscire dal mondo chiuso e soffocante in cui la volevano rinchiudere. Pensare di soffocare la fantasia è come pensare di imprigionare un uccello in un recinto, si fa una risata e vola via. / Nel primo verso non è chiaro se il tempo sia al passato o al presente, visto che "shut" è verbo irregolare con i due tempi uguali; ho scelto il presente perché è il tempo dell'ultima strofa e soprattutto perché l'ultima frase "No more have I" sembra proprio collegata a una situazione vissuta in quel momento, quasi ED dicesse: "mi vorrebbero rinchiudere nella prosa (il simbolo della vita di tutti i giorni, della noiosa quotidianità, contrapposta alla poesia come fantasia, immaginazione, libertà di pensiero) ma non si accorgono che io, come facevo da bambina quando mi rinchiudevano per la mia troppa vivacità, posso anche far finta di rimanerci in questa prigione, ma quando voglio me ne rido dei loro recinti e, come un uccello, volo via verso la libertà. / </p>
<p><sup>631</sup> Ci ritrovammo spose un'estate - cara / La Tua Visione - fu in Giugno / E quando la Tua giovane Vita si esaurì, / Mi stancai - anch'io - della mia / E raggiunta nelle Tenebre / Dove Tu mi avevi gettato / Da Qualcuno che portava una Luce / Io - pure - ricevetti il Segno / È vero - i Nostri Destini restavano diversi / La Tua Piccola Casa - di fronte al sole / Mentre Oceani - e il Nord si esibivano / Su ogni lato della mia / È vero, il Tuo Giardino primeggiava nella Fioritura, / Perché il mio - nel Gelo - era stato seminato / Eppure, un'Estate, noi fummo Regine / Ma Tu - fosti incoronata in Giugno / Judith Farr, nel suo The Passion of Emily Dickinson, ritiene che la poesia possa essere stata scritta pensando a Susan, che sposò Austin Dickinson il 1° luglio del 1856. / Non è però da escludere che i versi possano riferirsi a un'amica morta in giovane età, visto che nel terzo verso viene usato "failed" che può essere tradotto con "esaurirsi" (e pensando a Sue potrebbe intendersi come l'esaurirsi della sua gioventù) ma anche con "fallire, perire, cessare, morire, declinare" (e in questo senso far pensare a qualcosa di più definitivo di un matrimonio), e che nel decimo quel "Cottage" in pieno sole potrebbe sottintendere la tomba. In questo caso nella poesia potremmo leggere un rovesciamento dei binomi "morte-tenebre" e "vita-luce", oltre all'accostamento fra morte e incoronazione, temi usuali nella poesia dickinsoniana. (vedi, p.es., le poesie J58-F67, J312-F600, J607-F337, J608-F345, J611-F442). / La prima interpretazione è più "terrena", in quanto pone il matrimonio dell'altra in relazione al sole, alla luce, in contrasto con la propria solitudine, in una tenebra appena rischiarata da un "Qualcuno che portava una luce" (una amore che ha rischiarata la solitaria esistenza?). Nella seconda invece vengono capovolti gli usuali accostamenti nei confronti della vita e della morte. / Ma può esserci anche una terza interpretazione: ED ha menzionato un mese che non corrisponde esattamente alla data del matrimonio dell'amica ("June" al secondo e ultimo verso, al posto del 1° luglio) per lasciare aperti entrambi i significati. / Al verso 11 ho scelto la variante "did play" al posto di "must be" ("occupavano"). / </p>
<p><sup>633</sup> Quando le Campane smettono di suonare - la Funzione - inizia / Il Transitivo - delle Campane / Quando gli Ingranaggi - si fermano - c'è la Circonferenza / Il Fondamento - delle Ruote / Quattro versi molto densi, che parlano, con la solita fantasia dickinsoniana, del rapporto fra l'esteriorità e l'interiorità, fra ciò che si vede e ciò che è, tra i mezzi e i fini. Quando ciò che si vede smette di esserci, resta la vera essenza, ciò che è il fine ultimo e il fondamento delle cose, come la funzione religiosa, che è il "transitivo", ovvero il logico complemento, il fine ultimo, del suono delle campane, o la circonferenza, espressione fondamentale e perfetta degli ingranaggi delle ruote, che continua ad esistere anche quando queste smettono di girare. / Nel secondo verso ED scrive "The Positive - of bells -" e poi indica la variante "Transitive" in alternativa a "Positive". Sono entrambi termini grammaticali che indicano, in senso figurato, un fine, una certezza o una qualità determinata. Ho preferito "Transitive" perché in una traduzione letterale il termine "Transitivo" mi sembra meno ambiguo di "Positivo", che ha anche altri significati. / </p>
<p><sup>635</sup> Credo che l'Ora più lunga di tutte / Sia quando le Vetture sono arrivate / E noi siamo in attesa della Carrozza / Sembra come se il Tempo / Offeso - che la Gioia sia arrivata / Blocchi le Lancette Dorate / E non lasci passare i Secondi / Ma l'istante più lento - si conclude / Il Pendolo comincia a contare / Come i piccoli Scolari - a voce alta / I passi si fanno più fitti - nell'Atrio / Il Cuore comincia a premere / Allora io - compiuto il mio timido servizio / Sebbene un servizio sia, d'Amore / Prendo il mio piccolo Violino / E più a Nord - mi ritiro / Probabile che qui ED, come dicono nelle note sia la Bulgheroni che Errante, abbia preso lo spunto dai momenti in cui in casa si attendeva l'arrivo del padre, spesso fuori per ragioni politiche o di lavoro. Quei momenti che sembravano così lenti, da quando si sapeva che il treno era arrivato al momento dell'arrivo della carrozza, dei passi nell'atrio, dei saluti. E qui, negli ultimi due versi, emerge la timida, ritrosa, solitaria Emily, che mette tanto amore in quei saluti, ma subito si rifugia di sopra (più a Nord) col suo piccolo violino, con la voglia di suonare lo strumento dal quale sapeva trarre melodie poetiche così belle. / </p>
<p><sup>640</sup> Non posso vivere con Te / Sarebbe Vita / E la vita è di là / Dietro lo Scaffale / Il Becchino ne tiene la chiave / Per riporre / La nostra Vita - la Sua Porcellana / Come una Tazza / Scartata dalla Massaia / Antiquata - o Rotta / Un Sèvres più nuovo piace / Quelli vecchi s'incrinano / Non potrei morire - con Te / Perché Uno deve aspettare / Per chiudere l'Inerte Sguardo dell'Altro / Tu - non potresti / Ed io - Potrei star lì / E vederti - gelare / Senza il mio Diritto al Gelo / Privilegio della Morte? / Né potrei risorgere - con Te / Perché il Tuo Volto / Scaccerebbe quello di Gesù / Quella Nuova Grazia / Splenderebbe evidente - ed estranea / Nei miei occhi nostalgici / Tranne che Tu di Lui / Brillassi più vicino / Come - potrebbero giudicarci / Perché Tu - servisti il Cielo - lo sai, / O cercasti di farlo / Io non potei / Poiché Tu saturavi il vedere / E io non avevo più occhi / Per una sordida perfezione / Come il Paradiso / E fossi Tu perduto, io lo sarei / Anche se il mio nome / Risuonasse più forte / Nella fama Celeste / E fossi Tu - salvato / E io - condannata ad essere / Dove Tu non sei / Quell'essere - sarebbe l'Inferno per me / Così Noi dobbiamo incontrarci da lontano / Tu là - io - qui / Con appena una Porta socchiusa / Affinché Oceani vi siano - e Preghiera / E quel Bianco Nutrimento / Disperazione / Il tema dell'impossibilità dell'amore è trattato con inusuale lunghezza, scandito prima dal "non potere" ("I cannot" della prima strofa; "I could not" della quarta; "Nor could I" della sesta), poi dalle due strofe che iniziano con "And were You", dove il destino dell'amato viene indissolubilmente legato a quello di lei, per finire nell'ultima strofa, dove l'impossibilità iniziale viene socchiusa, come quella porta che "deve" dividere gli amanti in vita; in mezzo ci sono interi oceani, ma c'è anche da una parte la preghiera, lo strumento di chi spera, e la disperazione (ovvero la mancanza di speranza) che viene però chiamata "bianco nutrimento", espressione enigmatica che può essere letta come "qualcosa di puro che comunque ci aiuta a vivere" o anche "nutrimento interiore, doloroso ma necessario". / Come al solito ED si sbizzarrisce con immagini e metafore fantasiose: il becchino che ha la chiave della nostra vita e che ci ripone come fa la massaia con i servizi di porcellana ormai fuori moda; funeree: il chiudere l'inerte sguardo dell'altro, il non potergli stare vicino nel momento della morte, per non dover patire la mancanza del "diritto al gelo - privilegio della morte"; eretiche: il volto dell'amato che scaccia, sovrasta, il volto di Gesù; lo splendore di lui, estraneo perché pur sempre terreno, che sarebbe evidente nei nostalgici occhi di lei, a meno che il brillare dell'amato non sia così vicino da offuscare quello divino; il paradiso come "sordida perfezione". Fino a quegli oceani, alla preghiera e al bianco nutrimento della disperazione, elementi contrastanti, che lasciano aperte le interpretazioni del lettore e le vicende terrene e celesti dei due amanti. / Comunque, anche in una poesia così inusualmente lunga, non c'è un attimo di pausa o un verso che sembri di troppo. La costruzione è perfetta e molto "musicale": prima i motivi per cui lei non può né vivere (strofe 1, 2 e 3), né morire (4 e 5), né risorgere (6 e 7) con lui - una sorta di tema principale suddiviso in tre blocchi, poi due strofe di transizione (8 e 9) con la bellissima immagine di lui che "satura" lo sguardo di lei e non le lascia occhi nemmeno per vedere il paradiso; quindi due strofe (10 e 11) che hanno la funzione di secondo tema, con l'evocazione dell'inferno nell'ultimo verso della prima, e del paradiso nell'ultimo della seconda, e un finale, con la conclusione su una sola parola, una singola nota, una sorta di tonica preparata dalla cadenza perfetta di dominante" ("And that White Sustenance"), che la definisce e la fa quasi sentire prima che risuoni. / </p>
<p><sup>642</sup> Me da Me stessa - di bandire / Avessi l'Arte / Invincibile la Mia Fortezza / Ad ogni Cuore / Ma poiché Io stessa - assalto Me / Come aver pace / Se non soggiogando / La consapevolezza? / E poiché siamo Reciproci Monarchi / Come far questo / Se non Abdicando / Me - da Me -? / Se avessi la capacità di scacciare da me quell'io che insinua il dubbio e l'incertezza nella mia mente, sarei come una fortezza inespugnabile da ogni sentimento o dolore umano. / Ma visto che i contendenti non sono due, ma uno solo, me stessa contro me stessa, per aver pace non ho altra scelta che quella di soggiogare, di zittire, quella parte di me che rivendica la consapevolezza, la razionalità, il gusto di dissentire e dubitare. / Ma non è facile farlo, l'unico modo potrebbe essere quello di abdicare dal mio essere me stessa, ovvero quello di annullare la mia personalità, il mio carattere, il mio gusto per la domanda, la mia curiosità, e così lasciar vivere, stupida ma felice, solo quella parte di me che potrebbe vivere in modo inconsapevole. Ma è difficile, perché io sono così come sono, e l'abdicazione lascerebbe vivere il nulla. / A una prima lettura può apparire contorta, con tutti quegli insistiti Me, I, e Myself che si legano e si contrappongono allo stesso tempo, ma poi si entra in questa specie di circolo vizioso (che ricorda molto la "circonferenza" così spesso citata da ED - stavolta con un significato che può apparire più formale e geometrico, ma che invece non è meno cosmico di quello attribuito abitualmente a questa parola) e si comincia ad apprezzare il gusto iterativo di contrapposizioni senza estremi ("Me from Myself"; Myself - ... Me"; "Me - of Me") che si concludono con quella geniale eguaglianza disgiunta: "Me - of Me -", che chiude la poesia e nello stesso tempo, con il punto di domanda, lascia aperta l'impossibilità di abdicare da se stessi. / </p>
<p><sup>644</sup> Mi lasciasti - Mio Signore - due Eredità / Un Lascito d'Amore / Che basterebbe a un Padre Celeste / Se gli venisse offerta / Mi lasciasti Confini di Dolore / Capaci come il Mare / Fra l'Eternità e il Tempo / La Tua Consapevolezza - e Io / Ancora una volta l'inscindibile legame fra amore e dolore, due eredità altrettanto immense; l'una tanto grande che appagherebbe Dio, l'altra con confini vasti e quasi illimitati, come il mare. Confini che hanno da una parte l'eternità della morte e dall'altra il tempo fugace della vita: in mezzo, noi due. / </p>
<p><sup>645</sup> Sentire come una perdita la morte / Di coloro che non abbiamo mai visto / Implica una Vitale Affinità / Fra la nostra Anima - e la loro / Per l'Estraneo - gli Estranei non si piangono / Vi sono amici Immortali / Che la Morte vede per prima - è l'averne notizia / Che Ci paralizza / Loro - vitali soltanto nei Nostri Pensieri / Ci sottraggono questa Presenza / Morendo - è come se le nostre Anime / Si celassero alla vista - d'improvviso / Se viviamo come una perdita la morte di qualcuno che non abbiamo mai visto, è perché con questo qualcuno avevamo stabilito un'affinità dell'anima, quella che ci lega a persone estranee che pure sentiamo così vicine. Un rapporto che può legarci a un poeta, a uno scrittore, a un artista, a un "amico immortale". Per la loro morte non portiamo il lutto, ma avvertiamo distintamente lo spezzarsi di qualcosa, come se la nostra anima (qui ED propone tre varianti al posto di "le nostre anime: "il nostro mondo", "il nostro Io", "il nostro sole". Sono tre varianti che precisano lo spezzarsi di qualcosa di importante, di vitale) si nascondesse improvvisamente alla vista, lasciandoci nudi di fronte a questa perdita. / </p>
<p><sup>650</sup> La Pena - ha un Elemento di Vuoto / Non può rammentare / Quando ebbe inizio - O se ci fu / Un tempo in cui non c'era / Non ha Futuro - tranne in se stessa / Il suo Infinito contiene / Il suo Passato - illuminato per percepire / Nuovi Periodi - Di Pena. / Una delle poesie più angoscianti di ED. Forse la cosa non appare ad una prima lettura, ma poi, dopo aver notato la geometrica circolarità di quel "pain" che inizia e conclude la poesia, ci si accorge che la "circonferenza" (parola spesso usata da ED, che qui non è citata ma chiaramente evocata) è qui totalizzante e senza uscite. Nella prima strofa la pena (il dolore, la sofferenza, che appare una chiara metafora della vita) non è in grado di ricordare la sua assenza, non rammenta il suo inizio, né un punto del tempo in cui non fosse presente, si autoalimenta in una sorte di perenne presenza. / Nella seconda il concetto viene ulteriormente rafforzato: il suo futuro è in se stessa, ovvero non c'è un futuro che ne contempli l'assenza, ma nemmeno ha un passato, che è compreso nella sua circolare infinità. Qui c'è una parola che in genere viene usata in senso positivo: "enlightened". Ma nemmeno questa "illuminazione" crea un varco nella circonferenza, perché non è una luce che ci indica l'uscita dall'oscurità, ma serve soltanto per percepire meglio nuovi periodi di infinita pena. / Nei Meridiani appare la parola "realms" al verso 6 (dopo "Infinite") che non c'è né nelle edizioni critiche, né nel manoscritto. È un'aggiunta della prima edizione del 1890, inserita probabilmente per rendere più chiaro il verso, che appare anche nelle successive edizioni prima di quella di Johnson del '55. / </p>
<p><sup>654</sup> Un lungo - lungo Sonno / Un Sonno - di gran fama / Che non fa cenno al Mattino / Stirando le Membra - o sbattendo le Palpebre / Un Sonno indipendente / Fu mai ozio come Questo? / Su una Sponda di Pietra / Crogiolarsi ai Secoli che passano / Né una volta alzar gli occhi - al Mezzogiorno? / Qui non ci sono dubbi sulla protagonista della poesia. Quella morte che ED cerca continuamente di esorcizzare quasi tagliandola a fettine tanto sottili da farla sparire. La metafora non è nuova: la morte come lungo - lungo sonno. In questo sonno che mai accenna al concreto saluto al mattino che tutti conosciamo (lo stirarsi delle membra, lo sbattere delle palpebre alla luce) ED cerca quasi disperatamente un segno che lo accosti alla consapevolezza, sia pure oziosa. Ed ecco quella "sponda di pietra" sulla quale cerchiamo di trovare qualcosa di familiare, quel crogiolarsi, sia pure ai secoli che passano e non al terreno calore del sole. E poi quella domanda finale, che spezza l'illusione: può essere mai un sonno, questo, in cui mai, nemmeno una volta, alziamo gli occhi al mezzogiorno? / </p>
<p><sup>655</sup> Senza questo - c'è il nulla / Ogni altra Ricchezza è / Come il Cinguettare di un Uccello / Udito dall'altra sponda del Mare / Non mi curo - di ottenere / Cose che siano meno del Tutto / Non è esso che le include / Come gli Orli - includono la Sfera? / Vorrei ci fosse il modo / Di suddividere il mio Cuore / Magnificherebbe - la Gratitudine / E non ridurrebbe - l'Oro / Il candidato più probabile per essere quel "this" del primo verso è l'amore. Se manca, c'è solo il nulla intorno a noi. Qualsiasi altra cosa somiglia ad un esile cinguettio che giunge alle nostre orecchie da remote lontananze. E cosa, se non l'amore, è così privo di possibilità di essere scomposto, tanto che l'ottenerne una parte non è possibile: o si ha o non si ha. È un tutto che contiene qualsiasi altra cosa, così come gli invisibili orli di una sfera la comprendono nella sua interezza. / Sarebbe bello poterlo suddividere, sarebbe come poter suddividere un cuore e lasciare che ogni parte possa godere un amore anch'esso parziale. Così potremmo aumentare a dismisura la gratitudine che dobbiamo all'essere vivi, senza ridurre quell'oro che impreziosisce la nostra vita. / Un'interpretazione secondaria può essere quella suggerita dall'ultima strofa: sarebbe bello riuscire a godere dei piccoli, parziali tesori della vita, senza dover per forza cercare un totale appagamento, che quasi mai è raggiungibile. / </p>
<p><sup>657</sup> Io abito nella Possibilità / Una Casa più bella della Prosa / Più ricca di Finestre / Superiore - quanto a Porte / Con Camere come Cedri / Inespugnabili dall'Occhio / E per Tetto Perenne / Le Volte del Cielo / Come Ospiti - i più belli / Quanto all'Occupazione - Questa / L'ampio dispiegarsi di esigue Mani / Per raccogliere il Paradiso / Leggendola, non si può fare a meno di pensare alla J486-F473, in particolare per gli ultimi due versi, così simili a quelli che aprono la seconda strofa di quella poesia. Anche qui la protagonista è la magia, la libertà della poesia. Stavolta però "la più minuta della Casa" si riconosce solo da quelle "esigue Mani" del penultimo verso, mani che qui raccolgono il paradiso dove là catturavano il tesoro disceso dal cielo. Le immagini discrete, familiari diventano potenti, qui c'è una casa che si chiama "possibilità", che ha in sé tutto ciò che la nostra mente può immaginare "possibile", che non ha paragoni con quelle della "prosa" (il simbolo del vivere "chiuso", privo di fantasia - vedi la J613-F445). È più ricca di finestre, da dove si può liberamente osservare la vastità del mondo; con porte di gran lunga superiori, che possono aprirsi su spazi senza confini; con stanze che si vestono con l'esotico e fantastico oriente del cedro, non visibile dall'occhio che guarda senza l'ausilio della libera fantasia; con un tetto che non può esser altro che le immense volte del cielo. Gli ospiti di questa casa non possono essere che i versi, più belli di qualsiasi altro visitatore. E cosa fare in una tale dimora? Cos'altro, se non allargare quanto si può quelle esigue mani che la natura ci concede, cercando di renderle tanto estese da riuscire a raccogliere il paradiso? / </p>
<p><sup>660</sup> È bene - volgersi indietro al Dolore / Sopportare di nuovo un Giorno / Che ci apparve il mostruoso Funerale / Di ogni concepibile Gioia / Rammentare come le Invadenti Spighe / S'intromisero - una ad una / Finché il Dolore insieme all'Estate - svanì / E nessuno riuscì a vederne la stele. / E benché la Sofferenza dell'Oggi / Sia più grande - Come il Mare / Sopravanza la sua insignificante Goccia / Sono Acqua - entrambi / Riflessione sul tempo e sulla sofferenza. Può servire volgersi indietro, a un giorno lontano di acuto dolore, un giorno che sembrò spazzar via ogni speranza di gioia. Ricordare come in quel momento la stessa natura sembrava partecipare all'acutizzazione di quella sofferenza, come se l'erba, le spighe di grano, nella loro infinità si fossero intrufolate, una ad una, nel nostro animo ferito, in un'estate che, anziché un gioioso risvegliarsi, ci sembrò una stagione di tenebre; e fu una liberazione quando se ne andò, perché portò con se quella sofferenza. Ma il dolore non muore: nessuno riesce a vedere la sua tomba, perché è sempre pronto a tornare, magari più grande di quello che già ci sembrò così enorme, come un mare di fronte ad una insignificante goccia. Ma entrambi i dolori, quello di prima e quello di adesso, non sono altro che facce della stessa medaglia, entrambi sono fatti d'acqua, come il mare e la sua goccia. / Al verso 5 ho tradotto "Busy" con "Invadenti" in quanto oltre al significato usuale ("occupate, indaffarate") "busy" significa anche "impiccione, che si intromettono negli affari altrui", un significato che si adatta perfettamente al "meddle" del verso successivo (che ha anche l'alternativa "tamper", con un significato analogo). Subito dopo, ho tradotto "Grass" con "Spighe" anziché con l'usuale "erba" sia per usare un plurale che non stridesse con "one by one" del verso successivo, sia perché "grass" si usa, in botanica, per indicare qualsiasi pianta filiforme, come il grano, l'orzo, la segale ecc. Al verso 8 "unremembered", che significa "dimenticato, tralasciato", ha la variante "undeveloped" ("non sviluppato, immaturo"): ho tradotto con "insignificanti" per cercare di trasmettere il senso di qualcosa che si dimentica per la sua poca importanza. Al verso 3 ho scelto la variante "monstruous" al posto di "mighty" ("possenti"). Per l'ultimo verso è indicata la variante "They prove One Chemistry" ("Rivelano una Chimica Unica"). / </p>
<p><sup>662</sup> L'imbarazzo dell'uno con l'altro / E con Dio / È il limite della Rivelazione, / Ad alta voce / Nulla che sia essenziale, / Ma in silenzio, / La Divinità risiede sotto il Sigillo / Poesia asciutta, di una sinteticità che si adatta molto bene al mistero che cerca di sondare. Tipico di ED l'attacco con una parola molto terrena: "embarrassment", e quel guardarsi smarriti intorno, uno sguardo che cerca gli altri ma anche, e soprattutto, Dio, isolato nel secondo verso e protagonista del momento supremo della "Revelation" ("rivelazione", ma anche il titolo del libro che noi chiamiamo "Apocalisse"). Al terzo verso c'è una variante nel manoscritto (che non ho adottato): "caution" (cautela, ma anche ammonimento, avvertimento) al posto di "limit". Ho preferito "limit" perché anche in italiano ha un significato più sfumato: limite come confine ultimo, ma anche come qualcosa che non consente di andare oltre sia fisicamente che in senso figurato. / Gli ultimi quattro versi proclamano l'indicibilità del mistero della divinità, in particolare con l'immagine dell'ultimo verso, con un sigillo che sembra celarne i segreti anche in quel momento. / In conclusione, potremmo sciogliere così il significato questa poesia: il giudizio finale ci metterà l'uno al cospetto dell'altro, e tutti al cospetto di Dio. Il limite di questo momento supremo sarà l'imbarazzo che proveremo di fronte a un tale momento. Ma probabilmente nemmeno le trombe del giudizio potranno donarci lo scioglimento del mistero: l'essenza della divinità sarà per noi sempre chiusa sotto un sigillo. / </p>
<p><sup>664</sup> Di tutte le Anime create che esistono / Ne ho Eletta - Una / Quando il Senso dallo Spirito - si scioglie / E il Sotterfugio - è finito / Quando quel che è - e quel che fu / In disparte - nella loro essenza - stanno / E questa Breve Tragedia della Carne / È rimossa - come Sabbia / Quando le Figure mostrano la loro Fronte regale / E le Brume - sono spazzate via, / Mirate l'Atomo - che io preferii / A tutte le liste di Creta! / Una netta, precisa, sicura dichiarazione d'amore. Di tutte le anime create quella eletta è una sola. Quando la coscienza si separa dall'anima e termina quella mistificazione che chiamiamo vita, quando il passato e il presente sono ormai ridotti alla loro essenza di tempo eterno, quando la breve tragedia che ha per protagonista la carne si è dissolta come sabbia e le brume che nascondevano il mistero si sono ormai dileguate, eccolo là l'atomo, l'indivisibile e primigenia essenza che preferii a tutte le composite liste degli uomini plasmati dalla creta. È lui l'uno, il solo che ho eletto. / </p>
<p><sup>668</sup> "Natura" è ciò che vediamo / La Collina - il Pomeriggio / Lo Scoiattolo - l'Eclissi - il Bombo / Di più - la Natura è Cielo / "Natura" è ciò che udiamo / Il Bobolink - il Mare / Il Tuono - il Grillo / Di più - la Natura è Armonia / "Natura" è ciò che sappiamo / Ma non abbiamo l'Arte di dire / Così impotente è la nostra Sapienza / Di fronte alla Sua Sincerità / Difficile definire la grandezza, e nello stesso tempo la sincerità-semplicità, della natura. I nostri sensi (l'occhio della prima strofa e l'orecchio della seconda) si limitano a coglierne le manifestazioni esteriori; la nostra mente si sente inadeguata, eppure percepisce con chiarezza una grandezza nascosta, pur non sapendo esprimere quella sensazione così chiara ma così indicibile. / </p>
<p><sup>669</sup> Nessun Romanzo che si venda / Potrebbe catturare tanto un Uomo / Quanto l'attenta lettura di / Quello suo individuale / È la Finzione - che diluisce in plausibilità / Il nostro - Romanzo. Quando è piccolo abbastanza / Da crederci - Non è vero? / Una riflessione sul rapporto tra realtà e finzione. Nessun romanzo potrà mai eguagliare l'attenta lettura della propria vita, se vissuta con la consapevolezza che merita. La finzione, per diventare più credibile, deve diluire il romanzo della vita, renderlo plausibile. E quando ci riesce, quando lo fa diventare così piccolo da riuscire a farci credere che sia realtà, ebbene, proprio in quel momento dobbiamo sapere che ciò che ci viene raccontato non è vero, perché una vita vissuta veramente quasi sempre supera la fantasia di un romanziere. / </p>
<p><sup>672</sup> Il Futuro non ha mai parlato / Né come un Muto / Riferirà con Segni una Circostanza / Del suo Opaco Avvenire / Ma quando la Notizia è matura / La presenta al Momento / Impedendo Preparazione / Fuga - o Alternativa / Indifferente per lui / Il Dono - come la Condanna / Il suo Compito soltanto eseguire / Il Telegramma - del Fato - a Lui / Il testo riportato sopra è quello trascritto nei fascicoli. Un'altra copia fu inviata a Susan, con il terzo verso sostituito da quello riportato come alternativa nei fascicoli: "Reveal by sign - a syllable" ("Rivelerà con segni - una sillaba"). / Niente può dirci cosa accadrà: il futuro non ha mai parlato, nemmeno con i vaghi segni che userebbe un muto; quando qualcosa succede lo vediamo al momento, senza poterci preparare, o fuggire, o cercare un'alternativa. Ed è indifferente alle gioie o ai dolori che ci porta: si limita a eseguire l'ordine urgente che il nostro destino gli ha affidato. / Al verso 7 sarebbe stato più giusto tradurre "forestalling" con "precludendo" o "prevenendo", ma avrei creato un'allitterazione che nell'originale non c'è e in italiano suona male; ho perciò preferito tradurre con "impedendo": credo che il senso non sia cambiato. / Al verso 4 ho scelto la variante "Opaque" al posto di "profound". La parola inglese più usata per "profondo" è "deep". "Profound" ha una connotazione più figurata e interiore: in questo caso mi sembra che il significato sia "talmente in profondità che è nascosto, sfuggente", perciò ho preferito il più chiaro "Opaque", che in questo contesto ha più o meno lo stesso ambito di significato. / </p>
<p><sup>674</sup> L'Anima che ha un Ospite, / Raramente va oltre i suoi confini / Una Folla più divina - ha in Casa / Che ne annulla il bisogno / E Cortesia vieta / La partenza del Padrone di Casa - quando / Proprio per Lui - sia in visita / Il più Potente - degli Uomini / Un'anima che non è arida, che ha in sé un'ospite (la poesia ma anche la fede o la presenza di Dio), non ha bisogno di cercare altrove qualcosa, ha già tutto in casa, dentro di sé. Così, può anche scegliere la solitudine (qui può esserci un chiaro riferimento all'autoreclusione scelta da ED- vedi anche la poesia J405-F535), sapendo che sarà una solitudine riempita da una folla molto più vasta e "divina" di quella che potrebbe trovare al di là dei suoi confini. Tipico di ED l'accenno alla buona educazione del padrone di casa, una delle consuete virate verso il quotidiano in poesie che volano alto. / L'ospite dell'anima, come ho detto sopra, potrebbe essere la poesia, ma anche la fede o la presenza di Dio. Nei fascicoli manoscritti ci sono due varianti che giustificano ulteriormente questa possibile doppia interpretazione: al verso 3 "within" ("dentro") al posto di "at Home" e l'ultimo verso sostituito da "The Emperor of Men" ("L'Imperatore degli Uomini"); l'accentuazione "interiore" di "within" e l'uso dell'espressione "l'imperatore degli uomini" al posto di "il più potente degli uomini" danno una connotazione meno umana e più divina a questo misterioso "ospite". / C'è un'altra copia, inviata a Susan, con l'ultimo verso come nella variante dei fascicoli. / </p>
<p><sup>676</sup> La più piccola Ape che distilla / Un Carico di Miele / Moltiplica l'Estate / Paga che il Suo più esiguo frammento accresca / La Quantità d'Ambra / Il testo riportato sopra è quello nei fascicoli. Un'altra copia fu inviata a Susan (nel manoscreitto rimasto manca l'ultimo verso) con una variante al verso 2: "Worth" ("Patrimonio") al posto di "Weight". / Anche il più esiguo frammento creato dall'essere più modesto contribuisce alla bellezza del mondo, alla quantità d'ambra che ci circonda. Metafora che può essere applicata anche a questa breve poesia, che pure dà il suo contributo alla quantità d'ambra lasciataci da ED. / </p>
<p><sup>677</sup> Essere vivi - è Potere / L'esistenza - in se stessa / Senza ulteriore compito / Onnipotenza - Bastante / Essere vivi - e Volere! / È avere la capacità di un Dio / Il Creatore - di Noi stessi - cosa sarà / Tale essendo la Limitatezza! / Un'orgogliosa descrizione del nostro essere vivi. La vita vista come "potere", un miracolo della natura di per sé sufficiente a donarci, appunto, l'onnipotenza. Ma questo potere resta fine a se stesso se non è accompagnato dal "volere". Significativa è la diversa costruzione dei due versi: il potere è accompagnato dal verbo essere, ovvero è un qualcosa che è innato nella nostra essenza di vivi, mentre il volere è preceduto da una congiunzione che ne evidenzia il carattere per così dire aggiuntivo, non correlato obbligatoriamente alla natura di esseri viventi; è come se ED dicesse: la vita ci dà il potere di volere e questo ci rende già onnipotenti, ma soltanto usando il volere, ovvero sviluppando la nostra coscienza pensante, riusciamo a somigliare a Dio. Molto bella la chiusa: se la nostra vita terrena assurge a tale grandezza, quale sarà mai quella di colui che ci ha creati! / C'è un'altra copia, inviata a Sue, in cui "The Maker" diventa "The Further" ("L'Oltre"); il senso dei versi non cambia, ma il creatore diventa la nostra vita futura, l'aldilà. / </p>
<p><sup>679</sup> Nella mia Stanza sono consapevole / Di un'incorporea amica / Non è attestata da Postura / Né Confermata - da Parola / Né un Posto - ho bisogno di offrirle / Più appropriata Cortesia / L'ospitale intuizione / Della Sua Compagnia / La presenza - è il permesso che Le basta / Né Lei con Me / Né Io con Lei - con Accenti / Rinunciamo all'Integrità / Stancarsi di Lei, sarebbe più curioso / Che Monotonia / Provata da una Particella - nella Vasta / Società dello Spazio / Né se visiti Altri / So - se prenda dimora - o No / Ma l'Istinto sa riconoscere / L'Immortalità / Qui ED ci descrive una della facce dell'immortalità, intesa forse più come consapevolezza del proprio essere coscienti che come immortalità vera e propria. Un'incorporea, continua presenza che non ha bisogno di materializzarsi, o di parlare, per essere avvertita da chi la sa riconoscere. Una presenza che può giustificare la solitudine come scelta da parte di chi sa che stancarsi di questa immateriale ma fortissima presenza sarebbe come pensare ad una particella annoiata nell'eterea ma infinita ricchezza dello spazio. Molto bella la seconda strofa, dove ED, come suo solito, inserisce una immagine di domestica cortesia e dove con un verso di due parole "Hospitable intuition" ci spiega con estrema sintesi il segreto per ricevere questa eterea compagnia: permettere a una virtù così terrena come l'ospitalità di convivere con naturalezza (come farebbe un padrone di casa con un ospite) con un dono così peculiare della nostra autocoscienza come l'intuizione, che torna alla fine della poesia, stavolta come "istinto", per dirci chi è questa incorporea amica / All'immortalità è attribuito nell'originale il pronome maschile, come nella settima strofa della J1260-F1314. / </p>
<p><sup>680</sup> Ogni Vita converge verso qualche Centro / Espresso - o taciuto / Esiste in ogni Natura Umana / Una Meta / Confessata a malapena a se stessi - può essere / Troppo bella / Perché l'audacia di Crederci / Si avventuri / Adorata con cautela - come un Fragile Cielo / Raggiungerla / Sembrerebbe impossibile, come la Veste dell'Arcobaleno / Toccare / Eppure perseverare al traguardo - più certo - perché Distante / Quanto alto / Sulla lenta diligenza dei Santi / Il Cielo / Inarrivabile - può essere - nell'umile Avventura della Vita / Ma poi / L'Eternità consente di tentare / Ancora. / Tutti nella vita convergono verso qualcosa, verso un centro che può essere concreto, visibile o inespresso, inesprimibile; è nella natura umana avere uno scopo, una meta. / Questa meta talvolta non riusciamo a dirla nemmeno a noi stessi, oppure la consideriamo talmente al di là delle nostre forze che ci resta difficile avere l'audacia di crederla possibile e di avventurarci in quel cammino così avaro di certezze. / La guardiamo di lontano, adorandola con cautela, come se fosse qualcosa di fragile, che si può spezzare o può svanire al solo tocco di uno sguardo. Raggiungerla ci sembra un sogno impossibile, come toccare con mano un arcobaleno, che è là, visibile, ma che sfugge al nostro bisogno di concretezza. / Eppure la distanza che sembra incolmabile è come se ci sproni a questo viaggio, è come se ci renda più certi che vale la pena di credere a un traguardo che sembra aumentare di fascino con l'aumentare delle difficoltà per raggiungerlo. Non era forse il cielo tanto distante dall'umile, operosa diligenza dei santi, che pure sono riusciti a toccarne le vertiginose altezze? / Allora capiamo qual è il segreto per raggiungere questo traguardo: renderci conto che potrà sì essere inarrivabile nella breve, modesta avventura che ci è concessa di vivere, ma al di là di questo esiste un'eternità che ci consentirà di tentare all'infinito, fin quando la meta sarà finalmente raggiunta. / Poesia bellissima, che rivela la costruzione frammentata fin dalla prima occhiata, anche guardandola senza leggerla, con quei versi pari brevissimi contrapposti ai lunghi versi dispari, come se ED avesse voluto dare quasi una forma grafica all'alternarsi di audacia e timore, di impossibile e certo, di caducità ed eternità che pervade i versi. / Potremmo continuare l'esperimento dickinsoniano, provando a leggerla come se fosse composta soltanto dai brevissimi versi pari: "Espressa o taciuta / Una Meta / Troppo bella / Per osare / Raggiungerla / Toccarla / Alta quanto / Il Cielo / Ma poi / Ancora." / Al verso 5 ho scelto la variante "Admitted" al posto di "Embodied" ("Incorporata [... in se stessi]"); ai versi 7/8 "temerity / To dare" al posto di "presumption / To mar" ("la presunzione [di Crederci] / Si logori"); al verso 17 "in" al posto di "by". / L'ultima strofa fu inviata a Susan. / </p>
<p><sup>683</sup> L'Anima per se stessa / È un'amica imperiale / O la più angosciante Spia / Che un Nemico - possa inviare / Sicura di fronte al suo io / Nessun tradimento può farle paura / Di se stessa - è Sovrana - Di se stessa / L'Anima deve avere un reverente Timore / Il testo riportato sopra è nei fascicoli. Altre due copie, praticamente identiche, furono inviate a Higginson (acclusa alla lettera L280) e a Susan. / Come in altre poesie, anche in questa ED sembra precorrere le teorie freudiane. Qui è l'anima che, chiusa in se stessa, recita tutte le parti: l'amica imperiale, l'angosciante spia, la sola di cui aver paura e verso la quale provare un reverente timore. Un "Io" totalizzante che, se riesce a star bene con se stesso, se è sicuro di fronte a se stesso, non deve temere niente. Ma se ciò non accade, l'anima può diventare la peggior nemica di se stessa, quella più difficile da individuare e sconfiggere, perché sarebbe come sconfiggere il nostro stesso "Io". / Il tema e il movimento circolare dei versi, che sembrano sempre tornare su se stessi, come l'anima, ricordano sia la J650-F760 che la J642-F709. / </p>
<p><sup>685</sup> Non la "Rivelazione" - è - che attende, / Ma i nostri occhi sguarniti / I versi sono in una lettera inviata a T.W. Higginson (L280), preceduti da: "I was thinking, today - as I noticed, that the 'Supernatural,' was only the Natural, disclosed -" ("Stavo pensando, quest'oggi - di essermi accorta che il 'Soprannaturale', è soltanto il Naturale, svelato -"). / Visto che il soprannaturale non è altro che il naturale svelato, non è la rivelazione che sta da qualche parte, in attesa di farsi vedere e capire, ma i nostri occhi ad essere sguarniti e incapaci di vedere, di capire. Fossimo capaci di svelare i misteri della vita, non avremmo bisogno della morte e del giudizio finale per capirli. / </p>
<p><sup>686</sup> Dicono che "Il Tempo mitiga" / Il Tempo non ha mai mitigato / Una vera sofferenza si rafforza / Come fanno i Tendini, con gli Anni / Il Tempo è un Test per il Dolore / Ma non un Rimedio / Se tale si dimostra, dimostra anche / Che non c'era Malattia / Il testo riportato sopra è quello nei fascicoli. La seconda strofa è in una lettera a Higginson del 9 giugno 1866 (L319), preceduta da una frase riferita al cane di ED, Carlo, morto qualche mese prima (vedi la L314): "Thank you, I wish for Carlo." ("Grazie, desidero tanto Carlo."). / Un rovesciamento del luogo comune sul tempo che mitiga ogni dolore. Qui ED dice che il tempo, al contrario, rafforza la sofferenza, come una sorta di allenamento che rende più forti i tendini. Il tempo non è altro che un test, per il dolore. Se diventa un rimedio, se riesce a mitigarlo, o addirittura a cancellarlo, dimostra non che è guarita la malattia, ma che malattia non c'era. / </p>
<p><sup>690</sup> La vittoria arriva tardi / Ed è calata su labbra ghiacciate / Troppo assorte dal gelo / Per coglierla / Come sarebbe stato dolce gustarla / Giusto una Goccia / Fu Dio così parsimonioso? / La Sua Tavola è apparecchiata troppo in alto per Noi / A meno che non si pranzi sulle Punte / Le briciole - sono adatte a piccole bocche / Le ciliegie - vanno bene per i Pettirossi / La Dorata Colazione dell'Aquila - Li soffoca / Dio mantiene il Suo Giuramento ai Passeri / Che di un po' d'Amore - sanno come languire / La versione riportata sopra è quella trascritta nei fascicoli nel 1863. Una versione precedente, con alcune varianti, era stata inviata a Samuel Bowles nel dicembre 1861 (L257). / I versi iniziano con un'amara constatazione: la vittoria (qui intesa come l'avverarsi dei nostri desideri) arriva sempre troppo tardi, quando ormai la morte ci ha reso insensibili al suo tocco (come sempre, molto bella l'immagine della vittoria che cala su labbra troppo fredde per accorgersi di lei). Ne sarebbe bastata una goccia, prima, per renderci felici. / Con chi prendersela per la crudeltà della vita, se non con chi l'ha creata, questo Dio così parsimonioso che difficilmente apre i cordoni della borsa? / È vero che apparentemente c'è per noi una tavola apparecchiata, ma il padrone di casa l'ha messa troppo in alto, le cose che ci piacciono, di cui abbiamo desiderio, sono là, ma sono appunto irraggiungibili. A meno che non si mangi in punta di piedi: così, forse, qualcosa riusciamo a gustare, ma è sempre troppo poco rispetto a quella tavola imbandita che ci attira da lontano. / A noi, piccoli uomini dalle piccole bocche, sono riservate le briciole, come le ciliegie ai pettirossi. Ormai siamo talmente avvezzi ai frugali pasti riservatici che una colazione più ricca potrebbe solo soffocarci. / Consoliamoci così: Dio ci fa soffrire la fame quaggiù, ma poi saprà ricompensarci. Ha promesso di darci l'immortalità e dovrà mantenere il suo giuramento dopo averci fatto languire così tanto! / </p>
<p><sup>692</sup> Il Sole continuava a tramontare - a tramontare - ancora / Nessuna Sfumatura di Pomeriggio / Sul Paese percepivo / Di Casa in Casa era Mezzogiorno / Il Crepuscolo continuava a calare - a calare - ancora / Niente Rugiada sull'Erba / Ma solo sulla mia Fronte si fermava / E vagava sul mio Volto / I Piedi continuavano a intorpidirsi - a intorpidirsi - ancora / Le dita erano sveglie / Eppure perché un così esiguo suono - Io stessa / A me sentivo - fare? / Tanto bene distinguevo la Luce prima / Non riesco a vederla ora / È il Morire - io sto morendo - ma / Non ho paura di saperlo / Un'altra incisione del bisturi dickinsoniano sul tema del momento della morte. La natura continua il suo corso, ma io non riesco più a percepirlo, per me il tempo si è fermato. Non vedo più la rugiada sull'erba, ma la sento sulla mia fronte, la sento vagare sul mio volto. Il corpo non risponde più. Le dita sono sveglie ma nemmeno io riesco quasi più a sentire il suono del mio stesso respiro. La luce non riesce più a penetrare nei miei occhi. Sento che sto morendo, ma non ho paura di saperlo. / L'ultimo verso è l'ennesima riproposizione di un chiodo fisso di ED: l'estrema consapevolezza della morte, il sapere che si sta morendo e la speranza che proprio quello potrebbe essere il momento di "sapere"; il chiedersi, come fece diverse volte scrivendo a chi aveva assistito alla morte di qualcuno che lei conosceva, cosa mai si può provare il quel momento e se chi muore riesce a vivere quest'ultimo atto della propria vita. / Molto bella la costruzione della poesia. I versi iniziali delle prime tre strofe che sembrano calare, con la lentezza trasmessa dall'insistita ripetizione del verbo, dal sole, al crepuscolo, ai piedi di chi sta morendo. Nella seconda il passaggio dalla natura ormai svanita (la rugiada sull'erba) al corpo che cerca di serbare le sue sensazioni (la rugiada sulla fronte, che vaga sul volto, i piedi intorpiditi, le dita sveglie, il respiro ormai quasi inaudibile). Nell'ultima, lo scomparire della sensazione più vivida che abbiamo: la luce che colpisce i nostri occhi, e infine quel "non ho paura di saperlo", affermazione e insieme domanda senza risposta. / </p>
<p><sup>695</sup> Come se il Mare si spartisse / E mostrasse un altro Mare / E quello - un altro - e i Tre / Solo un Presagio fossero / Di una Serie di Mari / Non frequentati da Rive / Loro stessi essendo di Mari il Limite / Eternità - è Questo / ED cerca di rendere concreta l'eternità, di darne una definizione che riesca quasi a farcela vedere. Prende il mare, un qualcosa che già al nostro occhio limitato ha un qualche carattere infinito, e lo scompone, lo apre quasi fosse una matrioska, facendone emergere ogni volta un altro e un altro ancora, e dando a questi mari una caratteristica che ne accentua l'infinità: sono privi di rive, perché sono loro il limite di se stessi e, come l'eternità, la loro esistenza basta a se stessa. / La scelta di ED di definire un concetto temporale (l'eternità) con un'immagine spaziale (il mare) mi ha fatto venire in mente un libro di Lucio Lombardo Radice (L'infinito, Editori Riuniti, Roma, 1981, pagg. 9-10), in cui viene citato Leopardi (il titolo del libro si riferisce al concetto di infinito e non alla poesia di Leopardi): / 	L'infinito di cui parla Giacomo Leopardi all'inizio della poesia, è un infinito potenziale spaziale: / 		Sempre caro mi fu quest'ermo colle / 		E questa siepe, che da tanta parte / 		Dell'ultimo orizzonte il guardo esclude. / 		Ma sedendo e mirando, interminati / 		Spazi di là da quella... / 		......io nel pensier mi fingo. / 	Nella parte finale della breve composizione dallo spazio potenzialmente infinito, che nessuna "siepe" chiude (se non allo sguardo), Leopardi passa alla riflessione sul tempo potenzialmente infinito, del quale non si riesce a pensare un'ultima "stagione": / 		...mi sovvien l'eterno / 		E le morte stagioni, e la presente / 		E viva, e il suon di lei... / La poesia di Leopardi è del 1820. Nel New England del 1863, a una distanza temporale di più di quarant'anni e spaziale di qualche migliaio di chilometri, si incontrano i "mari senza rive" con gli "interminati spazi" e "eternità è questo" con "mi sovvien l'eterno". / / </p>
<p><sup>698</sup> La Vita - è ciò che ne facciamo / Di Morte - non sappiamo / La familiarità di Cristo con Lei / La giustifica - comunque / Egli - avrebbe diffidato di un'estranea / Un'altra - poteva tradire / La Sua sola garanzia / Quella - Mi basta / L'intera altra Distanza / Ha attraversato per primo / Nessun miglio nuovo resta / Fino al Paradiso / Il Suo passo sicuro ci precede / Tenero Pioniere / Ben vile dev'essere il Codardo / Per non osare arrischiarsi - ora / La morte, l'inconoscibile percorso che ci attende, diventa più facile da accettare se pensiamo all'esempio di Cristo, che l'ha trattata come un'amica e ha percorso interamente quella distanza "altra", diversa da quella che conosciamo, senza lasciare dietro di sé nemmeno una piccola porzione di territorio nuovo, sconosciuto, da qui al Paradiso. Possiamo andare con sicurezza dietro al suo passo di affettuoso pioniere che ci guida, il suo esempio (qui, come fa spesso, ED usa un termine legale: "endorsement", che letteralmente significa avallo, manleva, ma anche garanzia) deve bastarci per accettare un qualcosa che ci sembra così estraneo e lontano da noi come la morte. Il codardo che non osa arrischiarsi dopo un tale esempio dev'essere ben vile. / Qui ED non prova a fantasticare, a immaginare, a creare una qualche metafora che ci avvicini all'enorme distanza che ci separa dal concetto di morte. Si limita a dire che "Death - we do not know -" e che l'unico modo non di capirla ma di accettarla è di affidarsi alla fede: di fronte alla morte la ragione resta sconfitta. / </p>
<p><sup>701</sup> Un Pensiero mi è venuto in mente oggi / Che avevo già avuto / Ma non si era concluso - tempo fa / Non potrei precisare l'Anno / Né dove sia andato - né perché sia venuto / Per la seconda volta da me / Né con certezza, cosa fosse / Avrei l'Arte di dire / Ma da qualche parte - nell'Anima - so / Che ho già incontrato questa Cosa / Me l'ha fatta ricordare - ecco tutto / E non è più venuto dalle mie parti / Un pensiero, un ricordo fuggevole che non si riesce a fissare nitidamente. Che torna alla mente ma senza svelarsi. La sua presenza è fuggevole, muta, riesce soltanto a dirci che c'è qualcosa dietro, un qualcosa di conosciuto ma che non riusciamo a concretizzare. È una sorta di descrizione di un ricordo "puro", che non riesce a ricondurre a un fatto, a una persona, a un sentimento, ma resta una sensazione nuda, quasi a ricordarci di ricordare. / </p>
<p><sup>703</sup> Fuori di vista? E con ciò? / Guarda l'Uccello - lo raggiunge! / Curva su Curva - Svolta su Svolta / Attorno all'Aria Scoscesa / Il Pericolo! Cos'è per Lui? / È meglio fallire - là / Che disputare - qui / L'Azzurro è Azzurro - in tutto il Mondo / L'Ambra - Ambra - la Rugiada - Rugiada / Cerca - Amico - e vedrai / Il Cielo ha timore della Terra - questo è tutto / Timido Cielo - i tuoi piccoli Amanti / Si nascondono - anch'essi - a te / Anche se il cielo, le verità ultime, sono al di fuori della nostra portata non dobbiamo per questo rinunciare a raggiungerle. Proprio come fa l'uccello, che nei suoi ampi voli si arrampica nell'aria e sembra toccare l'irraggiungibile infinito. Non bisogna aver paura delle domande, dei dubbi, è meglio fallire nella loro ricerca che limitarsi a discutere banalmente solo delle cose che ci sono vicine e sono facili da raggiungere e da capire. / E poi, forse quell'infinito, quel mistero, non è così distante e irraggiungibile. Non è forse vero che in tutto il mondo, anche nelle terre più lontane, un colore, una pietra, un fenomeno naturale sono sempre gli stessi? Forse la distanza è dovuta solo alla ritrosia del cielo verso le cose della terra, una ritrosia vicendevole, visto che molto spesso i piccoli, modesti mortali amerebbero raggiungere il cielo, ma sono anch'essi timidi davanti alla diversità e si nascondono davanti ad essa. / Bello l'attacco, con quella seconda domanda che diventa un'affermazione quasi sprezzante nei confronti di chi ha paura di ciò che è fuori dalla nostra vista fisica, e solo per questo lo considera anche fuori della portata della nostra vista interiore. E anche l'immagine dell'aria scoscesa, una sorta di ripida salita che invece di essere il fianco di una montagna non è altro che l'elemento dove si arrampica senza paura chi vuole raggiungere la vetta del cielo. / Al secondo verso "reach it" può essere letto anche come un imperativo: "raggiungilo", ovvero come un invito a seguire l'uccello nel suo volo verso il cielo infinito; ho preferito però riferire "it" non all'uccello ma al soggetto inespresso del primo verso. / </p>
<p><sup>705</sup> L'Incertezza - è più Ostile della Morte / La Morte - per quanto sia Vasta, / È solo Morte, e non può aumentare / L'Incertezza - non si conclude / Ma perisce - per vivere di nuovo / Ma solo di nuovo per morire / Annichilazione - cromata di fresco / Con l'Immortalità / L'ansia di sapere, l'incertezza su ciò che ci aspetta, è una nemica più terribile della morte, perché quest'ultima, per quanto possa essere un immenso mistero, non ha durata, non ha la possibilità di estendersi nel tempo, arriva e conclude una vita. L'incertezza invece non si conclude, perché oltre ad accompagnarci per tutta la vita riceve, nel momento della sua annichilazione, solo una nuova veste (molto bella l'immagine dell'annichilazione "cromata di fresco"), da quel mistero incerto che è l'immortalità, che forse ne perpetuerà in eterno il ciclo. / Qui non è citata la parola "circumference", una delle parole simbolo della poesia dickinsoniana, evocata però chiaramente dal perpetuarsi del ciclo vita-morte descritto ai versi cinque e sei. / </p>
<p><sup>712</sup> Poiché non potevo fermarmi per la Morte / Lei gentilmente si fermò per me / La Carrozza non portava che Noi Due / E l'Immortalità / Procedemmo lentamente - non aveva fretta / Ed io avevo messo via / Il mio lavoro e il mio tempo libero anche, / Per la Sua Cortesia / Oltrepassammo la Scuola, dove i Bambini si battevano / Nell'Intervallo - in Cerchio / Oltrepassammo Campi di Grano che ci Fissava / Oltrepassammo il Sole Calante / O piuttosto - Lui oltrepassò Noi / La Rugiada si posò rabbrividente e Gelida / Perché solo di Garza, la mia Veste / La mia Stola - solo Tulle / Sostammo davanti a una Casa che sembrava / Un Rigonfiamento del Terreno / Il Tetto era a malapena visibile / Il Cornicione - nel Terreno / Da allora - sono Secoli - eppure / Li avverto più brevi del Giorno / In cui da subito intuii che le Teste dei Cavalli / Andavano verso l'Eternità / È una delle poesie più famose di ED, presente in quasi tutte le antologie italiane. Una descrizione della propria morte che può essere accostata alla J280-F340. Ma là ci sono sensazioni metafisiche, rumori che sembrano risuonare in un sogno e un finale di drammatica e annichilante perdita della consapevolezza. Qui invece siamo di fronte a una sorta di racconto molto concreto, a uno svolgersi dei fatti che dà una sensazione di familiarità, con appena un accenno a nostalgici ricordi (i bambini a scuola, il grano nei campi) e a un senso di gelo concretizzato nella rugiada che scende sul corpo vestito di garza e tulle. / La morte è gentile, ma comunque decisa a rispettare i suoi appuntamenti. Non scegliamo noi di fermarci, di interrompere la nostra vita, ma è lei che arriva, si ferma alla nostra porta e non ha bisogno di imporsi con la forza, perché sa di essere inevitabile. E l'ultimo viaggio si fa in solitudine, noi, la morte, e quel mistero insondabile che è l'eternità. / Il percorso è lento: la morte, messaggera dell'eternità, non ha certo fretta. Il senso di lentezza è ulteriormente accentuato nella terza e quarta strofa: i bambini nell'intervallo, i campi di grano, il tramonto, la rugiada notturna, danno la sensazione di un percorso che si snoda nell'arco di un'intera giornata, quasi un rivivere la propria vita nel momento in cui finisce. / Nella penultima strofa eccoci arrivati. La casa che abiteremo sembra un rigonfiamento del terreno, da dove sporge solo il cornicione del tetto. I secoli che passeranno saranno ormai senza tempo, brevissimi in confronto a quel lungo giorno in cui capimmo subito che quel viaggio apparentemente familiare era quello che ci portava verso l'eternità. / Un interessante commento della poesia è nel libro di Cynthia Griffin Wolff (Emily Dickinson, Perseus Books, Reading MA, 1988, pagg. 274-276) che, fra le altre cose, fa notare i tre "we passed" della terza strofa, che accentuano il carattere di lento ma dinamico movimento dell'inizio, seguiti nel primo verso della strofa seguente da "He passed Us", un capovolgimento che blocca l'azione e ci porta verso il "We paused" della penultima strofa. / </p>
<p><sup>717</sup> Il Ragazzino Mendicante - muore presto / Un po' sta al Freddo / E un po' sui piedi Sfiniti / Ed è per caso, al Mondo / Il Crudele - sorridente - cerimonioso Mondo / Che va per la sua Via di Raso / E non ascolta il timido grido di "Pane" / "Dolce Signora - Carità" / Tra Fanciulli Redenti / Se i piedi Sfiniti potranno posarsi / I tempi Scalzi dimenticherà - e così / Il Nevischio - il Vento tagliente / Le Mani Infantili che importunavano per un Soldo / Si alzeranno adoranti - allora / A Colui che mai Logore - Vesti / Supplicarono invano / Il ritratto di un ragazzino mendicante, destinato a morire presto. Che vive un po' al freddo, un po' trascinandosi sui piedi sfiniti. La sua vita è un futile attimo, in un mondo che se ne va per la sua raffinata strada, con i suoi sorrisi e i suoi inchini, senza curarsi di lui che chiede solo un po' di pane. La sua unica speranza è che oltre la vita così crudele che sta vivendo ve ne sia un'altra, in cui potrà stare fra chi è ormai redento (qui nel significato proprio di "liberato, sottratto alla schiavitù") e potrà usare quelle braccia, che tanto infastidivano le "Signore", per alzarle adoranti verso colui che non si cura di vesti logore e al quale si può chiedere quel soldo negato quaggiù. / </p>
<p><sup>720</sup> Mai Prigioniero sarai / Ove la Libertà / Abiti - in Te / Non ci sono catene che possano legare un'anima libera. Se hai in te la libertà, se la senti come parte integrante della tua persona, anche le sbarre più poderose non potranno rinchiuderti. / </p>
<p><sup>721</sup> 	Dietro di Me - sprofonda l'Eternità / Davanti a Me - l'Immortalità / Io - il Confine fra le due / La Morte solo il Fluire di Grigio d'Oriente, / Che si dissolve in Aurora, / Prima che l'Ovest appaia / C'è un Regno - dopo - dicono / In perfetta - ininterrotta Monarchia / Il cui Principe - di nessuno è Figlio / Lui stesso - la Sua Dinastia Senza Tempo / Sé - da Sé diversifica / In Duplicato divino / È Miracolo davanti a Me - allora / È Miracolo dietro - in mezzo / Una Falce di Luna nel Mare / Con Mezzanotte al Suo Nord / E Mezzanotte al Suo Sud / E il Maelstrom - nel Cielo / Ricca di suggestioni, dubbi teologici, immagini che appaiono e scompaiono come il grigio d'oriente. / Non siamo altro che un confine, là dove termina l'eternità che ci ha preceduti e l'immortalità che ci è promessa. La morte, ovvero la materializzazione di questo confine così effimero, ci coglie sempre in quella che a noi appare l'aurora della nostra esistenza, non ci dà mai il tempo di vedere quell'occidente che sappiamo esistere, ma che teniamo sempre lontano dai nostri pensieri. / E dopo, che accade? Si dice (questo eretico e dubbioso "they say" è una costante di ED quando parla del divino) che dopo ci sarà il regno eterno, con un principe assai singolare, padre e figlio allo stesso tempo, senza avi o posteri, che può diversificare la propria divinità solo replicando se stesso (al verso 9, come Bacigalupo e la Virgillito, ho tradotto "di nessuno è Figlio" visto che il più letterale "è Figlio di nessuno" - usato da Errante - ha in italiano una connotazione spregiativa). / E la vita, che ha un miracolo davanti a sé e un miracolo dietro di sé (l'immortalità che l'attende e l'eternità che l'ha preceduta) sta lì, nel mezzo, come un'effimera falce di luna che si rispecchia nel mare (qui ED dice "crescent", che propriamente sarebbe "luna crescente", ma Webster dice "It is applied to the old or decreasing, in a like state." - quel "like state" è appunto una falce di luna sia crescente che calante - e poi mi piaceva "falce", perché ha una connotazione di morte che non sfigura) con la notte che incombe a sud e a nord e il maelstrom del dubbio che percorre il suo cielo. / La poesia è pervasa da una sensazione di incertezza che si esplicita in immagini sempre non definite: il grigio d'oriente che si dissolve, il "they say" del settimo verso, l'indefinibile pluralità e unità divina, la tremolante falce di luna sul mare, ma, soprattutto, da un'incertezza che chiamerei "topografica". Nella prima e nell'ultima strofa, infatti, appaiono indicazioni spaziali sempre diverse: nella prima, dietro, davanti, oriente, ovest; nell'ultima, davanti, dietro, nord, sud, sopra (il cielo). È un po' come se ci guardassimo smarriti intorno, con lo sguardo che si volge dappertutto, senza mai riuscire a trovare un punto fermo. Un'incertezza che viene ulteriormente accresciuta nell'ultimo verso, dove il maelstrom (un termine nordico che indica un gorgo, un vortice, un mulinello nel mare) drammatizza d'improvviso l'apparente, anche se fuggevole, placida immagine della luna che si specchia nel mare, ma trasportando in cielo questo fenomeno marino, che diventa metafora del vorticoso e inafferrabile scorrere della vita ma anche dell'accavallarsi di dubbi e domande che scorrono nell'animo dell'uomo quando rivolge in alto il suo sguardo. / </p>
<p><sup>722</sup> Dolci Montagne - Voi non Mi mentite / Mai mi rinnegate - Mai fuggite / Quegli stessi immutabili Occhi / Si volgono a Me - quando fallisco - o fingo, / O assumo invano nomi Regali / Col loro remoto - lento - Sguardo Violetto / Mie Forti Madonne - abbiate sempre Cura / Della Monaca Ribelle - sotto la Collina / La cui devozione - è per Voi / Il suo ultimo Rito - Quando il Giorno / Svanisce via via dal Firmamento / Alzare il Ciglio su di Voi / ED si definisce "monaca ribelle" e si rivolge, in una sorta di panteistica ricerca del divino, a quelle montagne che appaiono come ciò che di più possente e duraturo c'è nel mondo (vedi anche la J666-F752), l'unica cosa che, pur nella sua finitezza terrena, merita l'adorazione che si riserva al divino (vedi l'uso di "service" e "worship" nel nono e decimo verso). / La poesia è costruita col ritmo di una invocazione, di un inno, con le sillabe finali che hanno pochissime variazioni fonetiche (ai, ai, ais, ein, ein, eis, il, il, iu, ei, ei, iu). / Come al solito, molto belle le immagini che ED utilizza per descrivere la placida potenza delle montagne (gli immutabili occhi col remoto e lento sguardo violetto), l'effimera vanità umana (assumo invano nomi regali), l'ardito collegamento col divino (forti madonne), la sua voglia di credere frustrata dal dubbio (monaca ribelle), il tramonto (quando il giorno svanisce via via dal firmamento). / </p>
<p><sup>723</sup> Rollava - e rollava / Un piccolo Brigantino a me noto - colto dalle Raffiche / Girava - e girava / E cercava delirante, il Mattino / Scivolava - e scivolava / Come Uno che ubriaco - cammina / Il suo bianco piede inciampò / Poi sparì dalla vista / Ah, Brigantino - Buona Notte / Alla Ciurma e a Te / Il Cuore dell'Oceano troppo levigato - troppo Azzurro / Da infrangere per Te / C'è un brigantino sul mare che affronta la tempesta. Ma non è una nave qualsiasi, è qualcosa che io conosco bene. Può essere la mia vita, o la vita di un altro, che cerca il luminoso rifugio del mattino, della luce del sole che spezza le tenebre del mare infuriato. Ma il tentativo non riesce, la nave continua a girare su stessa, scivola via inciampando come un ubriaco. E poi sparisce nel mare, quel mare azzurro, liscio come l'olio, con un cuore troppo indifferente per aprirsi e farla riemergere. / L'ultimo verso può essere inteso in due modi, comunque simili nella sostanza. Quello che ho già detto: l'algido cuore del mare che è indifferente alla sorte del brigantino e lo inghiotte senza rimorsi, ma anche: il cuore del mare non ha le increspature di quello umano, è troppo liscio per essere toccato dalle disgrazie del brigantino ed evitare il naufragio. Le due interpretazioni sono entrambe legittime, visto che "to break" significa sia "spezzare, rompere" che "fermare, interrompere". In quest'ultimo significato si potrebbe tradurre con "per fermarsi a causa tua". / Volevo mantenere questa ambiguità, ma non ho trovato un verbo adatto: ho usato "infrangere", che fa propendere per il primo significato ma, in senso figurato, può anche dare un'idea del secondo (un cuore che si infrange - in un certo senso si scioglie - per la pietà). / Ovviamente, non è detto che debba per forza esserci una metafora dietro il brigantino. La poesia mantiene la sua bellezza anche considerandolo soltanto la descrizione di un naufragio; ma quel "I knew" del secondo verso è un segnale abbastanza chiaro del fatto che non si sta parlando solo di un'anonima nave nella tempesta. / </p>
<p><sup>725</sup> Dove Tu sei - quella - è Casa / Kashmir - o Calvario - lo stesso / Rango - o Vergogna / Ho scarsa considerazione del Nome del Posto / Purché possa Venirci / Ciò che Tu fai - è Delizia / La Schiavitù come un Gioco - sarebbe dolce / La Prigionia - Contentezza / E la Condanna - un Sacramento / Se solo Noi due - c'incontrassimo / Dove Tu non sei - è Dolore / Anche se Compagini di Aromi - si diffondessero / Ciò che Tu non fai - Disperazione / Anche se Gabriele - mi lodasse - Signore / Il significato è chiaro, espresso attraverso l'uso di contrasti e delle consuete immagini fantasiose: le compagini di aromi che si diffondono nell'aria, la schiavitù dolce come un gioco, le lodi del maggiore tra gli angeli. Ma qualsiasi cosa, anche la più brutta, non riuscirebbe a rovinare il posto dove c'è l'amato, così come niente potrebbe sostituire la sua assenza. / Al verso 12 "row" è "remare"; ho tradotto pensando al significato del sostantivo: "riga, fila, schiera". / </p>
<p><sup>726</sup> Abbiamo sete dapprima - è una Legge di Natura / E più tardi - al momento di morire / Un po' d'Acqua supplichiamo / Da dita che passano / È il segno di un più sottile bisogno / Per il quale adeguata provvista / È quella Grande Acqua ad Ovest / Definita Immortalità / La sete di sapere ci accompagna per tutta la vita. È un'esigenza che sentiamo sin dall'inizio, e quando stiamo per morire il nostro ultimo atto è supplicare ancora un'ultima goccia che riesca a placare quella sete. E la nostra sete di conoscere, di sapere, di capire le cose mortali non è che il segno di un bisogno più sottile, più acuto, quello che potrà essere soddisfatto solo dalla grande, misteriosa, inafferrabile acqua che si stende al di là dell'occidente, quel grande mare, forse oscuro, forse accogliente, forse inesistente, che viene definito immortalità. / Al verso 5 c'è quel "finer" che può essere tradotto in molti modi. La Guidacci, nei Meridiani, traduce con "più alto", la Lanati con "più sottile". Ho preferito quest'ultima scelta perché è più sfumata, visto che anche in italiano è una parola che ha diversi significati: "che ha uno scarso spessore; acuto, perspicace; minuzioso; scrupolo eccessivo", molto simili a quelli di una delle definizioni del Webster (la n. 14 su un totale di 17): "Excellent; superior; brilliant or acute; as a man of fine genius"; ho inteso il termine come un bisogno legato alla "sottigliezza" della nostra intelligenza, che non si accontenta di risposte parziali, ma ambisce a svelare il mistero più profondo: quello della morte. / Al verso 7 "supply" è tradotto con "risposta" da Margherita Guidacci e "ricompensa" da Barbara Lanati: ho preferito la traduzione letterale ("provvista"), che mi è sembrata una parola adeguata sia al significato del verso, sia a quella "Grande Acqua" che dovrebbe essere la fonte inesauribile in grado di placare la nostra sete. / </p>
<p><sup>728</sup> Giochiamo a Ieri / Io - Ragazza a Scuola / Tu - e l'Eternità - la / Storia mai narrata / Alleviavo la mia fame / Col Dizionario / Il Logaritmo - ebbi - per Bevanda / Era un arido Vino / Qualcosa di diverso - dev'esserci / I Sogni colorano il Sonno / Gli abili Rossi del Mattino / Fanno il Cieco - sussultare / Ancora nell'Uovo / Sfregavo il Guscio / Quando tu agitasti l'Ellisse / E l'Uccello cadde / Le manette sbiadiscono - si dice / Per chi è Libero da poco / La Libertà - Più comune / Non potrebbe mai - per me / Era il mio ultimo ringraziamento / Quando mi addormentavo - la notte / Era il primo Miracolo / Fatto entrare - con la Luce / Può l'Allodola ritornare al Guscio / Più tranquilla - dal Cielo / Non saranno i vincoli più dolorosi / Di Ieri? / Non saranno le Segrete ancor più serrate / Per l'Uomo - libero / Solo quel tanto bastante per assaporare / Poi - condannato di nuovo? / Dio dell'Ammanettato / Come del Libero / Non portare la Libertà / Via da Me / Sembra proprio che ED abbia voluto scrivere una poesia sul suo disperato desiderio di libertà, dando però allo stesso tempo la sensazione di una claustrofobica "normalità" che sembra chiudere i versi in quelle manette, vincoli, segrete che tornano continuamente. Bellissima la terza strofa con i sogni che colorano il sonno e gli abili "rossi" del mattino che fanno sussultare anche un cieco. / Inizia con uno sguardo all'indietro: giochiamo a ieri. Nel gioco, io, ancora ragazza a scuola, tu (la libertà che spingeva dentro di me) e l'eternità, una storia atemporale, che non può perciò essere narrata. / Cercavo di saziare la mia fame di sapere (una fame che non è altro che la ricerca della libertà, perché non c'è libertà senza conoscenza) con le parole, e non disdegnavo nemmeno l'arida bevanda dei numeri. Ma non ci si può accontentare di questo: oltre alla conoscenza razionale c'è anche quella che sfugge al nostro pieno controllo. Ci sono i sogni, che colorano il nostro sonno e ci permettono il lusso di sfuggire alla grigia quotidianità; e al risveglio la rossa luce del mattino, un miracolo della natura che fa sussultare anche chi non può vederlo. / La mia sete di libertà era già viva prima che nascessi: fu lei che, mentre sfregavo l'uovo in cui ero rinchiusa, lo agitò a tal punto da far uscire l'uccello che era dentro, facendolo cadere nel mondo. / L'uomo dimentica facilmente; appena liberi, ci si dimentica delle manette che fino a poco prima impedivano i nostri movimenti. Ma per la libertà, anche quella più banale, a me non succede: non potrei mai dimenticarla, anche se mi si offrisse qualsiasi cosa in cambio. Quella libertà che accompagnava l'andare a letto la notte ed era sempre lì il mattino, con quei fiotti di luce che ogni giorno ripetono il loro miracolo. / E la libertà non può essere rinchiusa in uno spazio o in un tempo determinati. L'allodola che conosce l'immenso spazio del cielo non può dimenticarlo quando torna al suo nido; colui al quale è concessa un'effimera e breve libertà, qual tanto che basta per assaporarla, sentirà ancora più gravose le sbarre che lo rinchiudono di nuovo subito dopo. / E allora, caro Dio, tu che sei il Signore di chi è libero e di chi non lo è, fa' che io sia sempre dalla parte di chi non porta le manette, non portarmi mai via il dono più prezioso che conosco: la mia libertà. / Per il quarto verso ("Untold tale", che nell'edizione Franklin è unito al terzo con la "u" iniziale minuscola) ED ha probabilmente preso spunto dal Salmo 90,9: "For all our days are passed away in thy wrath; we spend our years as a tale that is told" ("Perché tutti i nostri giorni svanirono nella tua collera; trascorriamo gli anni come una storia ormai raccontata"), citato nel Webster in una delle definizioni di "Tale". Nel versetto biblico gli anni sembrano trascorrere in un istante, come una storia ormai raccontata; nel verso dickinsoniano il "tale told" diventa "tale untold", con una negazione che trasforma l'istante in eternità. / </p>
<p><sup>729</sup> Mutare! Quando le Colline lo faranno / Esitare! Quando il Sole / Si chiederà se la Sua Gloria / Sia Quella Perfetta / Sazia! Quando la Giunchiglia / Lo sarà della Rugiada / Allora come Lei - Signore / Sarò sazia - di Te / Chiarissima nel dichiarare un amore immutabile e senza fine, ma con una piccola ambiguità finale: quel "Sir" al penultimo verso, che può anche riferirsi al "Signore" dei cieli, con una virata dall'amore terreno a quello celeste. / Nella prima edizione del 1890, e fino all'edizione del '37, "Sir" fu sostituito con "O friend". Non si sa da dove possa derivare questa sostituzione, visto che un'ulteriore copia, inviata a Susan, è perduta e inoltre la stessa Susan, nella sua copia a stampa dell'edizione del 1890, aggiunse una serie di "x" tra la prima e la seconda strofa, come a indicare che il manoscritto in suo possesso si limitava alla prima strofa. / </p>
<p><sup>731</sup> "Voglio" - dichiarò - Per tutta la vita / Voglio - fu ciò che disse / Quando il Sapere lo pressò - da ultimo / E quando da così poco era morto / Non potevo credere fosse tardi - per udire / Quel singolo - tenace sospiro / Impresso sulle labbra come un "Ti Prego" / Rivolto all'Eternità / La voglia di sapere ci accompagna per tutta la vita, e quel "voglio" è anche l'ultima parola, la più importante, che pronunciamo nel momento della morte, quando quella voglia ha l'ultima possibilità di essere soddisfatta. / Per chi ha sempre cercato l'ultima risposta sui volti di chi muore, è difficile credere che quelle labbra che portano impresse l'ultima domanda rivolta all'eternità restino mute per chi le guarda, per chi vede i segni della domanda, ma non riesce a scoprire quelli della risposta. / Nel primo verso "pleaded" significa, nella sua accezione legale, "Perorare"; il senso mi sembra perciò, anche in relazione a ciò che segue, "perorare per tutta la vita la causa della volontà, della voglia di sapere". / </p>
<p><sup>733</sup> Lo Spirito è l'Orecchio Consapevole / Noi Sentiamo realmente / Quando esaminiamo - ciò che è udibile / Ciò che è ammesso - Qui / Per altri Compiti - come il Suono / Pende là un Orecchio secondario / Fuori dal Castello - che Contiene / L'altro - il solo - che Sente / L'orecchio consapevole è lo spirito, e noi sentiamo realmente quando stiamo attenti non agli stimoli esterni che ci colpiscono superficialmente, ma a quelli che riescono a entrare in profondità dentro di noi. Per le cose esterne, come i suoni, basta quello che comunemente viene chiamato orecchio, quell'appendice secondaria che sta appesa all'esterno, fuori dal castello che contiene l'unico orecchio veramente in grado di sentire. / Al verso 6 ho scelto la variante "minor" al posto di "smaller", perché rende meglio l'idea dell'importanza secondaria, e non di differenza fisica di grandezza, dell'orecchio esterno. Non è un orecchio più piccolo, ma meno importante, secondario, appunto, rispetto all'importanza che riveste nella nostra vita il sensibile orecchio interiore. / </p>
<p><sup>739</sup> Molte volte pensai che la Pace fosse arrivata / Quando la Pace era tanto lontana / Come i Naufraghi - che credono di avvistare la Terra / Al Centro del Mare / E lottano stremati - solo per scoprire / Tanto disperatamente come me / Quanto illusorie le Rive / O un qualsiasi Porto siano / Il quarto verso è all'inizio di una lettera a Susan scritta durante il soggiorno di ED a Cambridge per curare i suoi disturbi agli occhi (L294 - settembre 1864). / Poesia venata di profondo pessimismo. La vita sembra donarci talvolta la pace, la serenità, ma poi ci accorgiamo sempre che non è altro che un'illusione, come quella del naufrago, lontano da ogni terra, che sembra scorgere ovunque rive che esistono soltanto nella sua immaginazione. / Nel manoscritto c'è un'alternativa per l'ultimo verso: "Before the Harbor be -" che sembra modificare sensibilmente il senso del finale della poesia. La sostituzione di "Quanto illusorie le Rive / O un qualsiasi Porto siano -" con "Quanto illusorie le Rive / Prima del Porto siano -" potrebbe infatti trasformare il totale pessimismo della prima stesura (le rive sono illusorie e non c'è nessun porto ad accoglierci) in una sorta di viaggio con molte illusioni/delusioni, ma anche con un approdo finale. Se però interpretiamo quel "Porto" come metafora dell'approdo finale della vita, ovvero la morte, l'apparente guizzo di speranza svanisce. / </p>
<p><sup>740</sup> M'insegnasti a Restare con Me stessa / Incarico strettamente mantenuto / M'insegnasti la forza del Destino / Questo - anche - ho imparato / Un'Altezza della Morte, che non può / Più amaramente interdire / Di quanto la Vita - abbia fatto - prima di lei / Eppure - c'è una Scienza ancora / Il Cielo che tu conosci - comprendere / Affinché tu non debba vergognarti / Di Me - nella splendente Assemblea di Cristo / Nel Punto più remoto / L'interlocutore è indistinto ma, come in altre poesie, l'accenno alla conoscenza del cielo fa pensare al reverendo Wadsworth. / Mi hai insegnato a guardare dentro me stessa, e io ho fatto ciò che mi hai detto. Mi hai anche insegnato quanto è potente quel destino che scandisce il tempo della nostra vita, e anche questo ho imparato, insieme a quell'assoluto che è la morte, che sembra così terribile ma il cui potere di interdizione non è certo più forte di quello che abbiamo sperimentato durante la nostra vita. Molte cose ho imparato, ma ce n'è una che manca: riuscire a comprendere appieno il mistero dell'aldilà. Forse questa è una cosa che nemmeno tu sai insegnarmi, eppure debbo far presto a comprenderla, perché quando sarò là, probabilmente confinata nel punto più lontano della splendente assemblea celeste, tu non debba vergognarti di questa miscredente incapace di capire. / Poesia molto densa. Con pochi versi ED spalanca davanti ai nostri occhi tutti i dubbi, i rovelli, che scandiscono una vita che chiede di sapere. Il saper guardare dentro se stessi; l'angosciante ineluttabilità di un destino che sentiamo sfuggire al nostro controllo; la morte vista come qualcosa che ci sovrasta dall'alto del suo potere di fermare per sempre la nostra vita e, dall'altra parte, una vita che comunque ci pone dei limiti invalicabili. E poi l'ultimo mistero, quello di "capire" non di "credere" a una vita dopo la morte, un rifiuto della fede, vista come qualcosa che non soddisfa l'animo di chi non si accontenta di essere consolato, ma chiede di comprendere un mistero che altrimenti non può che restare inesplorato. / Nel primo verso ho inteso quel "waiting" nell'accezione di "restare" più che di attendere, perché credo che il senso sia quello di essere capaci di guardare dentro noi stessi, di imparare che davanti ai misteri della vita non si può che essere soli. Nel secondo ho tradotto "appointment" con incarico, contrariamente a quanto fanno Raffo, Errante e la Malroux, che traducono con "appuntamento", foneticamente vicino ma assente nelle definizioni del Webster e anche non adeguato a quello che secondo me ED voleva dire: "mi hai dato un compito, quello di guardare dentro me stessa, e io l'ho assolto fino in fondo". Nel terzo non ho resistito alla citazione verdiana, anche perché è una perfetta traduzione letterale e rende appieno il senso del verso. Le altre traduzioni interpretano in modo simile: Raffo: "a sopportare il fato m'insegnasti"; Errante: "M'insegnasti ad esser forte" (molto più sfumato rispetto all'originale, anche perché ignora "fate"); la Malroux: "M'insegnasti il coraggio davanti alla Sorte", ma trasformano un attributo del fato (la "fortitude") in una virtù del soggetto. Nelle altre due strofe ho cercato di essere il più possibile letterale, a parte l'ultimo verso, in cui ho tradotto "hand" con "punto" perché anche se in italiano "mano" può avere il senso figurato di "parte, direzione" il verso non mi sembrava adatto per usare questa parola. / </p>
<p><sup>741</sup> La più Vitale Espressione del Dramma è il Giorno Consueto / Che sorge e tramonta intorno a Noi / Altra Tragedia / Perire nella Recita / Questa - al meglio si rappresenta / Quando il Pubblico è disperso / E i Botteghini chiusi / "Amleto" in Sé sarebbe Amleto / L'avesse o no Shakespeare scritto / Anche se quel "Romeo" non avesse lasciato Traccia / Della sua Giulietta, / Sarebbe all'infinito rappresentato / Nel Cuore Umano / Il solo Teatro conosciuto / Che il Proprietario non può chiudere / La vita di tutti i giorni vista come l'espressione più viva del dramma (inteso come rappresentazione teatrale). È una recita che ci accompagna per tutta la vita, il sipario è il sorgere e il tramontare del sole e la tragedia finale è la morte, un pezzo di bravura che si recita meglio da soli, quando il pubblico è ormai andato via e il botteghino è chiuso. Quello che noi chiamiamo teatro non è altro che la finzione del reale, una messa in scena di sentimenti e passioni che hanno comunque vita propria, come il dubbio di Amleto o l'amore di Romeo per la sua Giulietta, che vivrebbero all'infinito nel cuore dell'uomo (l'unico teatro che non può mai essere chiuso, nemmeno dal suo proprietario) anche se Shakespeare non ne avesse mai scritto la storia. / Il tema è simile a quello della J669-F590. Là il romanzo più avvincente è quello che è dentro ciascuno di noi, qui il teatro più vitale, più vero, è quello che si recita tutti i giorni intorno a noi. / </p>
<p><sup>742</sup> Quattro Alberi - in un Campo solitario / Senza Disegno / O Ordine, o Azione Apparente / Stanno / Il Sole - al Mattino li incontra / Il Vento / Vicino più prossimo - non hanno / Che Dio / Il Campo dà loro - Spazio / Essi - a Lui - l'Attenzione di un Passante / Di un'Ombra, o di uno Scoiattolo, o talvolta / Di un Ragazzo / Quale Compito sia il Loro nell'Ordine Naturale / Quale Piano / Essi individualmente - ritardino - o favoriscano / Ignoto / Un'immagine iniziale quasi da quadro metafisico: quattro alberi, metafora di qualsiasi cosa che esiste, in un campo nudo e solitario. Niente ci dice cosa stiano a fare lì, se c'è una ragione, un progetto legato alla loro esistenza. La loro inconoscibilità li rende prossimi a Dio, l'inconoscibile assoluto. La loro vita concreta si svolge attraverso ripetitivi iter quotidiani, che diventano una sorta di offerta allo spazio che li ospita: qualcuno che passa, un'ombra che si muove dietro al sole, uno scoiattolo che salta qua e là, talvolta un ragazzo che gioca. Oltre a questo, niente ci dà qualche indizio di che cosa stiano a fare là, così come niente ci fa comprendere qual è il significato del nostro essere in questo mondo, se non l'appartenere in qualche modo a un ignoto ordine naturale delle cose. / </p>
<p><sup>744</sup> Il Rimorso - è Memoria - vigile / Le sue Parti tutte in movimento / Una Presenza di Atti Trascorsi / Alla finestra - e alla Porta / È il Passato - deposto davanti all'Anima / E illuminato da un fiammifero / Per facilitare - l'esame / Dei suoi Condensati Dispacci / Il Rimorso è incurabile - una Malattia / Che nemmeno Dio - può guarire / Perché è di Sua istituzione - e / All'Altezza - dell'Inferno / Il rimorso è parte integrante della memoria, quella parte più dolorosa che non si concede mai pause, è sempre vigile. Tutto ciò che la riempie è in perenne movimento, una continua presenza di atti ormai trascorsi ma che la circondano da ogni lato. Il passato è sempre lì, davanti a lei, illuminato da una luce discreta che però non permette l'oscurità dell'oblio, ma anzi facilita l'incessante lettura di ciò che è trascorso ma rimane, sia pure nella sua essenza, sempre presente. E il rimorso è anche un sentimento che non è possibile curare, neanche Dio può guarirlo, anche perché è proprio lui che l'ha creato, quasi fosse un adeguato complemento terreno dell'inferno. / Come sempre mirabile la scelta delle immagini. Nella prima strofa la memoria sempre desta, vigile, con quelle "parti in movimento" che sembrano quasi tentacoli a cui restano attaccate tutte quelle cose trascorse che suscitano in noi un rimorso. Nella seconda il passato diventa il latore di dispacci condensati, essenziali, eppure illuminati affinché nulla sfugga al nostro ricordo. Nella terza l'epilogo di un dio che non appare certamente misericordioso, visto che proprio lui ha creato questo sentimento, una malattia incurabile così simile all'inferno. / Ho scelto la variante " Of it's Condensed Despatch -" che sostituisce il verso 8: "And help Belief to stretch -" perché mi piace l'immagine di un passato che accende un fiammifero per rendere più facile la lettura di quei "dispacci condensati", talvolta difficili da decifrare perché oscurati dal tempo trascorso. Nell'altro verso ("E aiutare la Fede a espandersi") il passato sembra usare la memoria come monito per rafforzare la fede in un mondo dove il rimorso sarà annullato dall'immortalità, come si legge, in modi diversi, nelle traduzione che ho: Raffo-Meridiani "Perché più dettagliata sia l'analisi / ed aiuti a credere la mente -"; Marianni "Per facilitare - l'ispezione / E aiutare a difendersi la Fede -"; Malroux "Afin de faciliter - la Lecture / Et de forcer la Conviction -". / </p>
<p><sup>746</sup> Mai Compagnia / Cercherà invano / Chi la conoscenza di Sé / Coltiva - Di Uomini / Il Saggio può stancarsi / Ma l'Uomo interiore / Non conobbe mai Sazietà / Meglio intrattiene / Di una Ballata Scozzese / O di un Inno di Biscaglia / Né di presentarti / Hai bisogno - a Lei / Anche qui ED rielabora con accenti diversi un concetto simile a quello della J405-F535: non si è mai soli quando si sa guardare dentro se stessi. Ci si può stancare degli uomini, ma non della ricchezza celata nella nostra interiorità. E ciò che abbiamo dentro ci intrattiene meglio di qualsiasi ballata o inno, senza bisogno delle presentazioni necessarie per un estraneo, visto che è qualcosa di connaturato in noi. / Al verso 5 ho scelto la variante "One" al posto di "Men". La "Border Ballad" (v. 9) è una ballata tradizionale scozzese; famose sono quelle che Sir Walter Scott scrisse nei primi anni dell'Ottocento, rielaborando fonti tradizionali: The Minstrelsy of the Scottish Border (Canti giullareschi della frontiera scozzese). Il pronome finale l'ho interpretato come riferito alla "conoscenza di sé" del terzo verso, e ho perciò tradotto al femminile. / </p>
<p><sup>749</sup> Tutto tranne la Morte, Può essere Aggiustato / Dinastie ristabilite / Sistemi - fissati nei loro Spazi / Cittadelle - dissolte / Deserti di Vite - riseminate di Colori / Da Trionfanti Primavere / La Morte - di per sé - Eccezione / È esente da Mutamento / ED parte da un dato di fatto incontrovertibile: tutto si può aggiustare, modificare, tranne la morte. Una dinastia può cadere, ma essere poi riportata agli antichi splendori. Un qualsiasi sistema, un meccanismo, può essere fatto rientrare nella sua sede originaria. Cittadelle apparentemente inespugnabili dissolversi. Una vita che sembra ormai una landa desolata fatta rifiorire dai colori di una trionfante primavera, che prima o poi arriva dopo il gelido inverno. Solo la morte, unica e immutabile, fa eccezione e resta sempre uguale a se stessa. "Succeeding" (v. 6) può significare "successivo" ma anche "che ha successo". In questo caso entrambe le traduzioni sono legittime, ma ho scelto il secondo significato perché ED ha inserito nel fascicolo manoscritto una variante, "supremer springs" al posto di "Succeeding Springs", che può anche essere stata dettata dal desiderio di precisare il senso della parola usata nella stesura originale. Comunque, il verso può anche essere letto utilizzando entrambi i significati della parola: "La primavera trionfante, che arriva immancabilmente dopo il gelido inverno, risemina i suoi colori e fa rifiorire vite che sembravano desolati deserti." / </p>
<p><sup>750</sup> La Crescita dell'Uomo - come la Crescita della Natura / Gravita all'interno / L'Atmosfera, e il Sole la sostengono / Ma essa va avanti - da sola / Ognuno - il suo difficile Ideale / Deve raggiungere - da Sé / Attraverso il solitario coraggio / Di una Vita Silenziosa / Sforzarsi - è la sola condizione / Pazienza con Se stessi / Pazienza con le forze che si oppongono / E una intatta Convinzione / Guardare - è il Compito / Del suo Pubblico / Ma la Transazione - non è supportata / Da Alcunché / Un'altra poesia dedicata all'interiorità, al coraggio di una vita silenziosa e solitaria, che tende a un difficile ideale dovendo contare soltanto sulle proprie forze. Ciò che sta all'esterno, per la natura come per l'uomo, può dare un sostegno effimero, ma la vera forza sta dentro al seme che sboccia e diventa fiore, come dentro l'animo di chi deve affrontare con pazienza sia la difficile conoscenza di sé che le forze, concrete e non, che si oppongono al raggiungimento di questo ideale. / Ambigui gli ultimi due versi, che ho cercato di tradurre mantenendo per quanto possibile questa ambiguità. ED usa il verbo "to assist" che significa "aiutare, dare supporto". In italiano "assistere" significa anche "presenziare" e nel Webster questo significato è riferito, fra parentesi, proprio al verbo italiano, che viene reso però con una diversa locuzione inglese: "It. assistere; literally, to be present, or as we still say in English, to stand by." Nel verso successivo troviamo "Countenance" che è definito in molti modi, fra i quali "apparenza esterna del corpo, volto umano" ma anche "supporto, aiuto, incoraggiamento". Combinando questi diversi significati, e tenendo conto che nei versi precedenti si parla di "audience", cosa che rende legittimo il significato secondario di "to assist", i versi si possono leggere sia come "senza un concreto pubblico che assista alla transazione" che come "senza nessuno che ci dia una mano". Ho cercato di non scegliere, e ho tradotto con "non è supportata da alcunché" perché mi sembra sia una frase che possa significare sia "non aiutati da niente", sia "a cui non assiste nessuno". / </p>
<p><sup>741</sup> La più Vitale Espressione del Dramma è il Giorno Consueto / Che sorge e tramonta intorno a Noi / Altra Tragedia / Perire nella Recita / Questa - al meglio si rappresenta / Quando il Pubblico è disperso / E i Botteghini chiusi / "Amleto" in Sé sarebbe Amleto / L'avesse o no Shakespeare scritto / Anche se quel "Romeo" non avesse lasciato Traccia / Della sua Giulietta, / Sarebbe all'infinito rappresentato / Nel Cuore Umano / Il solo Teatro conosciuto / Che il Proprietario non può chiudere / La vita di tutti i giorni vista come l'espressione più viva del dramma (inteso come rappresentazione teatrale). È una recita che ci accompagna per tutta la vita, il sipario è il sorgere e il tramontare del sole e la tragedia finale è la morte, un pezzo di bravura che si recita meglio da soli, quando il pubblico è ormai andato via e il botteghino è chiuso. Quello che noi chiamiamo teatro non è altro che la finzione del reale, una messa in scena di sentimenti e passioni che hanno comunque vita propria, come il dubbio di Amleto o l'amore di Romeo per la sua Giulietta, che vivrebbero all'infinito nel cuore dell'uomo (l'unico teatro che non può mai essere chiuso, nemmeno dal suo proprietario) anche se Shakespeare non ne avesse mai scritto la storia. Il tema è simile a quello della J669-F590. Là il romanzo più avvincente è quello che è dentro ciascuno di noi, qui il teatro più vitale, più vero, è quello che si recita tutti i giorni intorno a noi. / </p>
<p><sup>742</sup> Quattro Alberi - in un Campo solitario / Senza Disegno / O Ordine, o Azione Apparente / Stanno / Il Sole - al Mattino li incontra / Il Vento / Vicino più prossimo - non hanno / Che Dio / Il Campo dà loro - Spazio / Essi - a Lui - l'Attenzione di un Passante / Di un'Ombra, o di uno Scoiattolo, o talvolta / Di un Ragazzo / Quale Compito sia il Loro nell'Ordine Naturale / Quale Piano / Essi individualmente - ritardino - o favoriscano / Ignoto / Un'immagine iniziale quasi da quadro metafisico: quattro alberi, metafora di qualsiasi cosa che esiste, in un campo nudo e solitario. Niente ci dice cosa stiano a fare lì, se c'è una ragione, un progetto legato alla loro esistenza. La loro inconoscibilità li rende prossimi a Dio, l'inconoscibile assoluto. La loro vita concreta si svolge attraverso ripetitivi iter quotidiani, che diventano una sorta di offerta allo spazio che li ospita: qualcuno che passa, un'ombra che si muove dietro al sole, uno scoiattolo che salta qua e là, talvolta un ragazzo che gioca. Oltre a questo, niente ci dà qualche indizio di che cosa stiano a fare là, così come niente ci fa comprendere qual è il significato del nostro essere in questo mondo, se non l'appartenere in qualche modo a un ignoto ordine naturale delle cose. / </p>
<p><sup>744</sup> Il Rimorso - è Memoria - vigile / Le sue Parti tutte in movimento / Una Presenza di Atti Trascorsi / Alla finestra - e alla Porta / È il Passato - deposto davanti all'Anima / E illuminato da un fiammifero / Per facilitare - l'esame / Dei suoi Condensati Dispacci / Il Rimorso è incurabile - una Malattia / Che nemmeno Dio - può guarire / Perché è di Sua istituzione - e / All'Altezza - dell'Inferno / Il rimorso è parte integrante della memoria, quella parte più dolorosa che non si concede mai pause, è sempre vigile. Tutto ciò che la riempie è in perenne movimento, una continua presenza di atti ormai trascorsi ma che la circondano da ogni lato. Il passato è sempre lì, davanti a lei, illuminato da una luce discreta che però non permette l'oscurità dell'oblio, ma anzi facilita l'incessante lettura di ciò che è trascorso ma rimane, sia pure nella sua essenza, sempre presente. E il rimorso è anche un sentimento che non è possibile curare, neanche Dio può guarirlo, anche perché è proprio lui che l'ha creato, quasi fosse un adeguato complemento terreno dell'inferno. / Come sempre mirabile la scelta delle immagini. Nella prima strofa la memoria sempre desta, vigile, con quelle "parti in movimento" che sembrano quasi tentacoli a cui restano attaccate tutte quelle cose trascorse che suscitano in noi un rimorso. Nella seconda il passato diventa il latore di dispacci condensati, essenziali, eppure illuminati affinché nulla sfugga al nostro ricordo. Nella terza l'epilogo di un dio che non appare certamente misericordioso, visto che proprio lui ha creato questo sentimento, una malattia incurabile così simile all'inferno. / Ho scelto la variante " Of it's Condensed Despatch -" che sostituisce il verso 8: "And help Belief to stretch -" perché mi piace l'immagine di un passato che accende un fiammifero per rendere più facile la lettura di quei "dispacci condensati", talvolta difficili da decifrare perché oscurati dal tempo trascorso. Nell'altro verso ("E aiutare la Fede a espandersi") il passato sembra usare la memoria come monito per rafforzare la fede in un mondo dove il rimorso sarà annullato dall'immortalità, come si legge, in modi diversi, nelle traduzione che ho: Raffo-Meridiani "Perché più dettagliata sia l'analisi / ed aiuti a credere la mente -"; Marianni "Per facilitare - l'ispezione / E aiutare a difendersi la Fede -"; Malroux "Afin de faciliter - la Lecture / Et de forcer la Conviction -". / </p>
<p><sup>745</sup> La Rinuncia - è una pungente Virtù / Il lasciar andare / Una Presenza - per un'Aspettativa / Non di adesso / Lo sfuggire degli Occhi / Proprio al Levar del Sole / Affinché il Giorno / Il Suo Insigne Progenitore / Non oltrepassi / La Rinuncia - è la Scelta / Contro se stessa / Se stessa a giustificazione / Di sé / Quando una più ampia funzione / Fa che appaia / Più piccola - quella Visione Coperta - Qui / La rinuncia può anche essere considerata una virtù, ma una virtù pungente, che lacera, perché lascia sfuggire ciò che potremmo cogliere adesso, per un'aspettativa forse più grande, ma futura e incerta. È come distogliere gli occhi dalla bellezza di un'aurora, per paura che il giorno possa essere più grande di ciò che lo ha creato. Un po' come chi rinuncia alla felicità, ai piaceri della vita, solo perché qualcuno ha detto che il piacere è peccato, e soprattutto è peccato ambire ai concreti e presenti piaceri terreni, piuttosto che a quelli, presunti e futuri, che ci aspettano dopo. Così la rinuncia diventa fine a se stessa, senz'altro scopo che autoglorificarsi come una presunta virtù. Ma questo lo capiamo solo se riusciamo ad aprire la nostra mente, a liberarci dalle pastoie del pregiudizio; solo allora ci renderemo conto di quanto eravamo ciechi, di quanto qui, in un mondo che tende a coprirli gli occhi invece di aprirli, sia difficile riuscire a "vedere" veramente, usando non la fede che oscura ma la ragione che illumina. Insomma, quanto diventa piccola e insignificante la rinuncia quando ci si rende conto di quante sarebbe stato meglio cogliere i frutti che la natura ci offre, anche perché, per chi ci crede, chi li ha creati questi frutti se non Dio? / </p>
<p><sup>746</sup> Mai Compagnia / Cercherà invano / Chi la conoscenza di Sé / Coltiva - Di Uomini / Il Saggio può stancarsi / Ma l'Uomo interiore / Non conobbe mai Sazietà / Meglio intrattiene / Di una Ballata Scozzese / O di un Inno di Biscaglia / Né di presentarti / Hai bisogno - a Lei / Anche qui ED rielabora con accenti diversi un concetto simile a quello della J405-F535: non si è mai soli quando si sa guardare dentro se stessi. Ci si può stancare degli uomini, ma non della ricchezza celata nella nostra interiorità. E ciò che abbiamo dentro ci intrattiene meglio di qualsiasi ballata o inno, senza bisogno delle presentazioni necessarie per un estraneo, visto che è qualcosa di connaturato in noi. / Al verso 5 ho scelto la variante "One" al posto di "Men". La "Border Ballad" (v. 9) è una ballata tradizionale scozzese; famose sono quelle che Sir Walter Scott scrisse nei primi anni dell'Ottocento, rielaborando fonti tradizionali: The Minstrelsy of the Scottish Border (Canti giullareschi della frontiera scozzese). Il pronome finale l'ho interpretato come riferito alla "conoscenza di sé" del terzo verso, e ho perciò tradotto al femminile. / </p>
<p><sup>750</sup> La Crescita dell'Uomo - come la Crescita della Natura / Gravita all'interno / L'Atmosfera, e il Sole la sostengono / Ma essa va avanti - da sola / Ognuno - il suo difficile Ideale / Deve raggiungere - da Sé / Attraverso il solitario coraggio / Di una Vita Silenziosa / Sforzarsi - è la sola condizione / Pazienza con Se stessi / Pazienza con le forze che si oppongono / E una intatta Convinzione / Guardare - è il Compito / Del suo Pubblico / Ma la Transazione - non è supportata / Da Alcunché / Un'altra poesia dedicata all'interiorità, al coraggio di una vita silenziosa e solitaria, che tende a un difficile ideale dovendo contare soltanto sulle proprie forze. Ciò che sta all'esterno, per la natura come per l'uomo, può dare un sostegno effimero, ma la vera forza sta dentro al seme che sboccia e diventa fiore, come dentro l'animo di chi deve affrontare con pazienza sia la difficile conoscenza di sé che le forze, concrete e non, che si oppongono al raggiungimento di questo ideale. / Ambigui gli ultimi due versi, che ho cercato di tradurre mantenendo per quanto possibile questa ambiguità. ED usa il verbo "to assist" che significa "aiutare, dare supporto". In italiano "assistere" significa anche "presenziare" e nel Webster questo significato è riferito, fra parentesi, proprio al verbo italiano, che viene reso però con una diversa locuzione inglese: "It. assistere; literally, to be present, or as we still say in English, to stand by." Nel verso successivo troviamo "Countenance" che è definito in molti modi, fra i quali "apparenza esterna del corpo, volto umano" ma anche "supporto, aiuto, incoraggiamento". Combinando questi diversi significati, e tenendo conto che nei versi precedenti si parla di "audience", cosa che rende legittimo il significato secondario di "to assist", i versi si possono leggere sia come "senza un concreto pubblico che assista alla transazione" che come "senza nessuno che ci dia una mano". Ho cercato di non scegliere, e ho tradotto con "non è supportata da alcunché" perché mi sembra sia una frase che possa significare sia "non aiutati da niente", sia "a cui non assiste nessuno". / </p>
<p><sup>753</sup> L'Anima - Mi accusò - Ed io tremai / Come se Lingue di Diamante avessero infierito / Il Mondo Mi accusò - Ed io sorrisi / L'Anima - quel Mattino - Mi era amica / Il Suo favore - è il miglior Disprezzo / Contro gli Artifici del Tempo - o degli Uomini / Ma del Suo Disprezzo - sarebbe più lieve tollerare / Un dito di Fuoco Smaltato / Ancora sul tema della supremazia dell'interiorità, della coscienza come supremo giudice. Se è l'anima che accusa è come se ci ferissero lingue di diamante; se è il mondo possiamo anche sorriderne, se quel giorno l'anima ci è amica: se abbiamo il suo favore niente può farci male, né i trucchi del tempo né quelli degli uomini; sarebbe meglio affrontare un flagello divino che il suo disprezzo. / Per l'ultimo verso il probabile riferimento è in Esodo 8,15 (Exodus 8,19 nella "King James Version" della Bibbia), dove i maghi egiziani ammoniscono il faraone paragonando il bastone di Mosè al dito di Dio: "Allora i maghi dissero al faraone: "È il dito di Dio!". Ma il cuore del Faraone si ostinò e non diede ascolto, secondo quanto aveva predetto il Signore." Nel Webster, per "finger" c'è anche la definizione "The finger or fingers of God, in scripture, signify his power, strenght or operation.", seguita dalla citazione del passo biblico riportato sopra. Il passo si riferisce al terzo flagello, le zanzare, e può perciò essere l'immagine di un flagello divino, con l'aggiunta di "Enamelled Fire" a indicare un fuoco liscio, puro, privo di difetti come dovrebbe essere quello divino. / Al verso 3 ho scelto la variante "The World" al posto di "All Else". / </p>
<p><sup>756</sup> Una Benedizione avevo di tutto il resto / Tanto più grande ai miei Occhi / Che smisi di misurare - soddisfatta / Di questa incantata grandezza / Era il limite del mio Sogno / L'epicentro della mia Preghiera / Una perfetta - paralizzante Beatitudine / Appagata come la Disperazione / Non conoscevo più Bisogno - o Freddo / Fantasmi entrambi diventati / Per questo nuovo Valore nell'Anima / Suprema Somma Terrestre / Il Cielo in basso il Cielo in alto / Oscurava con più florido Azzurro / Le Latitudini della Vita si adagiarono - colme / Anche il Giudizio - perì / Perché la Beatitudine così poco dispensata / Perché il Paradiso differito / Perché i Diluvi Ci siano serviti - in Tazze / Non me lo chiedo più / La descrizione di uno stato di grazia superiore a qualsiasi altro, tanto da non poter essere nemmeno misurato. Uno stato che è ai confini di ciò che possiamo sognare, che è al centro dei nostri desideri, così perfetto, così paralizzante nella sua grandezza positiva da poter essere paragonato soltanto a un sentimento altrettanto supremo, anche se opposto. Avere dentro di sé questa ricchezza fa diventare lontani fantasmi i bisogni e le sofferenze, permette alla vita di adagiarsi soddisfatta e la fa diventare più azzurra del cielo, mentre anche il misterioso e angosciante giudizio finale sembra svanire. Ma allora, perché la beatitudine viene dispensata così scarsamente, perché il paradiso ci viene promesso solo in un futuro incerto e lontano, perché questi diluvi di bellezza e felicità ci vengono concessi in dosi così piccole? Non lo so, e ho smesso di cercare di saperlo. / Varie le possibilità di identificazione di questo stato di grazia. La Tarozzi ipotizza il dono della poesia e della coscienza, ma poi dice "Questa composizione è in ogni caso la descrizione di uno stato mentale". Probabilmente va letta così, come la descrizione di uno stato interiore di felicità e perfetta beatitudine, con lo scarto dell'ultima strofa, dove è come se ED tornasse alla realtà e si rendesse conto che nella vita reale i momenti di gioia sono rari, la felicità è soltanto promessa, la traboccante beatitudine ci viene concessa, se va bene, in dosi minime e, soprattutto, ci rendiamo conto di quanto sia vano chiedersi perché il mondo sia fatto proprio così. / </p>
<p><sup>761</sup> Da Vuoto a Vuoto / In un Cammino senza Filo / Spingevo piedi Meccanici / Fermarmi - o perire - o avanzare / Del tutto indifferente / Se una fine raggiunsi / Essa finisce prima / Dell'indefinito dischiuso / Chiusi gli occhi - e brancolavo talmente / Che sarebbe stato più lieve - essere Ciechi / Un cammino senza meta, senza un filo conduttore. Può essere quello della vita, o della conoscenza che non riesce mai ad arrivare all'"indefinito dischiuso". I nostri passi sono meccanici, un aggettivo che esclude la consapevolezza, e si aggirano in un vuoto senza speranza, che è inizio e fine. La mancanza di qualsiasi punto di riferimento rende inutile la scelta: fermarsi, perire o avanzare non ha nessuna importanza. Possiamo talvolta raggiungere quella che sembra la fine del percorso, ma è una fine che è sempre lontana dalla soluzione del mistero, e perciò ancora una volta priva di significato. Possiamo soltanto chiudere gli occhi davanti al mistero, rifiutarci di vederlo; forse così , se riuscissimo a percorrerlo con la consapevolezza di non poter sapere, il nostro cammino potrebbe diventare più lieve, perché non appesantito dalla nostra voglia di sapere. / La poesia è ampiamente commentata da Harold Bloom nel saggio dedicato a ED nel Canone occidentale (Bompiani, Milano, 2000, traduzione di Francesco Saba Sardi, pagg. 261-276). / Al verso 7 "beyond" è normalmente tradotto con "oltre, al di là", e così lo interpreta anche Bloom, che dà a questa parola il senso di "una fine che finisce aldilà di qualsiasi cosa". Cercando nel Webster ho trovato un significato diverso di "beyond": "Before; at a place not yet reached". Proprio quel "reached" mi ha attratto, perché nel verso precedente ED usa "gained" (che significa anche "raggiunto", oltre a "guadagnato, vinto, ottenuto") e nel manoscritto indica anche la variante "reached", quasi a precisare l'esatta interpretazione di "gained", usando lo stesso verbo della definizione del Webster. Così ho scelto di tradurre con "prima", un'interpretazione meno metafisica di quella di Bloom, ma che mi sembra più chiara nel contesto della poesia. Come sempre non è escluso, anzi è molto probabile, che ED abbia sfruttato questa ambiguità per arricchire ulteriormente i suoi versi. / </p>
<p><sup>762</sup> Il Tutto non arrivò in una volta / Fu un Assassinio per gradi / Una Stoccata - e poi una possibilità per la Vita / L'Ebbrezza di cauterizzare / Il Gatto dà tregua al Topo / Lo calma fra i denti / Quanto basta per ingannare la Speranza / Poi lo stritola a morte / È il premio della Vita - morire / Meglio se in una volta / Piuttosto che morire a metà - poi riaversi / Per una più consapevole Eclissi / In questa poesia ED sconfessa la sua insistita curiosità per il momento della morte e ci dà un'immagine crudele della vita, mostrata attraverso l'immagine del gatto che illude il topo quasi accarezzandolo fra i denti, per poi stritolarlo senza pietà. Così la vita ci pone molte volte di fronte a questo "premio" ineluttabile, ogni volta illudendoci con una guarigione, o uno scampato pericolo, solo per renderci sempre più consapevoli del momento in cui la definitiva eclissi della nostra vita arriverà davvero. Sembra quasi di leggere una concretizzazione dei concetti più astratti della poesia precedente: se il nostro cammino sarebbe più lieve se riuscissimo ad accecare la consapevolezza, anche la morte, ovvero l'ultimo atto della vita, lo sarebbe, se arrivasse all'improvviso, senza darci il tempo di chiedere alcunché. / Nelle traduzioni che ho, il quarto verso è tradotto con "per cauterizzare l'ebbrezza" (Raffo-Meridiani), "[così che la vita] cauterizzasse la gioia" (Lanati) e "l'ebbrezza della cauterizzazione" (Sabbadini). Il senso è molto diverso: nelle prime due si cauterizza la gioia, o l'ebbrezza, nella terza invece c'è l'ebbrezza della cauterizzazione, ovvero la felicità di poter guarire la ferita inferta. Visto il senso della poesia ho scelto l'interpretazione di Sabbadini, anche perché nel primo caso la stoccata inferta provocherebbe una sensazione di gioia, poi cauterizzata, che rovescerebbe l'interpretazione, coerente in tutta il resto della poesia, della morte come mistero angosciante che sarebbe meglio liquidare in fretta. È vero che nel nono verso si parla di "premio della vita", che, alla lettera, potrebbe rovesciare la negatività della morte, ma a me pare che in questo caso "award" sia usato con la connotazione di qualcosa che arriva alla fine, come un premio finale che però perde il significato positivo che di solito si dà a questa parola. / </p>
<p><sup>764</sup> Presentimento - è quell'ombra lunga - sul prato / Indicativa che i Soli declinano / L'Annuncio all'Erba spaventata / Che l'Oscurità - sta per passare / Un'immagine naturale: una lunga ombra sul prato, segno che il sole sta tramontando, diventa una metafora del presentimento, del sapere che inevitabilmente qualsiasi sole declina; l'ombra preannuncia all'erba questo tramonto, e l'erba è spaventata dalla consapevolezza che sta per passare l'oscurità, come noi siamo spaventati dal sapere che la luce è inevitabilmente seguita dal buio. / Nelle note di Bacigalupo è evidenziato il significato ambiguo del verbo "to pass" ("passare" ma anche "avere luogo, accadere"). I due significati, uno transitorio e l'altro permanente, si adattano perfettamente al ciclico passaggio del fenomeno naturale e alla definitiva oscurità che ci attende. / </p>
<p><sup>765</sup> Tu costituisti il Tempo / Io stimai l'Eternità / Una Rivelazione di Te / Era dunque Divinità / L'Assoluto - che rimosse / Il Relativo / Perciò su di Lui regolo / La mia lenta idolatria / L'amore terreno si confonde con quello divino. Assume le sembianze di una divinità perché è lui ad aver dato significato al tempo e, perciò, all'eternità. Con lui il relativo, ovvero lo spazio angusto della vita, diventa assoluto, uno spazio senza confini. Per questo è a lui che io rivolgo la mia idolatria, lenta perché comunque legata alla mia condizione mortale, ma tanto possibile quanto sarebbe inconsistente quella rivolta a qualcosa di inconoscibile. / </p>
<p><sup>771</sup> Non può sperimentare gli stenti / Chi l'Abbondanza - non ha conosciuto / La realtà della Carestia - non esiste / Se non per la Realtà del Grano / Il Bisogno - è una magra Arte / Acquisita dall'Inverso / La Povertà che non fu Ricchezza / Non può essere Indigenza / Quattro aforismi di due versi ciascuno sul tema degli opposti, che fanno emergere sensazioni e sentimenti altrimenti privi di un'unità di misura. Analoga a quella più famosa su questo tema, la J67-F112, dove però gli esempi sono rovesciati: qui le sensazioni negative si scolorano se non si sono provate quelle positive, là non si colgono appieno quelle positive se non si è avuta esperienza di quelle negative. / Una variante per gli ultimi due versi: "It is that Poverty was Wealth / Enables Indigence - ("È quella Povertà che fu Ricchezza / A diventare Indigenza -"). / </p>
<p><sup>772</sup> La consacrazione della Pena / Come la consacrazione del Cielo, / Si ottiene a prezzo del corpo / La Sommità non è concessa / A Colui che si sforza con impegno / A metà del Colle / Ma a Colui che ha raggiunto la Cima / Tutto - è il prezzo del Tutto / Il prezzo della vita non può essere che la morte. La sommità, la santificazione della propria pena in quel misterioso traguardo che è il cielo, si ottiene solo a prezzo del sacrificio della propria concretezza, del corpo. E non ci sono mezze misure, non ci sono premi a metà della via, il prezzo della totalità non può essere che tutto ciò che abbiamo. / Può essere letta come una sconsolata presa di coscienza dell'inutilità di affannarsi a cercare risposte definitive nel corso della vita. Chi le sa, quelle risposte, non concede sconti: per darci il tutto vuole tutto. / </p>
<p><sup>773</sup> Privata d'altro Banchetto, / M'intrattenni con Me stessa / Dapprima - uno scarso nutrimento / Un Pane insufficiente / Ma crebbe con esili aggiunte / A così apprezzabile mole / Da essere sontuoso abbastanza per me / E quasi sufficiente / Alla fame di un Pettirosso - tanto che / Rosso Pellegrino, Lui ed io / Una bacca dalla nostra tavola / Riserviamo - per la Carità / Una nuova riflessione sulla solitudine di chi non ha altro nutrimento che la propria interiorità. All'inizio può sembrare un pasto esiguo, ma poi ci accorgiamo che il tempo lo fa diventare via via più appetibile e sufficiente, tanto da darci la possibilità non solo di sfamarci ma anche di tenerne una po' da parte per il pellegrino che bussa alla nostra porta. / Bella l'immagine del pettirosso, che da una parte è simbolo delle limitate necessità di cui abbiamo bisogno, tanto che un cibo "sontuoso abbastanza" per noi è "quasi sufficiente" per un piccolo uccellino; dall'altra è uno dei tanti richiami alla simbiosi con la natura a cui ED ricorre molto spesso. Il "Red Pilgrim" del decimo verso è probabilmente riferito al testo di una raccolta di inni protestanti che si chiama, appunto, "Red Pilgrim Hymns" e va inteso come un "Oh, pellegrino". / </p>
<p><sup>777</sup> La Solitudine Nessuno osi sondare / E si preferisca supporre piuttosto / Che nella sua Tomba scandagliare / Per accertarne la dimensione / La Solitudine il cui peggior timore / È doversi accorgere di sé / E perire di fronte a se stessa / Solo per uno sguardo / L'abisso non può essere esaminato / Ma costeggiato nel Buio / Con la Consapevolezza sospesa / E l'Esistenza sotto Chiave / Ho paura che questo - sia la Solitudine / Il Creatore dell'anima / Le sue Caverne e i suoi Corridoi / Illumini - o sigilli / Un'altra faccia della solitudine, molto diversa da quella di altre poesie. Non più la consapevole scelta di una interiorità che sa fare a meno di gran parte del mondo esterno, ma un vuoto e oscuro abisso interiore, un qualcosa che è meglio non scandagliare, la cui più grande paura è quella di guardarsi allo specchio, perché sa di non poter reggere la consapevolezza di sé. / La costruzione è complessa. Nelle prime due strofe vi sono due descrizioni distinte della solitudine. La prima è un'esortazione a sfuggirla, o meglio a non investigarne a fondo la natura. Meglio limitarsi a supporre, piuttosto che scendere nei suoi recessi più profondi e accertarsi di quanto sia la sua reale ampiezza. Nella seconda la solitudine diventa soggetto attivo, un sentimento che sfugge a se stesso per paura che la consapevolezza di sé diventi letale. Poi, nella terza strofa diventa un abisso, un profondo vuoto insondabile che va soltanto costeggiato, cercando di sospendere la consapevolezza, per non essere risucchiati da quell'abissale profondità, e di tenere ben chiusa la propria essenza umana, per non dovergliela consegnare. Nell'ultima torna la prima persona, la stessa ED, che si chiede quale sia la vera solitudine, se quella che ha celebrato come una conquista di fronte ad un mondo che sente estraneo, o quella che ha descritto in questa poesia, un vuoto per il quale nemmeno Dio può fare niente, sia che illumini quelle oscure caverne e quei labirintici corridoi, sia che li sigilli: un espediente che nasconde ma non elimina. / </p>
<p><sup>779</sup> 	Il Servizio senza Aspettativa / È più tenero, credo / Perché non è sottoposto / A un limite - Il Lavoro Retribuito / Ha lo stimolo del Guadagno / E lo stimolo della Meta / Non c'è Diligenza pari a quella / Che non conosce un Finché / Un servizio, un'occupazione, che intraprendiamo senza porre un limite, senza aspettarci qualcosa, è connotato da una tenerezza, da una partecipazione emotiva, sconosciuta al lavoro retribuito, che ha uno scopo preciso ed è stimolato dal guadagno. La diligenza che mettiamo nell'eseguirlo è senz'altro maggiore quando non c'è un "finché" che lo delimiti. / "Until", una preposizione che ED fa diventare sostantivo, va inteso in relazione allo "stint" del quarto verso (per il quale ED ha indicato la variante "end", con un significato sostanzialmente simile): quando ci mettiamo volontariamente al servizio di qualcuno o di qualcosa, non poniamo limiti a ciò che facciamo, non abbiamo in mente una conclusione certa e delimitata nel tempo, insomma, non diciamo "lo farò finché ...". / </p>
<p><sup>780</sup> La Verità - è immobile / Di altre forze - si può presumere il movimento / Questa - quindi - più di tutte è fidata / Quando i più vecchi Cedri si piegano / E le Querce disserrano i loro pugni / E le Montagne - fiacche - pendono / Quanto eccellente un Corpo, che / Sta diritto senza un Osso / Quanto vigorosa una Forza / Che si regge senza un Appoggio / La Verità sostiene se stessa - e ogni uomo / Che crede in Lei - si erge spavaldo / La verità è la sola cosa che non ha bisogno di nulla, di nessun sostegno, per mantenere la propria forza nel tempo. Essa è sostegno di se stessa e per questo basta all'uomo che crede in lei per affrontare con spavalda certezza il mondo. / In questa poesia ED vuole trasmettere una fiducia senza tentennamenti nei confronti della verità, si vede chiaramente dall'uso ripetuto di termini che debbono dare l'idea di una salda fermezza e, di conseguenza, di una certezza altrettanto salda: "stirless", "stand", "hold", "stay", contrapposti ad altri che trasmettono una sensazione opposta: "move", "swerve", "untwist" (che ha come varianti verbi molto simili: "unknot", "unknit", "unclinch"), "lean". / </p>
<p><sup>781</sup> Aspettare un'Ora - è lungo / Se l'Amore è appena al di là / Aspettare l'Eternità - è breve / Se l'Amore ripaga la fine / Un aforisma sulla relatività del trascorrere del tempo. Se l'amore è là che ci aspetta, se è vicino e raggiungibile, anche una sola ora di attesa diventa molto lunga. Se sappiamo che l'unico modo per averlo è incontrarlo alla fine dei nostri giorni, allora aspettare l'eternità diventa breve. Per l'ultimo verso ED ha indicato la variante "If Love Be at the end" ("Se l'Amore c'è alla fine"). / </p>
<p><sup>786</sup> Un più Severo Impegno a me stessa / Mi affrettavo a chiedere / Per riempire il Vuoto terribile / Che la Tua vita aveva lasciato dietro di sé / Assillai la Natura con le mie Ruote / Quando le Sue avevano cessato di correre / Quando lei aveva riposto il Suo Lavoro / Il mio era appena cominciato / Mi sforzavo di stancare Cervello e Ossa / Di tormentare e affaticare / Il luccicante Corteo dei nervi / Di rinchiudere la Vitalità / In quello spento conforto ottenuto da Quelli / Che ripongono una Testa / Di cui conoscevano la Chioma / E dimenticano il colore del Giorno / L'Afflizione non volle placarsi / Le Tenebre si estesero compatte / Come se ogni stratagemma fosse stato / A conferma della Mezzanotte / Medicina per la Consapevolezza - non ce n'è / L'alternativa di morire / È il solo Farmaco della Natura / Per la Malattia dell'Esistenza / Sembra un seguito o un complemento, forse ancora più chiuso alla speranza, della poesia che la precede nei fascicoli manoscritti (la J784-F886). Inizia invocando uno spiraglio vitale che riesca a riempire il vuoto lasciato da una vita, una ricerca affannosa, che non lascia niente di intentato. Le ruote della vita di chi resta chiedono di poter girare ancora, di avere la forza di ricominciare. Ci si sforza di tenere occupati il corpo e lo spirito, di evitare ogni rilassamento di quei nervi sempre pronti a scattare di nuovo. Di trovare spazio per la voglia di vivere, magari nell'inutile conforto di aver accompagnato fino alla fine chi se n'è andato, un conforto solo apparente, perché fa dimenticare la bellezza del giorno che pure è ancora di fronte a noi. / La ricerca occupa due terzi della poesia. Nelle ultime due strofe, la resa. Nulla riesce a placare il dolore che ci portiamo dentro. Le tenebre si estendono senza tener conto dei nostri sforzi, anzi sembra che i nostri stratagemmi non abbiano avuto altro risultato che confermarne l'ineluttabilità. E allora ci rendiamo conto che stiamo cercando qualcosa di introvabile. Non c'è medicina che riesca a sconfiggere la consapevolezza del ricordo. L'unica alternativa che rimane contro la malattia dell'esistenza, perché ogni esistenza è toccata dal dolore, è quella di morire. / </p>
<p><sup>787</sup> Tale è la Forza della Felicità / Che il più Piccolo - solleva tonnellate / Assistito dal suo stimolo / Chi la Sofferenza - sopporta / Nessun Vigore può permettersi / Il Carico di Se Stessi / Troppo infinito per le fiacche capacità / Della Coscienza / Simile alla J781-F884. Lì l'amore era capace di far diventare lungo un istante e breve l'eternità, qui il nostro stato d'animo ci fa diventare forti nella felicità e incapaci di qualsiasi vigore nella sofferenza. / </p>
<p><sup>790</sup> La Natura - è la Madre più Gentile, / Con nessun Figlio impaziente / Il più debole - o il più ribelle / Il Suo Monito pacato / Nella Foresta - e in Collina / Dal Viaggiatore - è udito / Trattenere lo Scoiattolo Sfrenato / O l'Uccello troppo impetuoso / Com'è bella la Sua Conversazione / Un Pomeriggio d'Estate / La Sua Famiglia - la Sua Compagnia / E quando il Sole tramonta / La Sua Voce tra le Navate / Incita la timida preghiera / Del Grillo più minuscolo / Del Fiore più meschino / Quando tutti i Figli dormono / Lei s'allontana quel tanto / Che basta ad accendere i Suoi lumi / Poi affacciandosi dal Cielo / Con infinito Affetto / E infinita Cura / Il dito Dorato sulle labbra / Chiede Silenzio - Dappertutto / Un'ode alla natura, una sorta di racconto che si snoda come fosse la giornata di una madre dolce e paziente. La sua voce è quella che regola i ritmi degli animali ma anche quella con la quale è piacevole conversare un pomeriggio d'estate o quella che, non dimenticando nessuno dei suoi figli, incita alla preghiera serale il più minuscolo dei i grilli o il meno appariscente dei fiori. E quando ormai è sera si preoccupa di accendere le luci delle stelle e chiede il silenzio che favorisce il riposo. / Al verso 11 "Household" può significare "famiglia, ambiente familiare" ma anche "conduzione della casa". Ho tradotto con "famiglia" perché credo che qui ED stia parlando della natura non come concetto generale, una "madre" che in questo senso sarebbe anche nostra, ma come l'insieme dei fenomeni naturali che ci circondano: le piante, gli animali, i fenomeni atmosferici, visti proprio come facenti parte della famiglia di cui la natura è madre. / </p>
<p><sup>791</sup> Dio ha dato un Pane a ogni Uccello / Ma solo una Briciola - a Me / Non oso mangiarla - anche se affamata / Mia intensa voluttà / Possederla - toccarla / Essa prova l'impresa - che fece mia la Pallina / Troppo felice - nella mia sorte di Passero / Per più Ampia Bramosia / Potrebbe esserci Carestia - tutt'intorno / Non mi mancherebbe una Spiga / Tanta Abbondanza sorride sulla mia Tavola / Il Granaio appare così bello / Mi chiedo come i Ricchi - possano sentirsi / Un Maharaja - Un Conte / Sento che - con solo una Briciola / Sono Sovrana di tutti loro / Una sola briciola d'amore basta a riempire una vita. Si ha quasi paura di consumarla, anche se il desiderio è tanto. Già il solo fatto di averla, di poterla toccare, dimostra che chi la possiede l'ha meritata e placa ogni altro desiderio, per intenso che possa essere. Quel possesso difende da qualsiasi carestia, perché porta l'abbondanza in quel granaio dei sentimenti che è l'anima. Non c'è ricchezza che possa eguagliarla, e quella briciola così apparentemente insignificante rende un sovrano chi ha la sorte di possederla. / Al verso 7 ho scelto la variante "in" al posto di "for". Probabile che ED abbia voluto eliminare la ripetizione di "for", che appare anche nel verso successivo. / </p>
<p><sup>793</sup> 	Il Dolore è un Topo / E sceglie l'Intercapedine nel Petto / Come Schiva Dimora / E rende vano il cercarlo / Il Dolore è un Ladro - lesto ad allarmarsi / Aguzza l'Orecchio - per udire una voce / In quella Vasta Oscurità / Che trascinò la Sua Esistenza - nell'ombra / Il Dolore è un Giocoliere - il più ardito nel Gioco / Perché se fosse esitante - l'occhio che passa / Coglierebbe i suoi Lividi - Uno - per dire - o Tre / Il Dolore è un Ghiottone - parco nei Suoi piaceri / Il Dolore migliore è Senza parole - prima di parlare / Si farebbe bruciare sulla Pubblica piazza / Le Sue Ceneri - parleranno / Forse - se rifiutano - Come sapere allora / Visto che nemmeno la Tortura otterrebbe una sillaba - ora / Il dolore come sentimento esclusivamente interiore, che si rifugia nell'animo di chi lo prova e rifugge qualsiasi tentativo di stanarlo. ED ce ne dà cinque definizioni, le prime tre descritte più ampiamente, la terza più stringata e infine l'ultima, che descrive il dolore migliore, più vero, quello che preferisce il rogo piuttosto che parlare di sé. / In quest'ultima strofa ho un po' forzato la traduzione dei due versi iniziali (Bacigalupo traduce con: "Il dolore migliore non ha lingua / prima che parli - bruciatelo in piazza -") perché ho preferito leggerli con lo stesso schema delle strofe precedenti, dove il soggetto attivo è sempre il dolore: si rifugia nell'intercapedine del petto per sfuggire chi cerca di stanarlo; nell'oscurità che lo ha trascinato nell'ombra ("to sweep" significa letteralmente "spazzare", con quel "back" a fine verso l'immagine è quella di una scopa che abbia spazzato via il dolore, confinandolo fuori di vista, dietro a qualche mobile) si comporta come un ladro attento a ogni rumore che lo possa far scoprire; quando non riesce a celarsi diventa un giocoliere ardito, perché, facendosi vedere esitante, chi guarda, non più distratto dal gioco, potrebbe scoprire le sue ferite, non importa se una o più; e infine è come un ghiottone, che però non manifesta apertamente la sua bramosa voluttà di cibo e preferisce coltivare in disparte i suoi piaceri. Così ho tradotto "burn" con "si farebbe bruciare", perché mi sembra che anche qui sia il dolore a essere protagonista, cercando con ogni mezzo, anche il più estremo, di eludere chi vorrebbe interrogarlo e sapere. / </p>
<p><sup>796</sup> Chi di Giganti sa, con Uomini da meno / Si sente incompleto, e timido / Perché la Grandezza, è a disagio / In più bassa Compagnia / Il più Piccolo, non può essere turbato / Il Moscerino Estivo si mostra / Ignaro che la sua unica Vela / Non riempie i cieli / Sembra quasi una parafrasi del socratico "so di non sapere". Chi è ignaro della sua ignoranza, come il moscerino che non sa di essere, appunto, un moscerino, non ha dubbi, incertezze, timidezze, ma va dritto per la propria strada, senza chiedersi troppo. Chi è un gigante, ovvero chi ha la consapevolezza della propria grandezza e, insieme, della propria insignificanza, tende sempre a sentirsi a disagio, quasi timoroso delle cieche certezze degli altri. / Al verso 7 ho scelto la variante "Sail" al posto di "Fleet" ("Flotta"). / </p>
<p><sup>799</sup> Il vantaggio della Disperazione si ottiene / Soffrendo - la Disperazione / Per essere aiutati da un Rovescio / Bisogna averlo sopportato / Il Valore della Sofferenza come / Il Valore della Morte / È accertato assaggiandolo / Come nessun'altra Bocca / Di Sapori - ci fa consapevoli / Quanto consumarne noi stessi / L'Afflizione sembra impalpabile / Finché Noi stessi non siamo colpiti / Quattro aforismi dedicati a temi molto simili; la disperazione, un rovescio, la sofferenza e la morte. Per tutti l'impossibilità di conoscerli, e di conseguenza di farli diventare utili esperienze, se non li si prova personalmente, una considerazione che potrebbe essere applicata ai vani tentativi di rendere partecipi gli altri della nostra esperienza, specialmente verso i più giovani di noi; vani perché il vero gusto di un sapore è molto difficile da trasmettere e si acquisisce soltanto assaggiandolo. / Al verso 4 ho scelto la variante "itself" al posto della ripetizione di "Reverse". / </p>
<p><sup>802</sup> Il Tempo sembra così vasto che se non fosse / Per l'Eternità / Temo che questa Circonferenza / Assorbirebbe la mia Finitezza / Escludendo la Sua, che prepara / Procedendo per Gradi / Alla Stupenda Visione / Dei suoi Diametri / Il tempo che accompagna lo svolgersi della vita può sembrarci molto vasto, tanto che se non fossimo consapevoli dell'esistenza dell'eternità, potremmo temere che la sua circonferenza possa assorbire tutta la nostra esistenza, escludendo quella circonferenza più vasta e più compiuta propria dell'eternità, un cerchio che percorriamo nella sua superficie visibile per imparare, man mano, a comprendere quella parte misteriosa e insieme meravigliosa che ci aspetta nell'aldilà. / "His" al verso 5 l'ho inteso come la "sua circonferenza" riferito all'eternità, ma non è escluso, vista la prossimità del "my Finity" del verso precedente, che possa leggersi come "la sua finitezza", ovvero la parte dell'eternità che siamo in grado di vedere: il significato rimane più o meno lo stesso. Il pronome maschile, come suggerisce la Malroux, potrebbe essere un'ambiguità che indica Dio, celato dietro il termine "eternità". Anche nelle traduzioni italiane (Guidacci nei Meridiani e la Seri) la terza strofa viene associata a Dio, ma con termini più diretti che tralasciano il possessivo: "Colui che" e "Lui". / La seconda strofa riprende l'immagine della J797-F849: la divinità, o il mistero, che nella vita mortale ci fornisce una sorta di anticipazione di ciò che sarà l'eterna beatitudine celeste. / </p>
<p><sup>803</sup> Chi tiene Corte dentro di Sé / Vede in ogni Uomo un Re / E la Povertà della Monarchia / È una cosa interiore / Nessuno può deporre / Chi il Fato ha Consacrato / E Chi può aggiungere una Corona / A Colui che di continuo / Cospira contro la Propria / Ciò che portiamo dentro è quello che conta nella nostra vita. La ricchezza interiore permette a tutti di sentirsi Re, e così un monarca può essere estremamente povero, così come un povero può possedere ricchezze celate a un sovrano. E la consacrazione regale che il fato concede a chi è ricco dentro non può essere scalfita da nessun potere mortale, così come nessuno può arricchire di una corona colui che ne disconosce il valore e anzi sembra respingere quella che poteva essere destinata a lui. / L'uso di simboli regali (Court, King, Monarchy, Crown) fa pensare che il soggetto, di per sé chiaro, possa nascondere anche un richiamo al dono della poesia, la ricchezza che ED mette al di sopra di tutto (vedi la J569-F533). / </p>
<p><sup>809</sup> Incapaci sono gli Amati di morire / Perché l'Amore è Immortalità, / Anzi, è Deità / Incapaci coloro che amano - di morire / Perché l'Amore trasforma la Vitalità / In Divinità. / Il testo riportato sopra è quello nei fascicoli. La prima strofa fu inviata a Susan (L305) in occasione della morte della sorella Harriet Cutler, l'8 marzo 1865 (nell'edizione Johnson delle lettere la data della morte è 18 marzo 1865). / Nell'edizione Johnson la versione intera è datata nel 1864, facendo perciò presumere che ED abbia poi utilizzato la prima strofa per il biglietto a Sue. Franklin invece indica per entrambe la data del 1865 e suggerisce che la copia nei fascicoli, e di conseguenza la stesura della seconda strofa, sia successiva al biglietto. / Mi sembra più probabile l'ipotesi di Franklin, ovvero che i tre versi siano stati scritti come biglietto di condoglianze a Sue e poi trascritti nei fascicoli con l'aggiunta della seconda strofa, che arricchisce di un'immagine speculare la prima. / </p>
<p><sup>816</sup> Un colpo Mortale - è un colpo Vitale - per Alcuni / Che, fino a quando non morirono, / Non divennero - vivi / Che se fossero vissuti / Sarebbero morti, ma quando / Morirono, la Vitalità iniziò / La vita non esiste di per sé ma è un qualcosa che bisogna conquistare giorno per giorno. Per questo ci sono alcuni che vivono soltanto una vita biologica e non la vera vita. Per loro probabilmente è la morte l'inizio di una vitalità che non ebbero mai. / </p>
<p><sup>822</sup> Questa Coscienza che è consapevole / Del Prossimo e del Sole / Sarà l'unica consapevole della Morte / E quella che da sola / Attraverserà l'intervallo / Fra l'Esperienza / E il più profondo esperimento / Destinato agli Uomini / Quanto adeguate a se stessa / Saranno le sue proprietà / In se stessa e in Nient'altro / Farà la scoperta / Avventura soprattutto dentro di sé / L'Anima è condannata ad essere / Assistita da un unico Segugio / La sua stessa identità. / Nel momento della morte si è completamente soli. Soltanto la nostra coscienza sarà consapevole di quell'attimo che ci farà oltrepassare il confine che divide il mondo dell'esperienza, quello che viviamo tutti i giorni, da quell'esperimento senza repliche, di una insondabile profondità, a cui tutti gli uomini sono destinati. E nessuno potrà mai dirci, prima di quell'attimo, se il nostro io sarà all'altezza di quel momento; solo la coscienza, forse, riuscirà a scoprirlo, ma anch'essa senza aver avuto modo di saperlo prima, perché l'anima è condannata ad essere soprattutto testimone di se stessa, senza la possibilità di essere assistita da nient'altro se non dalla propria intima essenza. / Una lucida rappresentazione della solitudine davanti alla morte, con quei ripetuti, ossessivi, "itself" che sembrano circoscrivere senza appello un raggio d'azione che non va al di là di se stessi. Molto acuta la definizione della morte come "intervallo fra l'esperienza e il più profondo esperimento destinato agli uomini", con quel "most profound" (v. 7) che vale sia come "abissale, assoluto" che come "insondabile, inconoscibile", un'inconoscibilità che viene confermata dalla strofa che segue, dove ED ci dice che niente e nessuno potrà darci, prima di quel momento, qualche indizio di come si svolgerà quell'esperimento. / Per l'ultima strofa, inviata da sola a Susan, è possibile una lettura autonoma, non rivolta in modo specifico al momento della morte, come nella poesia intera, ma con la stessa forza nel proclamare la solitudine dell'anima nell'avventura della vita, che diventa, con una delle solite sorprendenti immagini di ED, una sorta di battuta di caccia che siamo costretti a fare portando con noi un unico segugio: noi stessi. / </p>
<p><sup>823</sup> Non su cosa facemmo, sarà l'esame / Quando Atto e Volontà saranno conclusi / Ma su cosa Nostro Signore dedurrà avremmo fatto / Fossimo stati più divini / Quando la nostra vita sarà conclusa arriverà il momento dell'esame. Ma attenzione, affrontiamolo con più tranquillità di quanta potremmo permettercene considerando tutto ciò che abbiamo fatto. Dio ci conosce, sa che un esame del genere, senza nessun aiuto, potremmo difficilmente superarlo, e allora giudicherà non su quello che "abbiamo" fatto ma su cosa "avremmo" fatto se la creazione dell'uomo gli fosse venuta un po' meglio, insomma se fossimo riusciti un po' più "divini" di quanto siamo in realtà. / </p>
<p><sup>826</sup> L'Amore si valuta in sé - da solo / "Grande come me" - direbbe il Sole / A Chi non l'ha mai sentito bruciare / Se stesso è tutto ciò che ha di simile / L'amore è qualcosa che difficilmente di può tradurre in parole, se ne può avvertire la grandezza soltanto quando lo proviamo. Cercare di definirlo sarebbe come spiegare il sole a chi non ne ha mai provato la fiamma, e lo stesso sole, così come l'amore, non potrebbe dire altro di sé che "grande come me", perché l'uno e l'altro non hanno simili a cui paragonarsi. / / </p>
<p><sup>828</sup> Il Pettirosso è Quello / Che interrompe il Mattino / Con frettolose - poche - esplicite Notizie / Quando Marzo a stento s'affaccia / Il Pettirosso è Quello / Che inonda il Mezzogiorno / Con le sue cherubiche quantità / Ad Aprile appena iniziato / Il Pettirosso è Quello / Che in silenzio dal suo Nido / Suggerisce che Casa - e Certezza / E Santità, sono il meglio / Un pettirosso dai molteplici impegni. Il suo canto si affaccia brevemente al mattino, quando ha inizio la primavera, come fosse un messaggero che ci dà le prime notizie del giorno. Poi diventa il protagonista del giorno, dispiegando a piene mani le sue angeliche note. Ma il pettirosso non è solo l'uccello che svolazza libero e canterino. È un po' come noi, anche lui ha bisogno di un nido dove rifugiarsi in silenzio, trovando in esso la casa e, nello stesso tempo, le certezze e la santità della vita domestica. / L'ultima strofa è un chiaro elogio delle certezze e della sicurezza del focolare domestico (vedi anche la J824-F796), venato però dalla scelta del pettirosso, di solito simbolo della libertà della natura, e dal verbo "submit" nel penultimo verso, qui usato con il significato di "indicare, suggerire" ma che lascia anche intravedere il significato principale ("sottomettersi"), quasi che il focolare sia in fin dei conti una scelta obbligata. / </p>
<p><sup>836</sup> La Verità - è vecchia quanto Dio / La Sua identità Gemella / E durerà tanto a lungo quanto Lui / Una Co-Eternità / E perirà il Giorno in cui / Lui stesso sarà portato via / Dalla Magione dell'Universo / Una Deità senza vita. / La verità si identifica con Dio: La sua durata, ma anche la sua necessità, è pari a quella della divinità. Per questo seguirà le sorti della sua "identità gemella" e sparirà soltanto quando anche Dio sparirà dall'universo e resterà una deità senza più vita. / Come in altre poesie, Dio appare non come un'esistenza reale, ma come un qualcosa di necessario alla nostra vita, come lo è la verità. Singolare il rapporto di "identità gemella" e di "co-eternità" fra la verità e Dio, un'eternità smentita dalla seconda strofa, dove la fine dei tempi coinvolge anche il loro supposto creatore. / </p>
<p><sup>842</sup> Bello nascondersi, e sentirli cacciare! / Meglio, essere trovati, / Se uno vuole, vale a dire, / La Volpe si adatta al Segugio / Bello sapere, e non dire, / Meglio, sapere e dire, / Riuscendo a trovare il raro Orecchio / Non troppo ottuso / Un elogio della vita ritirata, silenziosa? Sì, ma anche la constatazione di quanto sia piacevole essere trovati, quando ci si vuol far trovare, e di quanto sia difficile trovare un orecchio in sintonia con quello che vogliamo dire. / </p>
<p><sup>855</sup> Possedere nell'Anima l'Arte / D'intrattenere l'Anima / Col Silenzio come Compagnia / E in continua Festa / È una spoglia Circostanza / Il cui possesso è del Singolo / Come una Proprietà perpetua / O un'inesauribile Miniera. / Difficile è l'arte di intrattenere se stessi, di avere dentro di sé la capacità di trasformare l'intimo silenzio in una compagnia in festa continua. È un dono che non ha niente d'esteriore e del quale ciascuno di noi può godere nell'intimo il possesso, se ne è capace. Un po' come avere una proprietà perpetua, che nessuno può toglierci, o una miniera che non può mai esaurirsi. / "Mine" è spesso usato da ED come simbolo della ricchezza interiore, forse anche per l'identità con l'altro significato del termine: "mio", l'aggettivo possessivo più intimo. / </p>
<p><sup>862</sup> La luce è sufficiente a se stessa / Se altri vogliono vederla / Può essere còlta sul vetro di una Finestra / In certe Ore del Giorno / Ma non come un Compenso / Essa possiede un così grande Splendore / Per lo Scoiattolo sull'Himalaya / Precisamente - come per Me / Due manoscritti: uno in un foglio singolo (la versione qui riportata) e uno nei fascicoli, con varianti al verso 4: "Some Hours in the Day" e al verso 8: "Precisely, as to you". Johnson indica il 1864 per entrambi, Franklin il 1863 per il primo e il 1865 per il secondo. / La luce, che può essere una metafora della fede, dell'inconoscibile, del mistero, non ha un perché, una spiegazione razionale: ha in se stessa la propria giustificazione. Tuttavia ha anche una rappresentazione visibile, che però è mera apparenza e non rivela il suo intimo significato. Perciò non si deve considerare un compenso, un premio ad personam, il riuscire a vederla, perché la sua apparenza visibile è la stessa, per noi come per chiunque nell'angolo più sperduto del mondo. / </p>
<p><sup>867</sup> Fuggire all'indietro per percepire / Il Mare al nostro posto / Fuggire in avanti, per confrontarsi / Col suo luccicante Abbraccio / Ritirarsi in alto, in vetta ad un'Onda / Ritirarsi accecati in basso / I nostri piedi erosi a incontrare / Istruisce al Divino. / Nella nostra vita tendiamo a fuggire, a ritirarci di fronte a ciò che ci appare nuovo, diverso, misterioso. Eppure possiamo usare questo istinto anche per prepararci al divino, ovvero al nuovo, al diverso, al misterioso che ci aspetta dopo la morte. Per farlo dobbiamo essere capaci di fuggire indietro, riuscendo però a percepire la presenza del mare (qui metafora della fantasia, della libertà, dell'immaginazione, come nella J520-F656) che prende subito il nostro posto, per poi fuggire di nuovo, stavolta in avanti, per godere del suo luccicante abbraccio. Così come dobbiamo essere capaci di ritirarci (qui nel senso di guardare in noi stessi) in alto, fino in cima a un'onda di quel mare, e poi saper anche guardare in basso, fino all'estremità di noi stessi, a quei piedi erosi dalla fatica di vivere. / Molto bello il contrasto fra le due strofe. In entrambe ED usa verbi che danno il senso di una fuga, di un ritrarsi, come un fuggire dall'ingrata fatica di vivere. Ma poi nella prima strofa il fuggire diventa consapevolezza della splendente bellezza della nostra mente, un mare che luccica di curiosità e voglia di vivere. Nella seconda il cammino è inverso: la mente può contemplare le sue vette ma deve anche saper guardare in basso, alla propria concretezza, al proprio essere legata ad un corpo inevitabilmente eroso dal tempo. Solo se siamo in grado di saper vivere queste contraddittorie esperienze possiamo dire di esserci istruiti a dovere per affrontare il divino. / </p>
<p><sup>869</sup> Poiché l'Ape può ronzare impunemente / Per Te un'Ape divento / Ascolta allora Me / Poiché i Fiori impavidi / Possono alzare lo sguardo su di te, una Fanciulla / Sempre un Fiore vorrebbe essere / Né i Pettirossi, i Pettirossi non debbono celarsi / Quando Tu nelle loro Cripte t'introduci / Perciò Ali concedimi / O Petali, o il Dono d'un Ronzio / Quell'Ape cavalcare - o un Fiore di Ginestra / In quella veste adorare Te / L'ape, il fiore, il pettirosso non hanno costrizioni, non debbono piegarsi alle convenzioni che regolano la vita degli esseri umani. Possono ronzare senza problemi, possono guardare chiunque negli occhi senza timore, non debbono nascondersi quando qualcuno entra nella loro casa. E allora l'unico modo per adorarti è vestire le ali di un pettirosso, o avere il dono di ronzare come un'ape, o diventare un fiore di ginestra. Solo così una fanciulla può sentirsi libera di esternare l'amore che ha in sé. / Da notare la sapiente costruzione della poesia, con un percorso iterativo (diventare un'ape, essere un fiore, vestire le ali dei pettirossi) che si concede ampie variazioni. Per l'ape il primo verso descrive completamente l'azione (verbo e avverbio), il secondo la voglia di imitarla, il terzo è un'esortazione ad accorgersene. Per il fiore il primo si limita all'avverbio, nel secondo c'è l'azione e poi anche qui la voglia di imitazione, suddivisa fra secondo e terzo verso. Per i pettirossi c'è la ripetizione del soggetto (visto che poi non verranno più citati direttamente) e l'azione, seguita da un verso in cui il protagonista della poesia ("Thou") diventa soggetto, mentre la voglia di imitazione è collegata senza soluzione di continuità al finale della poesia, in cui tornano l'ape e il fiore attraverso i loro attributi. / </p>
<p><sup>871</sup> Il Sole e la Luna debbono affrettarsi / Le Stelle esprimersi d'intorno / Perché nelle Regioni del Paradiso / Il Signore da solo brilla / Il Suo Occhio, è l'Est e l'Ovest / Il Nord e il Sud quando Egli / Fa convergere il suo Volto / Come Lucciole, fuggono via / Oh Povero e Lontano / Oh Offuscato Occhio / Che cercasti il Giorno / Il Signore una Candela serba / Interamente per Te / Dio è il padrone assoluto della natura. Gli elementi, i punti cardinali sono sottomessi alla sua volontà, la sola a brillare solitaria nelle regioni celesti. Resta l'uomo, un povero, lontano occhio offuscato, che cerca disperatamente la luce che possa alzare il velo della sua ignoranza. Ma questa luce è una candela nelle mani di Dio, una luce che nel corso della nostra vita riusciremo a scorgere a malapena, perché Dio la serba sì per noi, ma ce la consegnerà nella sua interezza solo dopo la morte. / </p>
<p><sup>873</sup> Nastri dell'Anno / Moltitudini di Broccato / Indossati una volta al Party della Natura / Poi, gettati in un angolo / Come uno sbiadito Ornamento / O una Perla Raggrinzita / Chi accuserà la Vanità / Della Fanciulla del Creatore? / Le bellezze della natura, i ricorrenti spettacoli che ci offre, sono come nastri che ornano lo scorrere dell'anno, una serie ininterrotta di preziosi ornamenti sfoggiati nelle continue feste a cui siamo invitati ogni giorno. Ma tutto viene subito dopo gettato in un angolo, come si fa con le cose ormai fuori moda. Chi potrà mai per questo accusare di vanità la natura, la spensierata fanciulla che il creatore ha mandato per il mondo? / La natura vista come una spensierata fanciulla, creata da Dio per renderci piacevole il passaggio terreno. Ma è un piacere effimero, che dura lo spazio di una mattino, l'attimo rappresentato dagli anni della nostra vita rispetto all'eternità che ci attende. / </p>
<p><sup>875</sup> Avanzavo di Asse in Asse / Un lento e cauto cammino / Le Stelle intorno al Capo percepivo / Intorno ai Piedi il Mare / Sapevo soltanto che il prossimo / Poteva essere il mio centimetro finale / Ciò mi dava quella precaria Andatura / Che alcuni chiamano Esperienza / Il cammino della vita visto come un continuo avanzare "di asse in asse", dove i piedi rischiano a ogni passo, in quel centimetro che ogni volta potrebbe essere l'ultimo, di scivolare, di perdere la presa. Questa consapevolezza ci fa capire che l'esperienza, quel bagaglio di vita a cui diamo forse troppa importanza, non è altro che questa zoppicante e precaria andatura, che magari ci permette di centrare qualche asse in più ma non certo di evitare quel misterioso e sempre incombente centimetro finale. / Un'analisi molto interessante di questi versi si trova in un libro di Harold Bloom: Come si legge un libro (e perché), Rizzoli, 2000, pagg. 20-21. / </p>
<p><sup>885</sup> I nostri piccoli Parenti - dopo la Pioggia / In abbondanza si possono vedere, / Una Rosa e Polposa moltitudine / Sul tiepido Terreno. / Un'inutile vita, mi sembrava / Finché un Uccellino / Come in un Ostello / Avanzò e fece colazione / Come io di Lui, così Dio di Me / Meditai, potrebbe aver pensato, / E mi allontanai da quel Vermiciattolo / Con accresciuta Modestia. / Un apologo sulla relatività delle cose. Il verme inutile per noi, diventa prezioso cibo per l'uccello, così come la nostra alterigia davanti alle forme di natura che riteniamo inferiori si stempera quando pensiamo alla nostra piccolezza di fronte al divino. / </p>
<p><sup>886</sup> Essi saggiarono il Nostro Orizzonte / Poi scomparvero / Come Uccelli prima di aver raggiunto / Una Latitudine. / Il Guardare indietro a Loro / Una stabile Delizia, / Mentre il Guardare avanti / Un Gioco di dadi - Un Dubbio / Chi non c'è più ha sperimentato l'orizzonte della vita e poi è scomparso, prima di raggiungere la latitudine delle certezze. Rivolgere il nostro pensiero a loro significa deliziare il nostro ricordo, stabilmente perché ormai non c'è più niente che possa modificarlo, mentre guardare avanti, alla nostra vita che continua, ci fa sentire sempre preda del caso e del dubbio che sappiamo di non poter sciogliere. / </p>
<p><sup>887</sup> L'amore ci sta stretto, come altre cose / E lo mettiamo in un Cassetto / Finché non rivela una foggia Antiquata / Come gli Abiti che indossavano i Nonni. / Quando l'amore svanisce diventa come tutte le altre cose e non ci rimane che riporlo in un cassetto. Solo quando assume il carattere del ricordo dolce, quando fa rinascere quella nostalgia che proviamo di fronte a qualcosa di antiquato e ormai perduto, come ci accade quando tiriamo fuori da un baule gli abiti dei nonni, lo facciamo riemergere dal cassetto della nostra mente, guardandolo magari con gli occhi lucidi ma ormai privi della passione che aveva provocato. / Bacigalupo osserva giustamente: "Un pensiero realistico su un tema dove non di rado ED evoca più tradizionalmente una durata eterna." / </p>
<p><sup>894</sup> Dalla Consapevolezza, sua terribile compagna / L'Anima non può essere liberata / Facile quanto occultarla / Agli Occhi di Dio / Il più profondo rifugio è subito scoperto / E poca cosa per Lui la Folla / Triplici Lenti inceneriscono / L'Evaso da Dio / L'anima non può essere separata dalla consapevolezza, la coscienza di sé che la rende umana e infelice. Sarebbe come volerla nascondere agli occhi di Dio, colui che vede tutto e sa distinguere ogni singola creatura nella moltitudine del creato. Per chi vuole evadere dalla prigione del divino sono pronte tre inesorabili lenti (probabile metafora della trinità), che non mancheranno di individuarlo e incenerirlo. / Ritorna il concetto leopardiano della ragione come "terribile compagna" della nostra vita. / </p>
<p><sup>901</sup> Dolce, averne provato la perdita / Per l'annuncio di come siano salvi / Tanto vicini si allontanarono da Noi, / Quanto vicini, restituiti, / Rimarranno alla Nostra Destra / I più preziosi sono i Morti / Subito dopo / Quelli che si alzarono per andare / Poi pensarono a Noi, e rimasero / Due manoscritti: uno piegato come se dovesse essere spedito, ma rimasto in possesso di ED (la versione qui riportata) e uno nei fascicoli, suddiviso in due strofe di quattro versi (il settimo e l'ottavo uniti) e con due varianti (oltre a quelle nella punteggiatura): al verso 1 "Good" ("Bello") al posto di "Sweet" e al verso 7 (8 nella versione qui riportata) "turned" ("si voltarono") al posto di "rose" (ma con ques'ultimo termine indicato come alternativa). / Il dolore per la morte delle persone care diventa dolce, pensando a come esse siano ora in salvo e, soprattutto, a quando le ritroveremo, vicine quanto lo sono state nel corso della vita. Sono loro le cose più preziose che abbiamo, ma subito dopo vengono coloro che per amor nostro rinunciarono a quel viaggio. / Una contrapposizione fra amore divino, spirituale, e amore terreno, con il primo che mantiene la sua supremazia ma, in fin dei conti, non è altro che la prosecuzione dell'altro. / Al verso 7 ho tradotto liberamente "Next precious" con "Subito dopo" perché non ho trovato una soddisfacente traduzione letterale e tradurre "next" con "anche", come Raffo nei Meridiani, mi sembrava non adeguato al senso del verso, che suggerisce non una preziosità simile ma leggermente inferiore. Poteva andar bene "Quasi altrettanto preziosi", ma mi è sembrato troppo lungo. / </p>
<p><sup>905</sup> Fra il Mio Paese - e gli Altri / C'è un Mare / Ma i Fiori - negoziano tra noi / Come Ministri. / Nella prima edizione, (Unpublished Poems of Emily Dickinson, a cura di Martha Dickinson Bianchi e Alfred Leete Hampson, Little Brown, Boston, 1935) c'è la seguente annotazione: "In the old grave-yard." ("Nel vecchio cimitero"). / La distanza infinita ("un mare") che separa i "paesi" del primo verso, e i fiori che assumono la veste di mediatori, rendono plausibile l'annotazione della prima edizione. Può comunque essere letta come l'immagine di una lontananza, che può essere quella che separa il nostro mondo da quello dei defunti in un cimitero, ma anche riferita a qualcuno che è lontano fisicamente, mitigata da qualcosa che riesce non a colmare ma almeno a ridurre quel mare. / </p>
<p><sup>910</sup> L'Esperienza è la Strada Angolata / Preferita alla Mente / Da - Paradosso - la Mente stessa / Che presume di essere alla guida. / Tutto il Contrario - Com'è complicata / La Disciplina dell'Uomo / Che Lo costringe a scegliere da Sé / La Sua Pena Prefissata / La mente si serve dell'esperienza (una strada angolata, sinuosa, che pone più problemi di quanti ne risolva) come arma contro se stessa, o meglio contro la parte di sé che sarebbe disposta a rassegnarsi al proprio destino, illudendosi così di essere alla guida del proprio futuro. Ma è, appunto, soltanto un'illusione. Nel corso della sua vita è l'uomo, e perciò anche la sua mente, ad essere guidato in un sentiero delimitato, che lo costringe a scegliere qualcosa che in realtà gli era già stato assegnato. / Una riflessione su uno dei temi teologici più controversi: il contrasto fra la predeterminazione (Dio sa tutto, conosce anche il futuro, che perciò non può essere che prefissato) e il libero arbitrio dell'uomo di costruire il proprio destino. ED lo descrive come dal di dentro, usando un linguaggio ambiguo, che non scioglie ma descrive il problema. Prima la mente, che sembra scegliere la ragione"("mind", definizione n. 5 del Webster: "The intellectual or intelligent power in man.") e, attraverso l'esperienza, crede di poter condurre il gioco, contrapponendosi alla sua parte più incline ad accogliere supinamente la grazia divina (definizione n. 8: "The implanted principle of grace."). Poi gli ultimi due versi, dove l'uomo è costretto a scegliere da sé (ma forse sarebbe meglio dire "viene illuso sulla sua capacità di scegliere da sé") un destino già scritto, una chiara contraddizione, che rende così complicata la sua vita materiale e spirituale, sempre in bilico tra la fede e la ragione. In mezzo, quel "Quite Opposite" che esplicita il concetto di "opposto, contrario", anche se qui diventa una disillusa risposta all'illusione del verso precedente. / Interessanti il quarto e quinto verso. Nelle quattro traduzioni che conosco sono interpretati (fino a metà del quinto) in due modi diversi. Raffo nei Meridiani e Forgue ne fanno una frase unica, rispettivamente "nell'illusione che conduca proprio / dall'altra parte -" e "Qui prétend l'entraîner / Dans l'autre sens;". La Lanati e Binni lo dividono: "con la presunzione di far strada. / Proprio al contrario -" e "pensando di dominarla / tutto il contrario -". Nelle edizioni critiche alla fine del quarto verso non c'è nessun segno di interpunzione, ma nel manoscritto (almeno nella copia dell'edizione curata da Franklin) si vede distintamente un punto, anche se spostato verso il basso. Ho colto questo indizio, anche se non certo, per interpretare come la Lanati e Binni, e ho scelto di tradurre "to lead" con "alla guida" perché l'illusione di "guidare" mi sembra molto coerente con la "strada angolata" del primo verso. / </p>
<p><sup>911</sup> A troppo poca distanza la Casa deve stare / Da ogni Cuore Umano / Perché ha in Affitto indisputato / Un bianco abitatore / Troppo stretto è il Diritto in comune / Troppo incombente la sorte / Ogni Consapevolezza deve emigrare / E perdere il suo vicino un giorno / La casa che ospita, in indisputabile e perenne affitto, la nostra parte consapevole (qui chiamata "bianco abitatore" e al verso 7 esplicitata come "consapevolezza") deve comunque stare per tutta la vita vicino al cuore, ovvero alla nostra parte istintiva. Ma la coabitazione è difficile, perché vicinanza crea diritti comuni dai confini mai ben tracciati e la sorte che ci attende non lascia molto a tempo a disposizione, visto che la consapevolezza deve prima o poi lasciare la sua casa, emigrare in uno sconosciuto altrove, e così perdere il suo vicino. / </p>
<p><sup>914</sup> Non posso vergognarmi / Perché non posso vedere / L'amore che offri / La Grandezza / Rovescia la Modestia / E non posso inorgoglirmi / Perché un'Altezza così alta / Implica Alpini / Requisiti / E Servizi da Neve / Il senso della poesia è chiaro: l'amore che tu offri è talmente grande che nessun sentimento umano può essergli vicino, può esprimerlo. Né la vergogna per un tale privilegio, visto che l'assoluta grandezza di questo amore (non ho tradotto con "magnitudine" perché in italiano è un termine usato quasi esclusivamente in astronomia) è al di là e al di sopra della modestia, né, d'altronde, l'orgoglio, perché per scalare vette così alte c'è bisogno di requisiti che certamente nessuno possiede su questa terra. / Il problema è stabilire se l'amore del terzo verso è umano o divino. Io propendo per quello divino, soprattutto per la frase del secondo e terzo verso. L'impossibilità di vederlo e il fatto che venga offerto fa pensare di più all'amore divino, invisibile perché al di là della nostra comprensione e che ci viene offerto dall'infinità bontà di Dio. Però il verso "see" ha molti significati figurati: se lo leggiamo, per esempio come "partecipare" o "visitare" il senso può diventare più "terreno". Anche qui comunque ED non si lascia tentare dall'etereo: alla fine della poesia ci riporta alla concretezza con i requisiti alpini e l'equipaggiamento da neve. / Nell'ultimo verso ho tradotto letteralmente (pensando ai "servizi da tavola"), visto che anche in inglese "services of snow" è una frase che non viene comunemente usata. Si poteva tradurre con "equipaggiamenti, attrezzature", ma si sarebbe persa la connotazione inusuale dell'originale. / </p>
<p><sup>916</sup> La Fede - è il Ponte senza Pilastri / Che porta ciò che vediamo / Verso la Scena per Noi invisibile / Troppo tenue per l'occhio / Esso regge l'Anima spavaldo / Come fosse avvolto nell'Acciaio / Con Braccia d'Acciaio a entrambi i lati / Si unisce - al di là del Velo / A ciò che non sappiamo, altrimenti / Il Ponte cesserebbe di essere / Per i Nostri remoti, vacillanti Passi / Una Necessità primaria. / La fede in una duplice veste. Da una parte un ponte incorporeo che conduce la concretezza verso luoghi troppo tenui per essere visti dai nostri difettosi occhi mortali. Dall'altra uno spavaldo sostegno d'acciaio per l'anima. Ma è un ponte che conduce al di là di un velo, in quel luogo nascosto e inaccessibile di cui vediamo appena un'ombra là dove i suoi tiranti d'acciaio si uniscono. Se potessimo sapere com'è, cos'è, quel luogo, se la ragione avesse la capacità di penetrare oltre quel velo, non avremmo bisogno di questo ponte, potremmo abbandonare la fede, fidarci soltanto del nostro raziocinio, e i nostri piedi, adesso vacillanti e lontani dalla mente che dovrebbe comandarli, saprebbero farsi strada da soli. / Qui la fede è vista come una necessità, anzi, come ED scrive nell'ultimo verso, una necessità primaria, di cui non possiamo fare a meno ma che, in definitiva, non ci dà nessuna risposta, perché poggia su un ponte senza pilastri, ovvero sul nulla. / Nel terzo verso il "We do not" è da intendere come ripetizione del "vedere" al verso precedente. Per evitare la ripetizione, che nell'originale è implicita ma foneticamente assente, ho tradotto con "invisibile". / L'ultima strofa ha una costruzione che è difficile rendere in italiano. Mi sono perciò preso qualche libertà nel primo verso per consentire una traduzione letterale degli altri. / </p>
<p><sup>919</sup> Se potrò bloccare un Cuore dallo spezzarsi / Non sarò vissuta invano / Se potrò alleviare di una Vita il Soffrire / O smorzare una Pena / O aiutare un languente Pettirosso / Di nuovo verso il suo Nido / Non sarò vissuta invano. / La vita acquista significato nel rapporto con gli altri e con la natura. Anche un solo gesto d'aiuto o di compassione basta a renderla degna di essere vissuta. / </p>
<p><sup>920</sup> Possiamo solo inseguire il Sole / Tante volte quante tramonta / Ci lascia di una Sfera indietro / È questo in gran parte - il seguire / Non andiamo più in là con la Polvere / Di una Porta Terrena / E poi gli Usci s'invertono / E non vediamo - più nulla / Il nostro essere fatti di polvere mortale non ci permette che di seguire il sole (qui inteso come metafora del divino) nel suo ripetuto cammino, ma restiamo sempre indietro, la sua sfera è irraggiungibile. Con le nostre forze possiamo ambire soltanto alle porte terrene, non a quelle riservate al divino, finché quelle porte si chiuderanno su di noi lasciandoci nel buio eterno. / "Panels" al verso 7 significa "Pannelli". Nel Webster l'esempio è "as panel of door". È chiaro perciò che ED intende i pannelli che rivestono le porte, che invertono la loro funzione di apertura e diventano quelli che chiudono la bara. Si potrebbe anche tradurre letteralmente, ma ho preferito "usci" per sottolineare l'inversione della funzione di "uscita" delle porte, che diventano così la chiusura eterna della bara, da cui non si uscirà più. / </p>
<p><sup>922</sup> Coloro che sono stati nella Tomba molto a lungo / Coloro che iniziano Oggi / Egualmente scompaiono dalla nostra Quotidianità / La Morte è l'altra via / Il piede dell'Audace fece lo sforzo minore / È una Bianca Impresa / Una volta compiuta, annulla la capacità / Una volta di comunicare / La morte non conosce tempo. La scomparsa dalla vita quotidiana di chi resta è immediata e irrevocabile, perché non è il proseguire di una strada che abbiamo percorso ma una strada affatto diversa. Una volta imboccata non conosce lo svolgersi di un percorso come le strade mortali, ma è inizio e fine allo stesso tempo. Chi riesce ad affrontarla senza paura è colui che fatica di meno ad accettarla, perché la morte è un'impresa "bianca", priva di ogni connessione con la vita che l'ha preceduta e che non può essere affrontata attingendo all'esperienza ma soltanto con la nostra pura interiorità. E una volta arrivata non c'è ritorno: la nostra capacità di comunicare col mondo, con gli altri, è definitivamente annullata. / I due "once" degli ultimi due versi sono usati, con significati analoghi al corrispondente termine italiano, prima con un significato temporale ("quando, nel momento in cui") e poi quantitativo, per dire che la comunicazione non sarà mai più permessa, nemmeno una volta. / </p>
<p><sup>924</sup> L'Amore - è quella Cosa che va oltre la Morte / Che precede - la Vita / La conferma al suo ingresso - E / La usurpa - in sé / Assaggia la Morte - per primo - per porgere l'aculeo / Poi - al suo amico / Disarma il piccolo intervallo / Lo deposita in Dio / Poi vigila - inferiore Custode / Affinché quell'Amato Carico / Non scelga - una volta nell'Eternità / Nulla di meno del Tutto / L'amore sopravvive alla morte e precede la vita. Una vita che esiste soltanto in quanto esiste l'amore, che quasi ne usurpa l'essenza, compenetrandola in sé. E l'amore non si limita a riempire la nostra vita: intercetta per primo l'arrivo della morte per poterci poi porgere quell'aculeo che spegnerà la nostra esistenza, un breve intervallo che lui si incarica di spogliare degli arredi mortali e di consegnare a Dio. Poi, dopo la morte, vigila su quel carico che per lui, custode inferiore alla morte perché non può evitarla e deve chinare il capo di fronte ad essa, continua ad essere prezioso e merita di avere niente di meno del tutto. / L'inizio è praticamente uguale a quello della J917-F980, ma qui il tema dell'amore eterno è sviluppato con più ampiezza, pur con una sintassi ridotta al minimo, per diventare qualcosa che permea il tutto: dal mistero della creazione, alla vita mortale, all'eternità. Molto belle le immagini consecutive delle tre strofe: l'amore che riempie la vita, poi accompagna i nostri ultimi istanti e infine vigila sul nostro ingresso nell'eternità.</p>
<p><sup>926</sup> La Pazienza - ha una quieta Esteriorità - La Pazienza - Guardala dentro - È un futile Manipolo d'Insetti Infiniti - insieme - Sfuggito uno - contro l'Altro Più infruttuoso gettarsi - La Pazienza - è l'esercizio del Sorriso Attraverso il fremito - ♦ La pazienza è una virtù che ci rende apparentemente quieti, tranquilli. Ma questa è solo l'esteriorità, dentro ribollono infiniti sentimenti che, proprio attraverso l'esercizio di questa virtù, tentiamo di trattenere. Ma dobbiamo stare attenti, farne sfuggire anche soltanto uno significa aprire uno spiraglio difficile da controllare. Per questo l'esercizio della pazienza non è altro che un sorriso esteriore che cerca di nascondere il ribollente fremito interiore.</p>
<p><sup>928</sup> Il Cuore ha stretti Argini Che misura come il Mare In possente - ininterrotto Mormorio E in Azzurra monotonia Finché l'Uragano lo infrange E come da sé discerne Il suo Spazio insufficiente Il Cuore convulso impara Che la Calma è solo un Muro D'Inaffidabile Garza La Spinta di un istante lo demolisce Un Dubbio - lo dissolve. ♦ Il cuore, ovvero l'amore, la facoltà di amare, è come chiuso in argini molto stretti, ma, come il mare, pensa in grande, non ha la sensazione di questo spazio angusto che lo racchiude. Ma prima o poi viene spezzato da un uragano che lo investe e gli fa percepire che quello che aveva considerato uno spazio senza limiti (ovvero un amore infinito) è in realtà ben poca cosa, un sottile muro di impalpabile garza che non riesce certo a proteggerlo. E si accorge così, nei convulsi attimi della consapevolezza, di come, a differenza del mare, non ci sia bisogno di un uragano per demolire e dissolvere ciò che lui credeva incrollabile: per sconvolgere quella calma superficie di illusoria serenità basta la lieve spinta di un istante, o un improvviso dubbio che mette in discussione quella che sembrava una certezza. Bella la contrapposizione di immagini contrastanti. L'argine ristretto in cui si muove il cuore paragonato all'immensità del mare, perché misura il proprio spazio con la stessa possente e monotona tranquillità (qui la "monotonia" va intesa in relazione alla "calma" del nono verso). Poi l'uragano, concreto nel caso del mare e vissuto come tale per un cuore un tumulto, che rivela d'improvviso come sia illusoria quella tranquillità, diventata un inaffidabile muro di garza in balia del più lieve soffio di vento. </p>
<p><sup>929</sup> Quanto è lontano il Cielo? Lontano quanto la Morte quaggiù - Al di là di Fiume o Monte Non c'era evidenza. Quanto è lontano l'Inferno? Lontano quanto la Morte quaggiù - Tanto lontano il lato sinistro che il Sepolcro Sfida la Topografia. ♦ ED si chiede quanto siano lontani il cielo e l'inferno, e risponde riportando queste due entità, incommensurabili e misteriose quanto opposte, al mistero della morte che permea la nostra esistenza. Lo fa dandoci due immagini della morte. Nella prima strofa un qualcosa che ci porta oltre il mondo che vediamo (e oltre il concetto di spazio nella variante al terzo verso "Of Fathom or of League beyond", ovvero "Al di là di Braccio o di Lega" - intese come unità di misura) ma non ci concede nessun indizio su ciò che vi troveremo. Nella seconda qualcosa che ci porta nel sepolcro, un luogo concreto e visibile che però, nella sua vera essenza, sfida ogni concetto di topografia, appartenendo ad un ambito misterioso e inconoscibile che non è raffigurabile con gli strumenti che conosciamo. Nell'ultimo verso, la variante "Forbid that any know -" ("[che] Impedisce a tutti di sapere -") chiarisce ulteriormente l'impossibilità di conoscere. Se ne deduce che la risposta alle domande che danno inizio alle due strofe è: la distanza che ci separa del cielo o dell'inferno non è misurabile, perché è come quella che ci separa dalla morte, dove ogni concetto a noi familiare svanisce e ci porta, seppure ci porti da qualche parte, oltre i luoghi a noi familiari, in un misterioso "al di là" dove niente di ciò che conosciamo quaggiù ci può essere d'aiuto per immaginarlo o comprenderlo. Negli ultimi due versi quel "left hand" va inteso come un riferimento al Giorno del Giudizio, quando Dio separerà i buoni e i cattivi mettendo i primi alla sua destra e i secondi alla sua sinistra. Perciò il "lato sinistro" è l'inferno del primo verso della strofa, inconoscibile anche nel sepolcro, che, "sfidando la topografia" (ovvero la conoscenza esatta dei luoghi) non ci dà alcun riferimento per individuarlo. </p>
<p><sup>934</sup> È solenne ciò che abbiamo concluso Sia soltanto un Gioco O un Rincorrersi in Soffitta O una Vacanza O un andarsene da Casa, o più tardi, Separarsi dal Mondo Che abbiamo compreso per uno migliore Ancora da spiegare - ♦ Tutto ciò che si conclude assume un aspetto solenne , quasi che la stessa parola "fine" sia di per sé intrisa di tenerezza e sacralità (ED ha indicato due varianti a "solemn": "tender" e "sacred"). Le immagini di cose che si concludono sono in crescendo: un gioco, un rincorrersi fra ragazzi, una vacanza, lasciare la propria casa e, infine, la conclusione ultima: la morte che ci separa da un mondo imperfetto, ma che comunque abbiamo imparato a conoscere, per portarci in un luogo certamente più bello, ma così sconosciuto e misterioso. Anche qui, come in moltissime altre poesie, si avverte l'ambivalenza del nostro pensare alla morte, al mondo che ci attende. Un mondo che reputiamo certamente migliore di quello in cui siamo vissuti, ma del quale, nello stesso tempo, avvertiamo l'estraneità rispetto alla nostra intima natura concreta e raziocinante. "Glee" al verso 3 significa sia "gioia, allegria, gaiezza" che "canone musicale". Pensando al susseguirsi del tema in un canone e ai giochi di ragazzi suggeriti dalla "soffitta", ho tradotto con "rincorrersi". </p>
<p><sup>935</sup> La Morte Ci lascia nostalgici, noi di qua, Salvo che sia passata Siamo ignari delle sue Faccende Come se non fosse nata. Attraverso tutti i loro Luoghi passati, noi andiamo come Individui Che hanno perso qualcosa, il cercare È tutto ciò che è lasciato loro, ormai - ♦ La morte arriva e se ne va senza dirci mai niente di quali sono i suoi fini, di cosa veramente succede dopo il suo passaggio. Per noi è una cosa senza tempo e possiamo raffigurarcela soltanto così: come un misterioso avvenimento che spunta all'improvviso, senza il divenire che segue ad una nascita. Quello che ci resta dopo è solo un vagare sperduti nel ricordo di chi se n'è andato, come persone che hanno perso qualcosa e il cui solo pensiero è ormai quello di cercare in ogni modo le tracce del passato. Al quinto verso evidentemente ED era in dubbio sul pronome possessivo, ovvero se attribuire i luoghi passati alla morte ("its" - scritto come sempre "it's" - in una variante del manoscritto) o a coloro che se ne sono andati ("their" nella prima stesura). Nel primo caso si deve intendere: "attraverso i luoghi in cui è passata". Ho preferito la lezione della prima stesura perché mi piace di più il conseguente stacco della seconda strofa, dove si parla di chi se n'è andato dopo che nella prima si è parlato direttamente della morte. Il "like" minuscolo all'inizio del sesto verso è così nel manoscritto. </p>
<p><sup>936</sup> Questa Polvere e i suoi Lineamenti - Accreditati - Oggi - In un prossimo Futuro Perderanno identità - Questa Mente, e la sua misura - Un'Area troppo minuta Alle sue estese ispezioni Comparata - apparirà - Questo Mondo, e le sue specie Un spettacolo troppo limitato Al più remoto scrutinio Della sua assorta Attenzione - ♦ Una riflessione sulla limitatezza del nostro essere e del mondo che ci circonda. La polvere di cui siamo fatti perderà ben presto la sua identità, per smarrirsi nell'indistinto mistero dell'aldilà. La mente, che ci sembra così vasta perché sa immaginare e fantasticare, e il mondo, con tutta la sua varietà, appariranno ben poca cosa di fronte all'esteso e minuzioso esame da parte di quell'entità che chiamiamo Dio, senza sapere bene cosa effettivamente sia. La speranza di mantenere dopo la morte la memoria riconoscibile di un'identità qui viene recisamente negata, con un esplicito riferimento nella prima strofa e con la sminuente concretezza delle altre due. Nello stesso tempo, è come se venisse negata la possibilità di rappresentare Dio, che appare spersonalizzato, con quei due possessivi neutri ai versi 7 e 11. Ma forse è l'unico modo di citarlo senza cadere nella nostra abituale e rassicurante maniera di rappresentarlo con tratti e pensieri antropomorfi. </p>
<p><sup>937</sup> Sentivo uno Squarciarsi nella Mente - Cose se il Cervello fosse spaccato - Cercai di riconnetterlo - Punto su Punto - Ma non riuscii a farli combaciare - Il pensiero alle spalle, mi sforzavo di unire Al pensiero di fronte - Ma la Sequenza si sciolse senza Suono - Come Gomitoli - su un Pavimento - ♦ La seconda strofa, con due varianti, fu inviata a Susan. Johnson la considera come una poesia a se stante (vedi la J992), Franklin invece la riporta come altra versione della poesia intera e le attribuisce perciò lo stesso numero. Ancora una volta ED cerca di penetrare nel mistero dell'istante della morte. Qui sceglie l'immagine della dissociazione (nel senso di strappo dalla concretezza del corpo e dalla facoltà di raziocinio) e del vano tentativo di dominarla: il cervello che si squarcia, la sensazione di non essere più in grado di riconnetterne le parti e lo sforzo di unire i concetti di vita (ormai alle nostre spalle) e di morte (di fronte a noi) in una sequenza che si scioglie miseramente, come quando un gomitolo ci sfugge dalle mani e cade sul pavimento. Nei fascicoli ci sono due varianti: al verso 5 "tried" al posto di "strove"; al verso 7 "reach" al posto di "sound". La prima, "tentavo" al posto di "mi sforzavo" non cambia il senso del verso, mentre la seconda sostituisce a "senza suono" (letteralmente "oltre l'udibile") un concetto diverso: "fuori portata, irraggiungibile". Nel primo caso l'immagine dei gomitoli che cadono sul pavimento (e conseguentemente della sequenza che si scioglie) è caratterizzata dal silenzio, nel secondo dal fatto che vanno al di là della portata del braccio che li ha fatti cadere. Interessanti anche le varianti nella seconda strofa inviata a Susan: i due "thought" sono sostituiti con "dust" ("polvere") e con "disk" "("disco"), qui come una sorta di sinonimo di quella "circonferenza" che per ED è simbolo dell'inconoscibile ciclicità vita-morte e nello stesso tempo dell'inafferrabile eternità. In questa versione quelli che erano genericamente "pensieri, concetti", pur nella loro riconoscibile diversità data dal "behind" e dal "before", vengono ulteriormente precisati nella loro natura, legata nel primo alla polvere mortale e nel secondo al "disco" senza spazio e tempo dell'eternità. Al verso 7, "ravelled" è definito nei dizionari con due significati opposti: "aggrovigliare" e "districare". Nel Webster però è precisato che "..negli Stati Uniti il verbo è usato soltanto nel secondo significato, perciò 'ravel" e 'unravel' sono sinonimi". Ho tradotto perciò con "si sciolse", anche perché un gomitolo che cade sul pavimento in genere tende a sciogliersi, a districarsi e difficilmente si aggroviglia (anche se non è escluso). Curiosa la scelta di Gardini per l'ultimo verso "ma la sequenza si disfece / con suono di palline rotolanti" che trasforma il silenzioso cadere dei gomitoli in tintinnante suono di palline. La stessa cosa fa Errante: "Ma fuggirono via, irraggiungibili, / Come biglie guizzanti sul piancito", ma nella sua versione sceglie la variante "out of reach", perciò la mancanza di "out of sound" giustifica la traduzione di "balls" con "biglie". </p>
<p><sup>939</sup> Ciò che non vedo, meglio vedo - Con la Fede - il mio Occhio Castano Ha periodi di chiusura - Ma, Non ha palpebre la Memoria - Se spesso, tutti i miei sensi si oscurano Egualmente ravviso Come se qualcuno tenesse un lume su Quei Lineamenti così amati - E mi elevo - e nel mio Sogno - Rendo a Te distinte Grazie - Finché la gelosa Aurora interrompe - E deforma la tua perfezione - ♦ Quello che non riesco a vedere concretamente lo vedo ancora meglio, perché uso la fede dell'occhio interiore. Nel mio occhio visibile le palpebre talvolta si chiudono, oscurandolo, ma la memoria non ha palpebre e, perciò, non ha momenti di buio. Ed è proprio quando gli occhi sono chiusi e i sensi scivolano nel sonno che riesco a vedere ciò che non posso da sveglia, quegli amati lineamenti che sono vietati alla mia vista diurna. Soltanto nel sogno riesco ad elevarmi, a rendere grazie a chi mi sta più a cuore di tutti. Ma il sogno dura poco, sempre troppo presto l'aurora lo interrompe e guasta la perfezione di quell'amata visione onirica. Ho inserito il sonetto di Shakespeare citato da Errante, che con tutta probabilità ha ispirato ED, vista la quasi identità del primo verso ma anche le somiglianze nei versi successivi. ED comunque, come dice Errante, è molto meno "virtuosistica" (Serpieri apre così la sua nota nell'edizione dei Sonetti shakespeariani da lui curata: "Sonetto molto concettoso e articolato secondo una fitta tessitura retorica" - in: Sonetti, Rizzoli, Milano, 2000) e, contrariamente a Shakespeare, non fa cenno al desiderio che le visioni notturne si concretizzino. Nella chiusa poi ED ci dà un'immagine completamente diversa da quella che conclude il sonetto: un'aurora che interrompe il sogno, come se la luce fosse la nemica irriducibile della visione dell'amato, contro quelle notti rese luminose dai sogni che portano l'amata ad imprimersi sugli occhi dormienti. Al verso 5 ho scelto la variante "often" al posto di "frequent; al verso 7 "upon" al posto di "unto". </p>
<p><sup>940</sup> Quella cara Cornice gli Anni avevano logorato Eppure preziosa come la Casa Nella quale la prima volta vedemmo la Luce La Testimonianza, per Noi - Preziosa! Era inconcepibile gioia Come se Mani imbrattate dalla Tomba Dolcemente si posassero sulle nostre Negando di essere morte. ♦ Il ricordo di chi se n'è andato supera il logorio del tempo e quella cornice che racchiude il volto di chi ci è stato caro è per noi preziosa testimonianza, da mantenere nella nostra memoria, così come manteniamo il ricordo del posto in cui siamo nati. Anzi, è qualcosa di più che preziosa, quella testimonianza, è la gioia di sentirli ancora vicini, come se le loro mani si liberassero dalla polvere della tomba e si unissero alle nostre, come per dirci: "siamo ancora qui". </p>
<p><sup>947</sup> Del Rintocco di Campana chiedo la causa? "Un'Anima è andata in Cielo" Mi si risponde in tono malinconico - È il Cielo allora una Prigione? Che le Campane suonino affinché tutti sappiano Che un'Anima è andata in Cielo Mi sembrerebbe - piuttosto la maniera Di dare una Buona Novella - ♦ Il testo riportato sopra è quello nei fascicoli. C'è anche un altro manoscritto, limitato alla seconda strofa, inviato a Susan nel 1871. Una considerazione che chiunque creda dovrebbe fare: perché ci affliggiamo per la morte di qualcuno? Se crediamo veramente, quella morte dovrebbe essere una gioia. Ma nella domanda di ED è implicita la risposta: l'unica cosa certa che sappiamo della morte è che ci sottrae alla vita; il paradiso che ci attende è invece soltanto una possibilità, eterna, bellissima, ma soltanto una speranza che sfuma nell'illusione. </p>
<p><sup>948</sup> Era la Svolta - L'intera durata era esaurita - Quel torpido - paralizzante momento Che c'è nella Febbre o in un Evento - E ora la Possibilità era arrivata - L'istante che tiene nel suo Artiglio Il privilegio di vivere O l'Autorità per annunciare all'Anima L'altro lato della Tomba - I Muscoli come ghermiti da piombi Che non consentivano Volontà - Lo Spirito scuoteva il Diamante - Ma non riusciva a renderlo sensibile - L'Attimo oscillò - ponderò - si dileguò - Un altro, era iniziato - E simultaneamente, un'Anima Lasciò la Casa inosservata - ♦ Prosegue la ricerca di ED per riuscire a descrivere il momento della morte. Stavolta le immagini cercano come di bloccare quegli istanti, descrivendo la sensazione di paralisi che segue il momento della "svolta", quando si ha l'illusione che ci sia ancora una possibilità di eludere l'annuncio che ci si sta avviando verso quel lato della tomba riservato a chi muore. I muscoli sono bloccati, come se fossero avviluppato da piombi, lo spirito cerca disperatamente di scuotere quel corpo ormai rigido, che sembra assumere la durezza di un diamante, ma non riesce a ridargli la sensibilità. Nell'attimo che divide la vita dalla morte, la mente oscilla, cerca di mantenersi in equilibrio, si concede l'ultimo sprazzo di lucidità e poi si dilegua, ormai vinta. Nello stesso istante un'anima se ne va dalla sua casa terrena, fugge inosservata da quel mondo che non rivedrà mai più. La poesia è tutta giocata sul contrasto fra l'immisurabile istante della morte e il tentativo di congelarlo, di sezionarlo, per scoprirne i segreti. ED cerca come di ingannare questo istante così sfuggente con la "possibilità" del quarto verso, quella di riuscire a strappare agli artigli della morte il privilegio di vivere, una possibilità senza speranza, che la mente, ultimo baluardo prima della resa finale, persegue fino all'ultimo cercando di risvegliare quel corpo ormai rigido. Ma non c'è niente che possa sconfiggere la morte. E l'anima che se ne va appartiene ormai a un mondo che non ci è dato di "vedere" perché è al di là di ogni nostra possibilità di comprensione. </p>
<p><sup>951</sup> Come il Gelo è compreso al meglio Dalla forza del suo Esito - L'Afflizione è dedotta Dall'effetto che ne segue - Se quando il Sole riappare, Il Giardino conserva lo Squarcio - Se come i Giorni riprendono L'avvizzito aspetto Non riesce a correggere la ruga O a ostacolare la macchia - Si presume che la Vitalità Sia in qualche punto recisa in due - ♦ Le cose immateriali si comprendono guardandone gli effetti. Così, come ci si accorge del gelo guardando qualcuno che rabbrividisce, l'afflizione si misura da ciò che succede dopo l'evento che l'ha determinata. Se nemmeno il sole riesce a guarire lo squarcio che si è prodotto, se il trascorrere dei giorni non riesce ridare serenità ad un volto avvizzito dal dolore, significa che la vita ha subito ormai un taglio netto, difficile, se non impossibile, da ricomporre. </p>
<p><sup>954</sup> La Chimica certezza Che nulla va perduto Sprona nella Sventura Il mio Credo in frantumi - Se il Volto degli Atomi Vedrò Tanto più le Finite Creature Sottratte a Me! ♦ ED prova a razionalizzare la speranza dell'aldilà. Se sappiamo dalla scienza che nulla va perduto, allora possiamo essere ragionevolmente sicuri che possa esistere l'immortalità, una certezza che ci sprona a raccogliere i cocci di un credo in frantumi, affidandone la ricostruzione a un'illusione rivestita di concretezza. In una variante all'ultimo verso le creature "Departed" diventano "Entrusted" ("Affidate"). </p>
<p><sup>957</sup> Come per Chi ripensa alla Malattia Nella Mente convalescente, La valutazione dei Rischi Dalla Salute benedetta è oscurata - Come Chi ripercorre un Precipizio E riduce a Ramoscello Ciò che Lo trattenne dalla Perdizione Cosparso a lato del Dirupo Costume dell'Anima Molto dopo la sofferenza Chiedersi l'identità Dell'evidenza trascorsa ♦ Il passato, rivisto con gli occhi del presente, può apparire molto diverso. Il tempo che passa rende l'anima incapace di ricordare l'esatta natura di una sofferenza, la precisa identità di un fatto concreto ma ormai da tanto trascorso. È come quando ripensiamo a una malattia nel momento in cui stiamo guarendo, o come quando ripercorriamo un precipizio nel quale stavamo per cadere e ciò che ci ha trattenuti ci sembra ormai insignificante. </p>
<p><sup>960</sup> Come piano per il Meriggio e piano per la Notte Cosi differiscono Vita e Morte In esplicita Prospettiva - Il Piede sulla Terra A Distanze, e Compimenti, tende, Il Piede sulla Tomba Porta lo sforzo a Conclusione Assistito fievolmente, dall'Amore ♦ La vita e la morte sono agli antipodi, senza nessun dubbio, allo stesso modo in cui differirebbero i progetti per dar vita al giorno o alla notte. Finche i nostri piedi calcano la Terra tendiamo a percorrere la vita riempiendola di cose concrete, cose che verranno inevitabilmente concluse quando lo stesso piede scenderà nella tomba, con l'unico, fievole, conforto dell'amore che speriamo di continuare, o di iniziare, a vivere nell'aldilà. </p>
<p><sup>969</sup> Colui che in Se stesso crede - Frode non può presumere - La Fede è il Risultato della Costanza - E arguisce - dal suo Rifugio - Non può perire, benché fallisca Ogni seconda volta - Ma deturpata Vicariamente - Da Qualche Altra Vergogna. ♦ Chi crede profondamente, chi ha un credo radicato in sé, non teme la frode o l'inganno, perché la fede si nutre di ferma perseveranza e trae alimento dalla casa in cui si è rifugiata, ovvero il cuore e l'anima dell'uomo. E la fede non può essere distrutta; anche se spesso fallisce non accade mai che scompaia la sua essenza, perché quando fallisce è sempre qualche altra cosa che ha deturpato la sua cristallina fermezza. Poesia ambigua, che, allo stesso tempo, sembra dire e negare, credere e dubitare. Nella prima strofa ci dice che la fede è connaturata all'uomo, perché arguisce se stessa dal luogo che la ospita, ma anche che la fede è il risultato di un credere costante, senza i dubbi che di continuo, e inevitabilmente, sorgono nella nostra mente. Nella seconda afferma che la fede non può perire, ma subito dopo ne descrive il continuo fallimento. E poi ci dice che la colpa di questo fallimento non può essere della fede, così ferma e costante, ma solo di qualche altra cosa, che la deturpa in modo indiretto. Cosa può essere quella "qualche altra vergogna" se non il dubbio, che la ragione ci pone sempre davanti, un dubbio che sentiamo come inevitabile e del quale, al tempo stesso, proviamo vergogna, perché ci allontana dall'adamantina serenità di una fede senza tentennamenti? </p>
<p><sup>972</sup> Incompiuti all'Osservazione - Incompleti - allo Sguardo - Solo per la Fede - una Rivoluzione In uno Spazio - Da Noi - i Soli si estinguono - Ai nostri Antipodi - Nuovi Orizzonti - adornano - Volgendo a Noi - la loro Notte. ♦ Il quotidiano nascere e morire del sole, e naturalmente delle nostre vite, risulta incomprensibile alla nostra mente concreta, come se riuscissimo ad afferrarne soltanto una frazione con i nostri sensi. Solo per la fede, che non ha niente a che fare con l'osservazione e lo sguardo, questo alternarsi è la naturale rivoluzione in uno spazio concreto, una "località" preludio a quella "illocalità" citata nella J963-F824. La nostra ragione riesce invece a cogliere soltanto il mistero di soli che si estinguono lasciandoci la loro notte, mentre continuano il loro ciclo illuminando orizzonti fuori della nostra portata, orizzonti che non potremo mai vedere. Per l'ultimo verso ho scelto la variante che lo sostituisce interamente: "Turning Us - their Night." al posto di "Fronting Us - with Night." ("Fronteggiandoci - con la Notte."). </p>
<p><sup>974</sup> La netta connessione dell'Anima Con l'immortalità È rivelata al meglio dal Pericolo O da un'improvvisa Calamità - Come il Fulmine in un Paesaggio Esibisce Lembi di Luoghi - Neppure sospettati - non fosse per il Lampo - E lo Schiocco - e la Subitaneità. ♦ Le oscure connessioni dell'anima con il concetto di immortalità si rivelano soprattutto quando siamo in pericolo, quando un'improvvisa calamità ci scuote dal torpore di ogni giorno e ci pone di fronte a domande che usualmente evitiamo, come quando un improvviso temporale notturno illumina un paesaggio, facendoci scoprire cose che nella visione di tutti i giorni ci sfuggono, oscurate dall'abitudine. Bella l'immagine del lampo che ci fa scoprire luoghi di cui non sospettavamo l'esistenza, o, meglio, ci fa vedere quei luoghi quotidiani in una nuova luce, permettendoci quasi di scoprirne i segreti. Un po' come se ED dicesse che la ragione non può darci conto dei misteri dell'anima; possiamo solo sperare di svelarli quando un pericolo, una calamità, ci costringe a sbarazzarci dei lenti meccanismi della mente raziocinante per affidarci ai primordiali istinti umani, in primis alla fede, alla convinzione che debba per forza esserci qualcosa di più grande che ci possa proteggere da quei pericoli incombenti e imprevisti. Per questo penso che i primi due versi possano essere sostituiti dalla parola "fede", vista come la connessione necessaria fra l'anima e la misteriosa e insondabile immortalità. </p>
<p><sup>979</sup> Questo Merito ha il Peggio - Non può andare oltre - Quando il Fato ha finito di insultare E lanciato la Sua ultima Pietra - L'Azzoppato può fermarsi, e respirare, E guardarsi intorno al sicuro - Il Cervo attrae non aldilà Di quanto resiste - il Segugio ♦ Nel manoscritto c'è una doppia variante per i versi 7/8: "invites no longer - / Than it evades [eludes] -" ("invita non più a lungo / Di quanto sfugge [si sottrae] -") al posto di "attracts no further / Than it resists". Chi è colpito dalla cosa peggiore che esista può consolarsi pensando che, in fin dei conti, ha sopportato il massimo e di più non potrà esserci. Una volta che gli insulti del destino siano arrivati all'apice ci si può rilassare, si può respirare, senza paura che accada qualcosa di peggiore, perché il segugio insegue il cervo finché questi gli resiste; quando lo vede ormai arreso perde interesse e rivolge altrove il suo famelico appetito. Negli ultimi due versi il destino perde il suo carattere di casualità e assume le vesti, molto umane, di un segugio che insegue il cervo più per il gusto della caccia che per catturare la preda. Quando lo vede ormai sfinito e senza più voglia di combattere, perde interesse, proprio come facciamo noi quando non diamo più importanza a una cosa che, prima di ottenerla, desideravamo ardentemente. </p>
<p><sup>983</sup> Gli Ideali sono il Magico Olio Con cui aiutiamo la Ruota Ma quando l'Asse Vitale gira L'Occhio rigetta l'Olio. ♦ L'olio degli ideali è indispensabile per far girare la ruota della vita, ma l'attrito non lascia scampo: dopo un po' l'olio si consuma e l'asse della vita, pur di continuare a girare, impara a farne e meno. </p>
<p><sup>988</sup> La Definizione di Bellezza è Che non c'è Definizione - Del Cielo, facile l'Analisi, Poiché il Cielo e Lui sono Uno. ♦ La bellezza è indefinibile, o meglio, si può dire soltanto che non ha una definizione. Molto più facile definire il Cielo, visto che si può identificare con una certezza: Dio. ED sembra dirci, con un artificio retorico, che un qualcosa di così sfuggente e indefinibile come il concetto di bellezza ha in sé un mistero forse più grande di quello, comunque inafferrabile, del Cielo. L'ultimo verso, in particolare "He", è interpretato diversamente da Forgue che traduce "Puisque Ciel et Beauté ne font qu'un.". In questo caso il pronome è sciolto nel nome a cui, secondo la traduttrice, si riferisce (la bellezza, al maschile) e il senso ovviamente cambia: non più un "Uno" di cielo e Dio ma di cielo e bellezza. Però, se il Cielo e la bellezza sono una cosa sola, perché non si può definire la bellezza e invece si può facilmente definire il Cielo? forse perché la risposta ad una analisi del cielo è ovvia: un mistero che non comprendiamo? Una poesia che può avvicinarsi ad altre due di ED: la J449-F448, dove, al verso 7, c'è lo stesso concetto di "due in uno" ("Themself are One") applicato là alla bellezza e alla verità, e la J797-F849, dove i versi 15 e 16 sono uguali ai primi due di questa, a parte il soggetto: "The Definition of Melody -is - / That Definition is none -". </p>
<p><sup>997</sup> Sgretolarsi non è Atto di un istante Una pausa fondamentale I processi di Disgregazione Sono Decadimenti organizzati - È prima una Ragnatela nell'Anima Una Cuticola di Polvere Un Tarlo nell'Asse Una Ruggine Primordiale - La Rovina è metodica - i Diavoli lavorano Costanti e lenti - Nessuno, si perde in un istante Scivolare - è la legge del Crollo ♦ Nella prima strofa può sembrare che ED parli della vita come progressivo disfacimento verso la morte, ma poi il senso si chiarisce con la seconda strofa, che allinea in perfetta progressione una sorta di assedio della mente, prima all'esterno, con la ragnatela che avviluppa e la pellicola di polvere che copre, poi dentro, con il tarlo che rode nell'intimo e la primordiale ruggine disgregante, intimamente connessa con la nostra natura di esseri pensanti. Nella terza strofa è chiaro che si parla di fallimento, un perdersi che può essere lo scivolamento nel peccato ma anche nell'eretica consapevolezza di non sapere, un processo lento, che va avanti con metodica precisione lasciandoci per molto l'illusione di poterlo contrastare. Ma a conclusione di questo lento scivolamento non può esserci altro che un crollo preparato e prevedibile. In questa interpretazione i diavoli del nono verso non sono altro che i dubbi della nostra mente razionale, connaturati in noi ed esplicitati nella seconda strofa, sempre pronti a chiedersi il perché di qualcosa a cui la fede risponde in maniera netta ma insoddisfacente. Al verso 9, nel manoscritto si legge in modo chiaro "devils", ma Franklin emenda in "devil's". Ho scelto la lezione originale, visto che la costruzione soggetto plurale e verbo mi sembra funzioni altrettanto bene di quella con il genitivo sassone ("il lavoro del diavolo / costante e lento"). </p>
<p><sup>999</sup> Superfluo sarebbe il Sole Dove l'Eccellenza è morta Sarebbe superfluo ogni Giorno Perché ogni Giorno è pronunciata Quella sillaba la cui Fede Sola salva dalla Disperazione E il cui "Ti incontrerò" esita Se l'Amore chiede "Dove?" Sulla Sua Fama senza tempo Le nostre Stagioni possono adagiarsi Come Stelle che gocciano anonime Da un cielo abbondante.♦ Il mondo non avrebbe più senso se si estinguesse l'amore. E non avrebbe più senso nemmeno lo scorrere del tempo, perché in ogni istante la promessa dell'amore è la sola cosa che ci salva dalla disperazione, anche quando lo sentiamo lontano e irraggiungibile. Su questo sentimento senza tempo possiamo adagiare le nostre vite, perché l'amore è capace di accoglierle come il mondo accoglie la luce delle anonime stelle che brillano in un cielo infinito. </p>
<p><sup>1001</sup> Lo Stimolo, di vedere al di là Della Tomba il Suo Volto Mi sostiene come Gocce imperiali Offerte Giorno per Giorno.♦ Può essere una definizione della necessità della fede, in questo caso applicata al desiderio di ricongiungersi all'amato, che ci stimola ad andare avanti, giorno per giorno, nell'attesa di un aldilà che va oltre la buia e fredda concretezza della tomba. </p>
<p><sup>1002</sup> L'Aurora è il tentativo Del Volto Celeste Di simulare, per Noi L'Inconsapevolezza della Perfezione. ♦ La perfezione è uno di quei concetti che non appartengono all'ambito umano, perché la ragione tende sempre a dubitare di apparenti perfezioni. L'unico modo per immaginarla è quello di associarla all'inconsapevolezza, di credere che vi sia qualcuno che ci offre spettacoli naturali, come l'aurora, proprio per metterci di fronte a una perfezione che non potremo mai capire razionalmente, ma la cui pallida eco può colpirci con la bellezza di un fenomeno estraneo all'intervento umano. </p>
<p><sup>1005</sup> Legami - potrò ancora cantare - Scacciami - il mio mandolino Risuonerà sincero, dentro - Uccidimi - e la mia Anima salirà Inneggiando in Paradiso - Ancora tua - ♦ L'amore non indietreggia nemmeno davanti al rifiuto di colui al quale è diretto. Qualsiasi cosa tu possa fare, legarmi, scacciarmi, uccidermi, io sarò "still thine". </p>
<p><sup>1010</sup> Su per il Colle della Vita col mio piccolo Fagotto Se mi accorgo che è ripido - Se uno Scoraggiamento mi trattiene - Se il passo appena fatto Più vecchio sembra della Speranza che lo provocò - Incontaminato sia dalla colpa Il Cuore che propose così come il Cuore che accettò L'essere senza Casa, come Casa - ♦ Il colle della vita si sale faticosamente, col fagotto di chi si aggira nel mondo per un tempo troppo breve per considerarlo la sua casa. Ma è un cammino che va fatto, anche se ripido, anche se lo sconforto è dietro ogni angolo, anche se via via ogni passo sembra ormai così lontano da quella speranza che ci aveva fatto incamminare fiduciosi verso traguardi che poi scopriamo allontanarsi sempre di più. Nonostante questo, la fatica di vivere, la sconfitta inevitabile che ci attende, non riguarda il "cuore", quella parte di noi che, coraggiosamente, con amore, accetta comunque di vivere come il viandante di un attimo in un mondo senza certezze. </p>
<p><sup>1019</sup> L'estremo Fiore della mia Stagione - Teneramente raccomando Perché lo trovai senza Congiunti, Una Grazia senza un Amico. ♦ Delicato omaggio alla solitudine, non quella cercata da chi vuole rimanere solo con se stesso, ma quella imposta dall'esistenza a chi resta per ultimo, senza più congiunti o amici. </p>
<p><sup>1021</sup> Lontano dall'Amore il Padre Celeste Conduce il Figlio Eletto, Più spesso attraverso il Regno del Rovo Che nella dolce Prateria. Più spesso con l'Artiglio del Drago Che con la Mano dell'Amico Guida il Piccolo predestinato Alla Terra Natia. ♦ L'uomo è il figlio prediletto di Dio, ma questo privilegio ha un costo molto alto; perché lui è un padre che certo non vizia i suoi figli, anzi li conduce molto più spesso in luoghi inospitali e difficili da percorrere, piuttosto che in dolci e serene praterie. Ma non si limita a farli vivere in un mondo pieno di spine; li guida, in questo viaggio verso il ritorno alla patria celeste, non con la mano tenera di un amico, ma quasi sempre con l'artiglio duro e doloroso del drago. Ma forse il verso più significativo di questa poesia, così dura verso un Dio che sembra meritare in pieno questa durezza, è il primo, perché nessun padre che ama i propri figli li terrebbe lontani dall'amore. </p>
<p><sup>1023</sup> Sorge - passa - sul nostro Sud Iscrive un semplice Mezzogiorno - Lusinga per un Istante le Guglie E infinito se ne va - ♦ Il sole che sorge e illumina il nostro sud. Poi lascia inciso nella natura e nella nostra mente un semplice ma splendente mezzogiorno. Infine, così come era venuto, se ne va, non senza lusingare con il calore e la bellezza del tramonto le cime di ogni cosa. Quattro versi, in ciascuno dei quali è descritta un'ora del giorno e una tappa del percorso del sole: l'alba, il mezzogiorno, il tramonto, la sera. </p>
<p><sup>1030</sup> Che Tali siano morti Ci permette Un più tranquillo morire - Che Tali siano vissuti, Attestato d'Immortalità. ♦ Quando ci rendiamo conto della grandezza di tanti che sono vissuti e morti, sembra quasi che l'immortalità diventi non più una speranza ma una certezza. </p>
<p><sup>1039</sup> Udivo, come se non avessi Orecchi Finché una Parola Vitale Percorse tutta la strada dalla Vita a me E allora seppi che avevo udito - Vedevo, come se i miei Occhi fossero Di un altro, finché una Cosa E ora so che era Luce, perché Era adatta a loro, giunse. Abitavo, come se Io stessa fossi fuori, Solo il mio Corpo dentro Finché una Forza mi scoprì E inserì in me il nocciolo - E lo Spirito si volse alla Polvere "Vecchia Amica, tu mi conosci", E il Tempo uscì ad annunciare la Notizia E incontrò l'Eternità ♦ Il soffio vitale che rende consapevole un corpo, descritto con tre verbi che danno avvio alle prime tre strofe: udire, vedere, abitare; in ciascuna l'azione rimane estranea al corpo inconsapevole, finché non arriva la parola, la luce e, finalmente, quella forza misteriosa che inserisce in noi il "nocciolo" della mente. Nell'ultima il corpo e lo spirito si uniscono come vecchi amici e il tempo può annunciare al mondo la lieta novella, per poi avviarsi verso l'eternità. </p>
<p><sup>1042</sup> La Primavera arriva nel Mondo - Avvisto gli Aprili - Incolori per me, finché non arrivi tu Come, fino all'Ape I Fiori restano negativi, Mossi a Qualità Da un Ronzio - ♦ La primavera, l'aprile, non bastano per colorare la mia esistenza; per me resteranno grigi e incolori finché non sarai tu a portare la luce della primavera nei miei occhi, allo stesso modo dei fiori, che restano immoti, pur nei loro colori, e si rianimano soltanto quando sentono arrivare il ronzio dell'ape. </p>
<p><sup>1043</sup> Affinché non sia questo il Cielo vero Un Ostacolo è dato Che sempre misura un Grado Fra Noi e il Cielo. ♦ È vana la nostra speranza di giungere alla comprensione del divino. Guardiamo in alto e ci illudiamo di vedere un cielo che contiene l'immortalità, ma è, appunto, soltanto un'illusione; quello che vediamo non è il cielo vero, dal quale saremo sempre divisi dallo spazio della ragione e del dubbio, due ostacoli che non possono abdicare al loro ruolo di razionali misuratori di tale distanza, magari un misero grado, ma per noi invalicabile. </p>
<p><sup>1050</sup> Come volenterosa palpebra sull'Occhio Esausto La Sera sul Giorno si inclina Finché di tutta la nostra Dimora Naturale Non resta che la Loggia♦ La descrizione del calar della sera, che oscura il giorno ormai al termine come fa una palpebra su un occhio stanco e affaticato. Nel buio, così come per l'occhio, soltanto la palpebra resta visibile, della natura non resta che l'esterno, la loggia di una dimora che nasconde dentro di sé gli abitanti che dormono e aspettano la nuova luce del sole. Probabile metafora della morte che cala sugli uomini, lasciando dietro di sé una "loggia" che appare un chiaro simbolo della pietra tombale. Ho tradotto "balcony" con "loggia" perché mi è sembrato più vicino alla definizione del Webster: "In architecture, a frame of wood, iron or stone, in front of a house or other building, supported by columns, pillars or consoles, and encompassed with a balustrade."</p>
<p><sup>1054</sup> Non palesare debolezza è L'Artificio della forza - L'Inespugnabilità la distingue Tanto per la Consapevolezza Della fiducia di altri in essa Quanto per la Piramidale Fermezza Dietro il più inconsapevole orologio Che esperte Lancette muova - ♦ La forza di un uomo, concreta o morale, si contraddistingue non tanto per la dote in sé ma per la capacità di non far trasparire la debolezza, inevitabile e connaturata in noi. Il suo vigore si alimenta sia per la consapevolezza che gli altri guardino ad essa con rispetto e fiducia, sia per la geometrica fermezza che guida le sue azioni e fa sì che le lancette della vita vadano comunque avanti, anche se ne siamo inconsapevoli. Interessante il contrasto fra il "consciuousness" del quarto verso e l'"unconscious" del settimo, ovvero fra la consapevole fiducia attribuita agli "altri" e l'inconsapevole orologio che muove le fila della nostra vita con piramidale fermezza; come se ED dicesse che non è la ragione a farci forti (anzi, forse ci rende più deboli perché ci instilla il seme del dubbio), ma i misteriosi ed esperti fili che guidano l'esistenza al di là delle nostre possibilità di intervento.</p>
<p><sup>1057</sup> C'era un'Estasi di ogni giorno A cui distrattamente guardavo Finché all'improvviso la sentii agitarsi - Cresceva mentre l'inseguivo Finché quando vicino a un'Altura Svanì dal mio sguardo Accresciuta ben oltre il mio ambito Imparai a valutare -♦ Un tributo alla felicità di ogni giorno, quella che possiamo trovare nei semplici avvenimenti quotidiani e che quasi sempre guardiamo con distratta sufficienza, fino a che non scompare e ci lascia il rimpianto di non averla saputa valutare e, soprattutto, di non averla praticamente vissuta.</p>
<p><sup>1059</sup> È Canto dal Cuore, Sire, Bagnai il mio Becco in esso, Se la Melodia zampilla troppo Se ha una tinta troppo Rossa Perdona il Carminio - Sopporta il Vermiglio - La Morte è la Ricchezza Dell'Uccello più Povero. Tollera la Ballata - Goffa - vacillante - La Morte distorce le corde - Non è colpa mia - Sospendi le Liturgie - Rinvia i Corali - Mentre ripeto il tuo Venerato Nome - ♦ La poesia sgorga dal cuore del poeta, e se quasi sempre è del colore rosso del sangue e della morte è perché proprio il mistero della morte è lo scrigno dal quale sgorgano quei versi. Ma la morte, oltre a essere una sorta di musa per il poeta, è anche un approdo oscuro e misterioso, che impedisce il fluire gioioso del canto e lo fa sembrare sempre goffo e sgraziato in confronto alla bellezza del creato. Perciò, Signore, sospendi i cori e le liturgie, niente può cantarti meglio della voce di un poeta. Qui ED ci spiega perché nella sua poesia è sempre così presente la morte e, nello stesso tempo, ne rivendica il valore ricorrendo a un comune artificio retorico: prima chiede comprensione per la scarsa qualità del suo canto (goffo e vacillante) e poi chiede direttamente a Dio di far tacere tutto mentre quello stesso canto risuona.</p>
<p><sup>1076</sup> Solo Una Volta! Oh Minima Richiesta! Potrebbe il Diamante - rifiutare? Una così piccola - Grazia - di così esiguo - peso - Come in delirio Sollecitata? Non potrebbe un Dio di Pietra Essere sensibile a un sospiro - Che sotto il suo Cielo - echeggiasse debolmente - "Solo Una Volta!" Dolce Deità! ♦ La versione riportata è quella dei fascicoli. Ci sono poi altri due manoscritti: uno inviato a Samuel Bowles nel 1863 e uno rimasto nelle carte di ED, scritto presumibilmente nel 1866 (quest'ultimo senza divisione in strofe). In entrambi è eliminato il punto interrogativo alla fine del secondo verso, il terzo è diviso in due (So small a Grace / So scanty put), alla fine dell'ultimo il punto esclamativo è sostituito dall'interrogativo e vengono accolte le due varianti segnate nei fascicoli: il verso 4 diventa "Such agonizing terms?" ("Con tali agonizzanti parole?") e al verso 7 "dropt remote"("mormorasse remoto") sostituisce "echoed faint". La struggente invocazione a un Dio duro e inflessibile come il diamante, che sembra non udire quell'esigua richiesta di grazia e quel fievole sospiro che sale dal basso. È una poesia che punta a immagini fortemente contrapposte: la "minima richiesta" contro il diamante, la grazia piccola, esigua, sollecitata come in un delirio, il "Dio di pietra" che sembra non essere scalfito da quel sospiro che echeggia debolmente. All'ultimo verso c'è quel "dolce deità" che potrebbe suggerire sia un'ultima invocazione, come a cercare un Dio diverso da quello descritto nei versi precedenti, sia una identificazione con qualcuno di più terreno, ovvero con colui che dall'alto della sua rispettabile moralità respinge la richiesta di chi gli chiede amore, almeno per una volta. Ho tradotto liberamente (con "peso") il "put" del verso 3 per non allungare eccessivamente il verso. La traduzione letterale (per quanto si possa essere "letterali" con un verbo come "put") dovrebbe essere: "Una così piccola - Grazia - così esiguamente - espressa".</p>
<p><sup>1082</sup> La Rivoluzione è il Baccello Da cui i Sistemi erompono Quando i Venti della Volontà si agitano Eccellente è il Fiore Ma salvo la sua Rozza Base Ogni Estate diventa Il Seppellitore di se stesso, Così per la Libertà - Lasciata inattiva sullo Stelo Tutta la sua Porpora svanita La Rivoluzione la scuote per Testare se sia morta -♦ Il fiore, come la libertà, trae la sua bellezza e la sua vitalità dal cambiamento, da quella rivoluzione ciclica della volontà che fa erompere il nuovo, così come fa il baccello quando è agitato dai venti. Per questo il fiore accetta di diventare il seppellitore di se stesso, perché sa che soltanto così riuscirà a rigenerarsi e rinascere. E così succede con la libertà, che resta a volte inerte, svuotata della sua purpurea bellezza, finché una rivoluzione la scuote e la fa rinascere dal suo torpore che a volte sembra mortale. Bacigalupo afferma che "E.D. si riconosce nel carattere innovatore della società americana, nata appunto da una rivoluzione." Il soggetto dell'ultima strofa è ambiguo: può essere il fiore (come nelle traduzioni di Raffo nei Meridiani: "Abbandonato inerte sullo stelo"" e di Binni: "lasciato inattivo sullo stelo") o la libertà (Bacigalupo: "lasciata inattiva sullo stelo"). Ho preferito la seconda interpretazione perché mi sembra che l'ultimo verso della strofa precedente sia una sorta di preludio all'ultima, nella quale si scioglie la metafora del fiore, che diventa, appunto, la libertà.</p>
<p><sup>1086</sup> Quanti Ramoscelli trattenemmo - Oh che Vista Quando lottato contro il rapido Fiume della Vita Ci fermiamo prima di un nuovo tuffo Per prendere lo Slancio - Come l'Orlo sfrangiato In un vecchio Vestito indica Il Vestito smesso, I nostri Sostegni si rivelano Così inadeguati, così eminentemente privi Della Forza di soccorrere, così miseri Da sprofondare, se avessimo provato, illusi Che la diligenza non fosse più cieca Tanto inadeguati, nella Luce perenne I Dischi che soddisfano il nostro Sguardo - Tanto più fioca di una Barra di Saturno La stima delle Cose, rispetto alle Cose reali! ♦ I sostegni che pensiamo di avere in pugno dopo aver attraversato le tumultuose vie della vita si rivelano, nel momento in cui ci servono, soltanto dei fragili ramoscelli, inservibili come un vestito ormai vecchio e messo da parte. Ciò che appare così saldo e ci sembra appagare il nostro desiderio di sicurezza si rivela ben poca cosa di fronte alla realtà della nostra pochezza, come se paragonassimo le fioche stelle del cielo alla perenne luce divina. I versi sono frammentati ed è necessario un lavoro di ricucitura per rimetterli insieme. Il primo si ricollega al nono (i ramoscelli che si rivelano sostegni così scarsi) dopo due digressioni: la prima che descrive il momento in cui ci rendiamo conto di essere praticamente indifesi, ovvero quando, fermandoci per riprendere lo slancio, abbiamo bisogno di quei sostegni che credevamo saldi; la seconda con la similitudine del vestito smesso e ormai inservibile, che prepara la descrizione dell'amara disillusione, quando ci rendiamo conto che, se dovessimo usarli, quei fragili ramoscelli sprofonderebbero senza darci alcun aiuto e farebbero cadere l'illusione che la diligenza con cui li abbiamo raccolti e conservati ci abbia messo al sicuro di fronte al buio del futuro. L'ultima strofa è l'amara constatazione di quanto possa essere fallace e insignificante il nostro metro di giudizio, di fronte alla realtà delle cose e alla misteriosa grandezza del mistero.</p>
<p><sup>1090</sup> Ho paura di possedere un Corpo - Ho paura di possedere un'Anima - Profonda - precaria Proprietà - Possesso, senza scelta - Doppio Patrimonio, intestato a piacere A un Erede che non fa domande - Duca in un attimo d'Immortalità E Dio, per Frontiera.♦ Nessuna scelta è concessa quando a ciascuno di noi viene assegnato un corpo e un'anima. Diventano nostre proprietà come se fossero un'eredità lasciata a qualcuno che non fa, e non potrebbe fare, domande sulla natura di ciò che riceve. È una sorta di investitura, che ci dà la signoria di un attimo, in cui assaporiamo il sapore dell'immortalità per poi trovarci subito ai confini ultimi delle nostre proprietà, una frontiera che ha dall'altra parte il mistero di Dio.</p>
<p><sup>1106</sup> Non conosciamo il tempo del distacco - Il tremendo momento accade E prende il suo posto fondamentale Fra le certezze - Una ferma apparenza ancora ci anima Un biglietto - un'occasione - un amico - Lo spettro di solidità La cui sostanza è sabbia - ♦ Non sappiamo quando perderemo tutto ciò che abbiamo, quell'istante che, con il suo tremendo mistero, diventerà l'unica, fondamentale, certezza. La vita in fin dei conti non è altro che una serie di cose apparentemente concrete, ma in realtà fantasmi fatti di sabbia che scivola via fra le dita.</p>
<p><sup>1108</sup> Un Diamante fra le Mani D'Uso Comune diventato Perde la sua importanza Meglio la Gemma sconosciuta - Nella teca di un Venditore Quanti guardano e sospirano E non possono, ma hanno una paura folle Che qualcun altro compri - ♦ L'abitudine sminuisce il valore delle cose. Quando le abbiamo diamo loro poca importanza, ma quando invece sono irraggiungibili diventano tanto preziose da farci diventare pazzi solo al pensiero che qualcun altro possa goderne.</p>
<p><sup>1109</sup> Mi preparo per loro - cerco il Buio Finché sarò del tutto pronta. Il lavoro è temperato Da un'austera dolcezza - Che l'astinenza di me produca Un cibo più puro per loro, se riesco, Sennò avrò avuto Il trasporto della Meta - ♦ Per prepararmi a "loro", ovvero a chi ha già oltrepassato il confine fra la vita e la morte, è necessario che io familiarizzi con il buio, quel buio che poi diventerà la nostra costante cornice. È un lavoro difficile, perché qui il buio significa rinuncia a tutto ciò che potrebbe illuminare la vita, ma è anche uno sforzo temperato da un'austera, solenne dolcezza, quella di poter offrire me stessa a loro come un cibo puro, non contaminato dalla fallace e temporanea concretezza. Non so però se riuscirò a prepararmi a dovere, se ce la farò a respingere quella luce che mi attira così tanto; mi rimane, comunque, una consolazione: anche se dovessi fallire avrò comunque gustato il trasporto, il desiderio di una meta da raggiungere.</p>
<p><sup>1113</sup> C'è una forza nel provare che ciò può essere sopportato Sebbene esso laceri - A cosa servono i nerbi di tale cordame Se non a resistere La nave potrebbe essere di raso se non dovesse lottare - Percorrere i mari richiede Piedi di cedro♦ La vita come una perigliosa navigazione in mari che mettono a dura prova le nostra capacità di sopportare, di resistere. Eppure proprio questa è la forza che ci permette di sopportare i dolori e misteri della vita, quella di saper navigare e lottare: se non dovessimo farlo non avremmo bisogno di quei "piedi di cedro" che ci permettono di percorrere il nostro cammino, verso un traguardo che non ci è dato conoscere.</p>
<p><sup>1121</sup> Il tempo passa - Lo dico gaia a quelli che soffrono ora - Sopravviveranno - C'è un Sole - A cui essi non credono ora - ♦ Stavolta il ciclo naturale, il tempo che passa, è visto in positivo: anche se è difficile crederci quando siamo avvolti nel buio della sofferenza, c'è sempre un sole che prima o poi sorgerà.</p>
<p><sup>1124</sup> Avessimo saputo il Gravame che sopportava Avremmo alleviato il terrore Ma lei più diritta camminava per il Peso Perciò suo sia l'errore - ♦ Per il primo verso ED segnò due varianti (poi cancellate) per "Ton", con significati sostanzialmente uguali: "weight" e "Load". Per gli ultimi due versi sono indicate varianti sostitutive: per il verso 3, "Smiled too brave for the detecting" ("Sorrideva troppo coraggiosa per rivelarlo") e "Smiled too brave for our detection" ("Sorrideva troppo coraggiosa per rivelarcelo"); per il verso 4, "Till arrested here" ("Finché non si arrestò qui") e "Till Discovered here -" ("Finché non fu Scoperto qui -"). Il rimpianto di non aver saputo vedere il peso che gravava sulle spalle di qualcuno che non c'è più è come diminuito da una sorta di scusante: è stata sua la colpa, perché non faceva trasparire quel peso e noi non ce ne saremmo potuti accorgere. Nelle varianti ai due versi finali le ultime parole della versione originale sono stemperate, come se ED avesse voluto eliminare quell'accusa in fin dei conti ingiusta: lei era troppo coraggiosa rivelare quel peso, e noi ce ne siamo accorti solo qui, sulla sua tomba.</p>
<p><sup>1129</sup> Di' tutta la verità ma dilla obliqua - Il successo sta in un Circuito Troppo brillante per la nostra malferma Delizia La superba sorpresa della Verità Come un Fulmine ai Bambini chiarito Con tenere spiegazioni La Verità deve abbagliare gradualmente O tutti sarebbero ciechi - ♦ La verità va detta, ma non in modo diretto. È sempre meglio usare un giro di parole, una metafora, perché la verità nuda e cruda sarebbe troppo splendente per le nostre capacità. Per essere certi di farci comprendere dobbiamo agire come se dovessimo rendere chiaro a un bambino il fulmine che gli fa così paura, spiegandogli a poco a poco l'apparente mistero che lo produce. Dobbiamo perciò usare gradualità, perché sappiamo che una luce troppo violenta e improvvisa renderebbe gli uomini ciechi.</p>
<p><sup>1142</sup> I Sostegni assistono la Casa - Finché la Casa è Costruita - E allora i Sostegni si ritirano - E adeguata - Eretta - La Casa si sostiene da sé - E smette di ricordare L'Impalcatura e il Falegname - Un'uguale Reminiscenza Ha la Vita Completata - Un Passato di Assi - e Chiodi - E Lentezza - poi i Ponteggi cadono - Proclamandola - Un'Anima - ♦ Il ciclo della vita come una casa in costruzione. Per entrambe il completamento significa sia lo sparire dei sostegni, delle impalcature, di tutto ciò che è servito per costruirle, sia l'inizio di un'esistenza autonoma: per la casa il sostenersi ormai da sola, per la vita il trasformarsi in anima immortale, che non ha più bisogno di ciò che è servito al corpo durante la parte mortale della sua esistenza.</p>
<p><sup>1145</sup> Nel tuo lungo Paradiso di Luce Non ci sarà istante In cui bramerò Svago Mondano E Compagnia mortale - ♦ Se veramente di là ci sarà il lungo Paradiso di luce, non avremo certo nostalgia di quello che abbiamo lasciato in terra.</p>
<p><sup>1162</sup> La Vita che abbiamo è certo grande. La Vita che vedremo La sorpassa, si sa, perché È Infinità. Ma quando ogni spazio è stato osservato E ogni Dominio mostrato L'estensione del più piccolo Cuore Umano La riduce a nulla.♦ In una lettera a Elizabeth Holland dell'ottobre 1870 (L354). Il mondo concreto che conosciamo è certamente grande e contiene più cose di quante siamo in grado di conoscerne. Ma questa grandezza è certamente superata dal mondo infinito che ci attende nell'aldilà. Eppure quando conosceremo questa infinità ci accorgeremo che diventa un nulla di fronte al profondo mistero del cuore umano.</p>
<p><sup>1178</sup> Mio Dio - Egli ti vede - Splendi al tuo meglio - Lancia in alto i tuoi Globi d'Oro Finché ogni Cubito giochi con te E ogni Falce di Luna resista - Esalta gli Acri ai suoi piedi - Sul suo Atomo scorri - Oh Sole - il privilegio di un solo Istante Nella tua lunga Corsa con lui!♦ ED si rivolge direttamente a Dio, incitandolo ad accogliere degnamente qualcuno che ha oltrepassato le porte del cielo e ora può vederlo. Nella prima parte è la notte a risplendere, con i globi dorati delle stelle e la falce lunare che veglia con la sua luce; poi la tomba e la polvere, esaltati e percorsi dal soffio divino; quindi la luce del sole, il simbolo della scintilla d'eternità che l'accompagna e di cui invochiamo almeno un istante per noi.</p>
<p><sup>1188</sup> Era per la sua Vita che stava combattendo - Un compito da eseguire ad arte - L'Artiglieria della Vitalità È parca di Proiettili. Mira una volta - uccide una volta - conquista una volta - Non c'è una seconda Guerra In quella Campagna imperscrutabile Dell'Interiorità.♦ La battaglia della vita è apparentemente meno cruenta di quelle che si combattono a colpi di artiglieria, ma richiede assoluta precisione perché le munizioni a disposizione sono molto poche e ogni colpo deve andare a segno. E se nelle battaglie campali possiamo sempre sperare in una rivincita, in quelle della vita, che si svolgono nel nostro intimo, non ci è quasi mai offerta una seconda possibilità. <sup>1195</sup> Ciò che vediamo lo conosciamo abbastanza Ma è ben poco - Ciò che non vediamo presumiamo di conoscere Sebbene si mostri a suo capriccio Voterò per Regioni con Lucchetti A patto ch'io possa aprirli - Incerto Dividendo del Trasporto Brevettato da Adamo.♦ Le regioni del visibile sono quelle che ci sembra di conoscere bene, ma a ben vedere è una conoscenza di poco conto, perché lascia fuori tutto ciò che ci è invisibile e si manifesta in modo imprevedibile e capriccioso; queste regioni precluse ai nostri sensi possiamo conoscerle soltanto con l'immaginazione. Ma io preferisco senz'altro queste ultime, queste regioni nascoste alla nostra vista che stimolano la mente e la fantasia, a patto però di avere la possibilità, talvolta e mai con la sicurezza del risultato, di svelarne in qualche modo i misteri. Questo amore per il dubbio è una sorta di eredità, di dividendo su quel capitale primigenio di dubbio di cui Adamo provò per primo il proibito trasporto, un esercizio per la mente tanto incerto quanto affascinante.</p>
<p><sup>1200</sup> Poiché il mio Ruscello scorre So che è in secca - Poiché il mio Ruscello tace Esso è il Mare - E sgomenta al suo gonfiarsi Cerco di fuggire Là dove i Forti mi assicurano Che "non c'è più Mare" -♦ Una metafora della poesia, quel ruscello che sgorga dalla mente di ED, vista essenzialmente come momento di scoperta interiore, il cui valore non si misura dal rumore esterno dell'acqua che vi scorre. È nei momenti di silenzio che quel ruscello diventa una mare, la cui immensità ci sgomenta e ci fa desiderare di sfuggirlo per non esserne travolti. Nell'ultimo verso il "no more Sea" tra virgolette fa pensare a una citazione, con tutta probabilità tratta dall'Apocalisse 21,1: "And I saw a new heaven and a new earth: for the first heaven and the first earth were passed away; and there was no more sea." ("Vidi poi un nuovo cielo e una nuova terra, perché il cielo e la terra di prima erano scomparsi e il mare non c'era più."). La citazione spiega anche chi siano i "Forti" del penultimo verso: coloro che vivono ormai nel nuovo cielo e nella nuova terra, dove il mare dei sentimenti mortali non ha più alcun significato.</p>
<p><sup>1203</sup> Il Passato è una così curiosa Creatura A guardarlo in Viso Un Trasporto può rilasciarci O un'Onta - Se disarmato qualcuno lo incontrasse Gli ingiungerei di fuggire Le sue sbiadite Munizioni Potrebbero ancora replicare.♦ Il passato come fonte di gioia o dolore, anche se il tono generale della poesia tende più a "disgrace" che a "transport". Nel manoscritto ci sono varianti che danno un tono più guerresco agli ultimi due versi: "Rusty" ("Arruginite") al posto di "faded" al verso 7 e "destroy" ("distruggere, annientare") al posto di "reply" al verso 8.</p>
<p><sup>1205</sup> Immortale è un'ampia parola Quando quel che ci serve è qui Ma quando ci lascia per un momento È una necessità. Del Cielo lassù la prova più salda I fondamenti conosciamo Salvo per la sua Mano predatrice Sarebbe stato Cielo quaggiù -♦ La seconda strofa (con l'aggiunta di un trattino alla fine del secondo verso) fu inserita da ED in una lettera del marzo 1872 (L371), scritta a T.W. Higginson in occasione della morte del fratello, Francis John Higginson, avvenuta il 9 dello stesso mese, di cui aveva dato notizia lo "Springfield Republican" parlandone come di "uno dei pionieri della causa anti-schiavista." Il concetto di "immortale" ha un significato ampio e generico; diventa necessario e specifico quando cominciano a mancarci coloro che amiamo. La fede ci dà l'insondabile certezza di ciò che ci aspetta lassù, ma rimane l'amara constatazione che, se non fosse per la mano predatrice della morte, il cielo avrebbe potuto anche dimorare quaggiù. Probabile che il "for a time" del terzo verso sia riferito al tempo che intercorre fra la morte di qualcuno che ci è caro e la nostra di morte, quando l'immortalità significherà un perenne ricongiungimento. Sia Johnson che Franklin indicano che la versione nei fascicoli (quella completa) è anteriore alla trascrizione della seconda strofa nella lettera a Higginson per la morte del fratello. Probabilmente ED lesse la notizia sullo "Springfield Republican" e decise che quei versi, scritti poco tempo prima, erano adatti a una lettera di condoglianze.</p>
<p><sup>1208</sup> Le nostre proprietà - anche se nostre - È bene accumularle da capo - Rammentando le Dimensioni Della Possibilità.♦ La poesia fu inviata a Susan (è la versione riportata sopra) e anche inserita in una lettera del dicembre 1872 a Higginson (L381) che era stato, da aprile a luglio di quell'anno in Europa. I versi sono preceduti da: "I am happy you have the Travel you so long desire and chastened - that my Master met neither accident nor Death." ("Sono felice che lei abbia fatto il Viaggio così a lungo desiderato e rimandato - che il mio Maestro non abbia incontrato né incidenti né Morte."). L'incertezza del domani, ovvero la dimensione imperscrutabile delle possibilità che abbiamo davanti, ci suggerisce di non considerare mai niente come compiuto e definito; per questo nella vita bisogna sempre, anche quando ci sembra di essere ormai appagati, accumulare da capo quelle conoscenze e quelle sensazioni che sono le nostre vere proprietà.</p>
<p><sup>1215</sup> Scommettevo su ogni soffio di Vento Finché la Natura in collera Mandò un Fatto a farmi visita E a bucare il mio Pallone -♦ Spesso ci aggrappiamo a ogni soffio di vento, illudendoci che sia abbastanza forte da sostenerci, ma la natura ci manda ben presto un fatto concreto, una realtà, e allora ci accorgiamo che basta poco per bucare il nostro pallone e precipitare.</p>
<p><sup>1225</sup> La sua Ora con se stesso Lo Spirito non mostra mai - Che Terrore soggiogherebbe la Strada Se in Forma concreta rivelassero Il Sotterraneo Carico Le Cantine dell'Anima - Grazie a Dio il Posto più rumoroso da lui creato È autorizzato a star zitto.♦ Con un'immagine potente e immediata ED ci svela la forza dell'interiorità, quel luogo che può essere considerato il più "rumoroso" creato da Dio ma al quale, fortunatamente, è stata concessa licenza di nascondersi in quelle "cantine dell'anima" che non fanno uscire alcun suono all'esterno, perché se quel suono tumultuoso venisse alla luce sarebbe più sconvolgente di qualsiasi cosa concreta che conosciamo.</p>
<p><sup>1233</sup> Non avessi visto il Sole Avrei potuto sopportare l'ombra Ma la Luce un rinnovato Deserto Il mio Deserto ha reso -♦ L'ombra è sopportabile finché non conosciamo lo splendore della luce; allora il deserto della vita sembra diventare ancora più aspro e doloroso. Il tema è molto simile a quello della J490-F1058.</p>
<p><sup>1240</sup> Il Mendicante alla Porta per la Fama Sarebbe facilmente soddisfatto Ma il Pane è quella cosa più Divina Dischiusa per essere negata♦ Possiamo darne diverse letture. È facile concedere la fama a qualcuno che ambisce di averla, in fin dei conti è un riconoscimento che non ci costa nulla. Più difficile è dargli un aiuto concreto, quel pane che molte volte viene solo mostrato ma poi negato. Ma è un'interpretazione che contrasta con i molti versi in cui ED ha proclamato la superiorità dei beni spirituali su quelli materiali. Possiamo anche vederla come una considerazione simile alla precedente, ma in senso più generico: di solito nessuno ci nega riconoscimenti astratti, che non costano nulla a chi li dà, mentre è molto più difficile ottenerne di concreti. Se leggiamo la fama come metafora del ricordo, della memoria, e il pane come metafora del nutrimento, ma anche del senso, della vita (magari anche dell'amore, come essenziale nutrimento del vivere), possiamo vederla così: riusciremo magari a restare nella memoria di qualcuno, ma sarà molto difficile mangiare quel pane che darebbe senso ad una vita che ne appare priva. Se invece nel terzo verso (sorretti dal "Diviner") leggiamo quel "pane" come l'ostia consacrata, allora possiamo darne un'altra interpretazione: se ci accontentiamo di quello che ci raccontano su Dio (la "fama" del primo verso) riusciamo a essere facilmente soddisfatti da un'immortalità che ci rassicura. Ma se tentiamo di concretizzare con la ragione la fede, vediamo che quel "pane" che ci viene offerto come prova tangibile è solo un'illusione, una prova che appaga i nostri sensi ma che è negata alla nostra razionalità.</p>
<p><sup>1242</sup> Per fuggire dalla memoria Avessimo le Ali Molti volerebbero Avvezzi a cose più lente Gli uccelli con sgomento Scruterebbero la possente Schiera Degli uomini in fuga Dalla mente dell'uomo♦ Se fosse possibile molti fuggirebbero dalla loro memoria, quasi sempre costellata di dolori e infelicità. Il quarto verso può essere letto in relazione agli uomini che lo precedono o agli uccelli che lo seguono. A prima vista sembrerebbe più logica la prima lettura, visto che gli uccelli sono avvezzi al volo e alla velocità. Io però preferisco la seconda, perché spiega meglio lo sgomento del quinto verso, e può essere letta come: gli uccelli, avvezzi a vedere gli uomini muoversi molto più lentamente di loro, sarebbero sgomenti...". Per "mighty" al verso 6 ci sono sei varianti nel manoscritto: eager, breathless, hurrying, thrilling, fluttering, cowering (veemente, ansante, affannosa, eccitata, fluttuante, tremebonda).</p>
<p><sup>1243</sup> Innocua Disperazione è quella che urla - Il Tormento è frugale. Si mette severo da parte Per l'esame di se stesso. Nessun'Anima può essere presidiata Sul Fronte della Sofferenza - L'Amore è uno, non aggregato - Nè doppio è il Morire ♦ Il dolore vero è quello che resta dentro e si macera nella sua sofferenza interiore. L'anima che soffre non ha nessuno che possa aiutarla, difenderla, perché la pena d'amore o quella suprema della morte non ammettono testimoni che possano alleviarle. Significativo negli ultimi due versi l'accostamento amore-morte, che diventano i supremi esempi dell'anima sola di fronte a se stessa.</p>
<p><sup>1248</sup> Le minuzie dell'Amore Sono più che i suoi Eventi - La migliore evidenza dell'investimento È il minuscolo Percento ♦ Le piccole cose, quelle che accadono tutti i giorni, sono quelle che contano per misurare un amore. La stessa cosa che succede per un investimento: non è importante la cifra iniziale, il patrimonio impiegato, ma quella minuscola progressiva percentuale che misura l'effettivo guadagno. <sup>1251</sup> Il Silenzio è tutto ciò che temiamo. C'è Riscatto in una Voce - Ma il Silenzio è Infinità. In sé non ha un volto. ♦ Due manoscritti: uno con gli ultimi due versi, l'altro in una lettera dell'autunno 1873 a Susan (L397), che era a Geneva con i due figli in visita alla sorella Martha Smith. Nella lettera i versi sono preceduti da "But Subjects hinder talk." ("Ma gli Argomenti impediscono il parlare."). Il silenzio, ovvero l'assenza di comunicazione e, perciò, di vita, è la cosa che ci fa più paura, perché sappiamo di essere ancora immuni dalla morte soltanto quando possiamo udire una voce, sia pure la nostra. Per questo il silenzio è come l'infinito, senza suono e senza dimensione, un concetto che possiamo descrivere soltanto in negativo, come assenza di un qualcosa di concreto e riconoscibile. Nel manoscritto con gli ultimi due versi il silenzio assume una valenza puramente metafisica, senza la connotazione negativa del primo verso e il richiamo alla concretezza del secondo nella versione estesa. La frase che precede i versi nella lettera sembra come vagheggiare un parlare ideale, in sé, senza gli "argomenti" che ne sono quasi sempre la causa.</p>
<p><sup>1253</sup> Non ci fosse stato quest'unico Giorno, O potesse cessare di essere Quanto screditato, quanto superfluo, Sarebbe ogni altro Giorno! Affinché l'Amore non valuti di meno Ciò che la Perdita valuterebbe di più Se ne avesse lo straziato privilegio, Lo si tiene caro prima. ♦ Se il giorno del dolore, della perdita, non venisse mai, o fosse possibile cancellarlo dalla nostra mente, ogni altro giorno sembrerebbe banalmente superfluo, perché quasi mai sappiamo apprezzare il bene che abbiamo senza prima averlo perduto. Per questo, per evitare che soltanto la perdita ci faccia apprezzare veramente ciò che abbiamo e che magari sottovalutiamo, bisogna averne cura e goderne prima, senza aspettare di avere l'amaro privilegio di rimpiangerlo.</p>
<p><sup>1255</sup> Il Desiderio è come il Seme Che lotta nel Terreno, Credendo che se esso intercede Alla lunga sarà trovato. L'Ora e il Luogo - Entrambe Circostanze sconosciute - Che Costanza dev'essere impiegata Prima che veda il Sole! ♦ Il desiderio cova sotto la cenere, come il seme si sviluppa nel terreno, e spera sempre di riuscire ad emergere, anche se deve pazientare per farlo e sa di non poter determinare né l'ora né il luogo del suo fiorire. Al verso 5 "Clime" significa qui "Un tratto o regione della terra" (ED ha anche indicato la variante "zone" nella copia rimasta in suo possesso). Si potrebbe tradurre con il termine italiano "clima", che ha anche un significato simile (usato però in genere in senso figurato in allocuzioni del tipo "cambiar clima"), ma suona certamente per un italiano con il senso primario di "condizioni meteorologiche". Ho preferito perciò tradurre con "luogo".</p>
<p><sup>1262</sup> Non vedo la mia anima, ma so che è là - Né vidi mai la casa, né il mobilio - Di chi mi ha invitata ad abitare con lei; Ma da ospite fiduciosa, considero pure, Quali vesti la onorino al meglio, Affinché io sia adeguatamente abbigliata - Visto che lei non dà garanzie a nessuno Per paura che gli uomini si adornino apposta - Procura lei una veste perpetua Fissando la data d'una fulminea festa. ♦ La poesia era compresa in una lettera a Louise e Frances Norcross (L382). Il manoscritto è perduto e il testo è conosciuto grazie a una trascrizione di Frances senza data. La lettera fu pubblicata da Mabel Loomis Todd, nella sua edizione delle lettere del 1894, con la data "inverno 1873". L'anima è invisibile e inconoscibile, come la morte, che prima ci invita a vivere con la certezza della sua presenza, ma poi non fa niente per dirci come affrontare consapevolmente questa convivenza. Anzi, sembra quasi che tema di vederci adeguatamente preparati, perché vuole avere lei il privilegio di scegliere per noi l'abito incorporeo che indosseremo quando fisserà, senza preavviso, la data della festa in cui ci porterà definitivamente con lei. Nel primo verso ED usa il pronome neutro, sicuramente riferito all'anima, mentre nel secondo il pronome è maschile; vista questa differenza, e che per la morte ED usa sempre il pronome maschile, si deve presumere che "him" sia, appunto, la morte.</p>
<p><sup>1264</sup> In questo luogo essi sperarono prima, Dove io sto sperando ora Il seme della delusione crebbe Dentro una capsula gioiosa Troppo distante per arrestare i piedi Che percorrono quest'asse di balsamo, Di fronte a loro giace un invalicabile mare La via da cui vennero è chiusa. ♦ La poesia era compresa in una lettera a Frances Norcross (L390). Il manoscritto è perduto e il testo è conosciuto grazie a una trascrizione di Frances. I versi sono preceduti da: "Thank you, dear, for the love. I am progressing timidly. Experiment has a stimulus which withers it's fear. ("Grazie, cara, per l'affetto. Faccio timidi progressi. L'esperimento possiede uno stimolo che ne prosciuga il timore."). Un'amara presa d'atto dell'ineluttabilità del ciclo dell'esistenza. Il luogo della vita non è nient'altro che il posto in cui consumiamo il nostro tempo, così come hanno fatto coloro che ci hanno preceduti; un luogo in cui il nostro progressivo disincanto si sviluppa in una sorta di contenitore rivestito dell'apparente bellezza di una speranza di felicità, una felicità che può riferirsi sia alle gioie concrete della vita che a quelle celesti promesse dalla fede. La speranza però si rivela via via sempre più illusoria, e infine ci rendiamo conto che l'incolmabile distanza che ci separa da essa ci rende incapaci di arrestare il cammino verso quel mare misterioso e pieno di nulla che ci troveremo di fronte, dopo che la strada percorsa si chiuderà definitivamente alle nostre spalle.</p>
<p><sup>1268</sup> A confermare Tutti gli studiosi Nella giusta Opinione Che l'Eloquenza è quando il Cuore Non ha una Voce da offrire -♦ Quando le parole non contengono il tocco di sincerità e calore che viene dal cuore, il discorso diventa vuota e fredda eloquenza. Ma anche: è giusto pensare che i sentimenti più veri, più eloquenti, siano quelli vissuti in silenzio.</p>
<p><sup>1273</sup> Quando spazzi quel sacro Ripostiglio - Intitolato "Memoria" - Scegli una Scopa riverente - E fallo in silenzio - Sarà un Lavoro a sorpresa - Oltre all'Identità Di altri Interlocutori Una probabilità - Augusta la Polvere di quel Dominio - Indisturbata - fa' che resti - Tu non puoi sovrastarla, Ma essa può zittirti - ♦ La nostra memoria va trattata con riguardo; quando cerchiamo di far pulizia nei nostri ricordi dobbiamo farlo con attenzione e rispetto, perché oltre a quello che troveremo sicuramente, ovvero la nostra "identità, ciò che siamo stati o meglio ricordiamo di essere stati, con molta probabilità si affacceranno anche ricordi che avevamo sepolto e con i quali dovremo necessariamente fare i conti, come se fossero scomodi interlocutori. Perciò forse è meglio evitare di alzare troppo quella polvere, così importante ma anche così pericolosa, perché se ci illudessimo di poterla controllare e sovrastare ci accorgeremmo che molto probabilmente saremmo invece noi a essere zittiti da lei. Al verso 11 "supersede" ha la stessa etimologia ("supra" e "sedere", ovvero "sedere, stare sopra") del nostro "soprassedere", che nel significato corrente italiano significa "differire, rinviare"; c'è però anche un significato arcaico, più conforme all'etimologia: "star sopra, sovrastare - in senso figurato: superare, dominare", lo stesso descritto nel Webster. Per questo ho tradotto con "sovrastare".</p>
<p><sup>1276</sup> Era più tardi quando l'estate se ne andò Di quando il Grillo arrivò - Eppure capimmo che quel gentile Orologio Non significava altro che il Ritorno a Casa - Era più presto quando il Grillo se ne andò Di quando l'Inverno arrivò Pure quel toccante Pendolo Batteva un Tempo esoterico.♦ Il grillo annuncia, come un orologio che batte le stagioni, prima col suo arrivo la fine dell'estate e poi con la sua partenza l'arrivo dell'inverno . La prima volta ci avverte che è ora di rientrare, perché sta ormai per finire il tempo di godere all'aria aperta; il secondo annuncio è riservato ai pochi che lo sanno ascoltare e che sanno godere anche dei pregi dell'interiorità, di un sentimento che sembra più freddo ma che tocca invece le corde della nostra intima essenza.</p>
<p><sup>1277</sup> Mentre lo temevamo, arrivò - Ma arrivò con meno timore Perché quel temerlo così a lungo L'aveva quasi reso bello - C'è un Adattarsi - allo Sgomento - Un Adattarsi - alla Disperazione - È più duro saperlo in Arrivo Che saperlo Qui. Vestirsi con l'Estremo Il Mattino in cui è Nuovo È più terribile che indossarlo Per un'intera esistenza - ♦ L'attesa di qualcosa di cui si ha paura è sempre peggiore del momento in cui la cosa accade, perché il tempo dell'attesa ci prepara all'incontro col dolore e talvolta può accadere che quell'incontro sia vissuto quasi come una liberazione dal duro compito di immaginarlo. È per questo che indossare all'improvviso l'abito del dolore, senza che l'attesa del suo arrivo ci abbia preparati, può essere più terribile che portarlo indosso per un'intera esistenza.</p>
<p><sup>1278</sup> I Monti ritti nella Nebbia - Le Valli bloccate giù in basso E in moto o in attesa a loro scelta Il Fiume e il Cielo. A riposo era il Sole - I suoi interessi di Fuoco Un po' sottratti allo sguardo - Il Crepuscolo rivelava la Guglia. Così soffice sulla Scena L'Atto della sera calò Che sentimmo quanto intima cosa Fosse l'Invisibile. ♦ La visione del tramonto, quando il sole ritrae i suoi raggi di fuoco e ci permette di vedere meglio le cose che ci circondano, ci fa sentire più vicino l'invisibile, quella notte che ci attende e che ci sembra meno oscura ed estranea se la vediamo come il necessario epilogo di uno spettacolo così bello. Al verso 8 "spoke" può significare "parlare" ma anche "celebrare, esibire, far conoscere". Ho interpretato il verso (anche in relazione con i due che lo precedono) come: "il crepuscolo rendeva più visibile la guglia, perché il sole aveva sottratto al nostro sguardo i suoi raggi infuocati e la luce più soffusa ci permetteva di guardare meglio in alto."</p>
<p><sup>1280</sup> Il male degli Anni è su di lui - L'infamia del Tempo - Deponilo come una Moda E lascia spazio alla Sovranità - Dimentica la Forza dei suoi Albori - La Gloria del Decadimento È uno Sfoggio più minuscolo Della più esigua Vitalità. ♦ Quando il corpo è ormai vecchio e stanco bisogna saperlo mettere da parte per lasciare spazio alla sovranità dell'anima, senza rimpiangere le energie della giovinezza, perché cercare di abbellire il decadimento, di rivendicarne le glorie, è uno sfoggio inutile: sarà sempre soccombente di fronte all'energia e alla vitalità di un corpo giovane, anche del meno dotato. Nel manoscritto c'è una variante per gli ultimi due versi: "Is a denuded Pageant / Beside Vitality." ("È un denudato Sfoggio / Distinto dalla Vitalità."), dove la "gloria del decadimento" diventa uno sfoggio senza attrattive, che non ha niente a che vedere con la vera vitalità.</p>
<p><sup>1285</sup> Conosco l'Ansia - procede così nitida E così lieve volge altrove - Per di più - L'Ansia è vicina Mentre cavalco nei dintorni - È sempre alla Finestra Sebbene da ultimo me ne accorga E accenni ai miei Cavalli Che il bisogno non è di me - ♦ L'ansia, l'incertezza, è sempre con noi, va e viene nella nostra mente e ci accompagna anche quando cerchiamo distrazioni che ci possano separare almeno per un po' da lei. Sappiamo che è sempre lì in agguato e l'unica difesa che abbiamo è di ritardare il momento in cui ci accorgiamo della sua presenza e, quando accade, di illuderci che non sia là per noi, ma perché ha bisogno di qualcun altro. Nel manoscritto ci sono due varianti per l'ultimo verso: "The Fact is not for me" ("Il Fatto non è per me") e "The Look - is not for me" ("Lo Sguardo - non è per me").</p>
<p><sup>1289</sup> Lasciato in immortale Giovinezza Su quella bassa Pianura Che non ha né Ricordo Né Ritorno - Riscattato dagli anni - Sottratto al Decadimento Cancellato come l'Alba Nel Giorno che tutto assorbe -♦ La morte sembra dare un'eterna giovinezza, perché è come se congelasse l'attimo del suo venire senza permettere più ne passato né futuro. Ci libera dal peso degli anni che passano e dall'inevitabile decadimento della vecchiaia, e nello stesso tempo ci assorbe in un qualcosa di misterioso e indistinto che non permette più il riconoscimento di una individualità, così come i bagliori dell'alba si fondono nella più generica e onnicomprensiva luce del giorno. Interessanti gli ultimi due versi, dove quel "comprehensive" evidenzia un'immagine dell'aldilà dove tutto viene assorbito in un insieme che può anche essere luminoso e splendente, ma lascia da parte tutto ciò che noi consideriamo vita, in primo luogo l'individualità di ciascuno; un po' come se ED dicesse: "anche se l'immortalità dovesse esistere, sarà comunque un luogo dove nessuno potrà riconoscere se stesso, perché sarà parte di una indistinta entità senza più nulla che ci leghi al percorso della nostra vita."</p>
<p><sup>1292</sup> Ieri è Storia, È così remoto - Ieri è Poesia - è Filosofia - Ieri è mistero - Dove sia Oggi Mentre acutamente speculiamo Entrambi volano via ♦ Il passato si allontana velocemente e si trasforma, quando lo ricordiamo e lo raccontiamo, in poesia, o in filosofia; ma il passato è anche il mistero del trascorrere del tempo, che non lascia spazio a troppe speculazioni, altrimenti rischiamo di perdere il presente, facendolo volare via, proprio come il passato, mentre siamo troppo occupati con i ricordi.</p>
<p><sup>1293</sup> Delle cose che pensavamo di dover fare Altre cose abbiamo fatto Ma quelle occupazioni peculiari Non sono mai state iniziate. Le Terre che pensavamo di dover scoprire Una volta vaste abbastanza da percorrere Dalla Speculazione cedute Al Figlio della Speculazione - Il Cielo, nel quale speravamo di sostare Una volta finita la Disciplina Inafferrabile dalla Logica Ma forse l'unico - ♦ Quella riportata sopra è l'ultima delle tre versioni manoscritte di questa poesia (c'è poi un manoscritto perduto con soltanto alcuni versi, trascritti da Mabel Todd), quella compresa in una lettera a Higginson della primavera del 1876 (L459), praticamente uguale a quella del secondo manoscritto. Nella prima (del 1873) i versi 10 e 11 erano originariamente "When Chivalry was done / Impassable to Logic" ("Una volta finita la Cavalleria / Impraticabile alla Logica"); "Chivarly" e "Impassable" risultano poi cancellati e sostituiti ciascuno da due varianti, una delle quali accolta nella versione definitiva: ""Discipline / Tyranny" e "Impervious / Untenable". Interessanti anche i frammenti del manoscritto perduto, che appaiono come abbozzi per i versi 11 e 12: "Reluctantly we test it, / Grant that may be the one." ("Riluttanti a esaminarlo, / Ammettiamo che possa essere il solo.") con tre varianti per il primo dei due: "Impossible to test it * Impassable to science * Impassable to logic" ("Impossibile da esaminare * Impraticabile alla scienza * Impraticabile alla logica"). Nel corso della vita, e specialmente in gioventù, tante sono le cose che ci proponiamo di fare, come tanti sono i luoghi che vorremmo conoscere, ma di solito ne facciamo poi altre e nemmeno cominciamo quelle che più avevano stuzzicato la nostra immaginazione; così lasciamo queste fantasie a chi viene dopo di noi, sapendo che molto probabilmente ripercorrerà la nostra stessa strada. Ce n'è però una che è impossibile da cogliere con la razionalità e nella quale possiamo solo sperare di fermarci una volta terminato il dovuto ciclo della vita: quel Cielo che è solo una impalpabile promessa e che forse si rivelerà l'unica cosa che riusciremo a raggiungere.</p>
<p><sup>1295</sup> Due Lunghezze ha ogni Giorno - La sua estensione assoluta E un'Area superiore Da Speranza od Orrore conferita - L'Eternità sarà Velocità o Pausa A Segnali Fondamentali Da Leggi Fondamentali. Morire non è andarsene - Sulla Mappa compiuta del Giudizio Nessun Territorio nuovo è segnato - Tu resti quel che Sei. ♦ Il tempo che conosciamo ha due caratteristiche: il suo normale trascorrere e, senz'altro più importante, il modo in cui è vissuto. Per l'eternità, qui vista come una dilatazione infinita del tempo mortale, possiamo usare gli stessi concetti di moto o pausa, che stavolta sono però determinati non da sentimenti cangianti, ma da leggi fissate da/per sempre rese visibili da segnali anch'essi della stessa fondamentale natura. Perciò, per questa analogia fra il tempo mortale e quello eterno, morire non è cambiare stato ma soltanto trasferirsi da un tempo ad un altro, perché la mappa dell'aldilà, di per sé compiuta e definitiva, non ammette nuovi spazi. Nella biografia di Johnson (Emily Dickinson. An Interpretative Biography, Atheneum, West Hanover, MA, 1967, pag. 254) il breve commento a questa poesia termina con le parole "l'identità non può andare perduta.", una parafrasi dell'ultimo verso che esprime un concetto molto diverso da quello, per esempio, della J1289-F1289. Qui infatti c'è una progressione che parte dal tempo mortale e cangiante della prima strofa, passa per una eternità che fissa in legge fondamentale le oscillazioni temporali e termina con una visione dell'aldilà come luogo in cui andremo ad occupare non un nuovo spazio ma una casella già pronta per noi, come se avessimo nella mappa del giudizio un posto contrassegnato a nostro nome, concludendo infine con quell'ultimo verso che descrive un passaggio e non una metamorfosi. Questo concetto è confermato anche dall'abbozzo della seconda strofa, dove il tempo dell'eternità è ancora di più identificato con quello di un "candidato" che era soltanto "preliminare" a ciò che verrà dopo. Nelle innumerevoli poesie in cui ED parla, direttamente o indirettamente, di immortalità, appare evidente una voglia di non tralasciare nulla, nemmeno conclusioni in contrasto l'una con l'altra, per tentare di illuminare almeno qualche angolo di quell'oscuro mistero che sembra resistere a ogni tentativo di comprensione.</p>
<p>L'Infinito un Ospite improvviso È stato sempre considerato - Ma come può arrivare un portento Che non è mai partito? ♦ L'infinito è immaginabile soltanto come cessazione del tempo, come qualcosa che non avrà mai fine perché non ha mai avuto inizio. Allora, quell'infinito, che tutti considerano un ospite tanto improvviso quanto inevitabile, come farà a venire da noi se non è mai partito? La domanda finale sembra un paradosso logico, che ci pone di fronte a un mistero insondabile dalla nostra razionalità. Nella sua biografia di ED (The Life of Emily Dickinson, rist. Harvard University Press, Cambridge, 1994, pag. 70) Richard Sewall dice: "Forse se riuscissimo a comprendere il tempo - che è come dire l'eternità - non saremmo così shockati dalla sua improvvisa intrusione."</p>
<p>Qual è meglio - la Luna o la Mezzaluna? Nessuna delle due - disse la Luna - Il meglio è ciò che non è - Ottienilo - Cancellerai lo Splendore. Non del possesso è il Godimento - Trema nel raggiungerlo. Ne viene la decomposizione del trasporto - Che è nato Prisma. ♦ Una variazione sul tema del desiderio che basta a se stesso, e svanisce una volta raggiunto il suo oggetto. Stavolta la svalutazione del possesso è totale, visto che qualsiasi porzione di esso "cancella lo splendore" e "il meglio è ciò che non è", mentre il trasporto del desiderio si sfalda subito dopo il raggiungimento dello scopo. L'immagine finale del "prisma" può essere letta in due modi: il trasporto del desiderio è come un prisma, che quando è colpito dalla luce produce colori senza relazione con quello originario, come se fosse impossibile catturarne gli esiti; oppure, nasce prisma nel senso che non si appaga di una sola luce, ma tende a crearne ogni volta di nuove non appena una (ovvero il desiderio che va a segno) lo colpisce.</p>
<p><sup>1331</sup> Lo Stupore - non è esattamente conoscere E non esattamente non conoscere - Una bellissima ma sguarnita condizione Non ha vissuto chi non l'ha provata - L'Incertezza - è la sua Sorella maggiore - Sia l'Adulta Delizia una Pena O in se stessa un rinnovato dubbio - È questo il Tarlo che rode gli uomini - ♦ Lo stupore è la meraviglia di fronte a una cosa che non riusciamo a capire fino in fondo, ma che riusciamo comunque a godere; perciò si situa fra la conoscenza e l'ignoranza e somiglia molto a quella che potremmo chiamare l'intuizione, la scoperta che va al di là, o arriva prima, del ragionamento, priva di solide basi ma così bella che non può dire di aver vissuto chi non l'ha provata. Ma forse lo stupore è una condizione riservata alle menti non ancora mature; più tardi la condizione più usuale è l'incertezza, che non ci dà mai una risposta, non ci dice mai se la razionalità della nostra condizione adulta sia portatrice di una certezza, fosse anche una pena, oppure nient'altro che una incessante condizione di dubbio, un tarlo che rode da sempre l'animo dell'uomo. Al verso 3 ho tradotto "bleak" intepretando liberamente, ma anche letteralmente, la definizione del Webster: "Open; vacant; exposed to a free current of air; as a bleak hill or shore".</p>
<p><sup>1341</sup> All'Intero - cosa aggiungere? Ha il "Tutto" un Reame più in là - O l'Estremo un Ulteriore? Oh, Sussidio di Balsamo! ♦ È difficile riuscire a pensare a un qualcosa che sia al di là del "tutto" che vediamo e in cui viviamo, un qualcosa che probabilmente è solo nella nostra immaginazione, nella nostra mente imperfetta che per riuscire a vivere ha bisogno del sussidio di un dolce e balsamico sogno di immortalità.</p>
<p><sup>1344</sup> Nulla più da rimpiangere - Nulla più da conoscere - Migrante della Significanza Per un istante indossata - Persino la Natura stessa Ha dimenticato che è là - Assidua alle sue Moltitudini Nonostante la Disperazione - Di Quelli che lo inseguirono Sollecitandolo a non andare Alcuni hanno consolato la voglia Di accompagnarlo - Alcuni - hanno rescisso lo Strappo - Altri - Devo dire Cromarono il residuo d'Ascia Con la Monotonia. ♦ Non siamo altro che migranti di un momento; una volta conclusa la nostra esistenza la natura, pur così attenta a tutto ciò che domina, si dimentica di noi, mentre a chi resta non rimane che cercare di rimuovere quello strappo improvviso o, al più, di celarlo dietro l'abitudine, in attesa di esserne strappato a sua volta. Al verso 3 "denizen" significa propriamente "cittadino straniero naturalizzato"; per mantenere il senso di persona che arriva da un posto sconosciuto e si ferma "for a span" ho tradotto con "migrante".</p>
<p><sup>1347</sup> Fuga è una Parola talmente grata Che spesso di Notte La considero dentro di me Nessuno spettacolo in vista Fuga - è la Cesta In cui il Cuore è trattenuto Quando giù da qualche orrido Bastione Il resto della Vita è caduto - Non è avvistare il salvatore - È essere il salvato - Ed è per questo che appoggio la Testa Su questa fidata parola - ♦ La fuga dentro se stessi è talvolta l'unico mezzo per contrastare il dolore e la sofferenza, perché non è cercare un ipotetico salvatore esterno ma confidare nella forza della propria mente per combattere le battaglie della vita.</p>
<p><sup>1349</sup> Preferirei ricordare un Tramonto Che possedere un Sole nascente Sebbene l'uno sia bello da dimenticare E vero l'altro. Perché nell'andare c'è un Dramma Che lo stare non concede - Morire come un dio a ogni crepuscolo - È più appagante del declinare - ♦ La bellezza di un tramonto infuocato contrapposta a un sole nascente che ha già in sé i segni dell'inevitabile declino. Il primo ha la bellezza del fuoco che illuminata una caduta, l'altro la realtà di una vita che nasce per morire. Non sono diversi, l'uno può sovrapporsi all'altro, come la vita alla morte o viceversa, ma quanto più appagante il viaggio verso continenti sconosciuti rispetto alla monotona abitudine della vita. È un testo evidentemente steso in brutta, con molte varianti. La più significativa è forse quella dell'ultimo verso: "live" al posto di "wane", come a precisare che quel declinare non è altro che il vivere.</p>
<p><sup>1350</sup> La sorte non è fortuita - È Fatica - Il costoso sorriso del caso È meritato - Il Padre della Miniera È quell'antiquato Conio Che disdegnammo - ♦ Non basta affidarsi alla sorte, il nostro compito è sforzarci affinché quello che chiamiamo molte volte "caso" sia benevolo nei nostri confronti, perché il padre della miniera, la miniera dalla quale possiamo estrarre i frutti che ci aiuteranno a vivere, è proprio quella fatica che spesso disprezziamo, preferendo chiamare destino ciò che invece è costruito da noi.</p>
<p><sup>1351</sup> Non Puoi sottrarre se stessa A qualunque anima Umana - Quell'indistruttibile bene Che permette di vivere - Inafferrabile come la Luce Che ciascuno vede Ma da rimuovere così difficile Come Oro inesplorato - ♦ L'oro della nostra vita è la nostra interiorità, profonda, inafferrabile, difficile da esplorare e da sottrarre al nostro io, anche perché è la cosa che più di ogni altra ci permette di vivere. Il manoscritto ha molte varianti che comunque non alterano il senso dei versi. Al verso 4, per "him", ED indica anche "each" o "it": l'ho pertanto considerato come impersonale e omesso nella traduzione.</p>
<p><sup>1354</sup> Il Cuore è la Capitale della Mente. La Mente è un unico Stato. Il Cuore e la Mente insieme fanno Un unico Continente. Uno - è la Popolazione - Numerosa quanto basta - Questa estatica Nazione Cerca - sei Tu.♦ La versione riportata è quella acclusa a una lettera inviata a Higginson nel gennaio 1876 (L449), uguale (con qualche modifica nella punteggiatura e l'inversione di "Heart" e "Mind" al terzo verso) ad altri due manoscritti, uno dei quali nei fascicoli. Una geografia dell'io, limitata ad una unicità che basta a se stessa.</p>
<p><sup>1357</sup> "Fedele fino alla fine" emendata Dalla clausola Celeste - La costanza con una Condizione La costanza aborre - "Le Corone della Vita" sono Premi servili Per un nobile Cuore, Dato per il Dare, soltanto, Senza Emolumento.♦ La promessa di immortalità (la "clausola Celeste" del secondo verso) rende meno prezioso quel "dare". La purezza del dono esiste soltanto in mancanza di una condizione che renderebbe "servile" un atto altrimenti disinteressato. Nella seconda strofa la clausola celeste diventa più terrena, una "corona della vita" che somiglia tanto all'alloro del poeta ma può intendersi anche come ricompensa terrena del dare: nella prima versione un "emolumento" da rifiutare perché il dare giustifica se stesso, nella seconda una corona che non serve, perché i soli che sarebbero adatti a portarla sono troppo puri per accettare quel premio esteriore.</p>
<p><sup>1365</sup> Portate via tutto - La sola cosa degna di furto È rimasta - L'Immortalità - ♦ Un nostalgico ricordo del padre, mitigato soltanto dalla speranza dell'immortalità.</p>
<p><sup>1368</sup> L'affranto "perché" dell'amore È tutto ciò che l'amore può dire - Modellati da una sola parola, Gli smisurati cuori che si spezzano.♦ Biglietto di condoglianze (L463) a Mrs Olive Stearns, in occasione della morte del marito (William A Stearns, presidente dell'Amherst College), l'8 giugno 1876. Il manoscritto è perduto e il testo è in una trascrizione di Mabel Todd. L'unica sillaba di "why" diventa il solo suono che un cuore spezzato può pronunciare di fronte alla morte dell'amato. Visto che il "perché" italiano ha due sillabe ho tradotto "a syllable" con "una parola".</p>
<p><sup>1369</sup> Fedele come le stelle Che smettono il loro lucente lavoro Puntuali come quando le accesi Nella nuova casa della Genesi, Durevole come l'alba Il cui antiquato sbocciare Fa l'incertezza di un mondo Perire e gioire. ♦ I versi sono in una lettera inviata a Louise e Frances Norcross (L479), preceduti da "For taking Nature's hand to lead her to me, I am softly grateful - was she willing to come? Though her reluctance are sweeter than other one's avowals." ("A chi prende la Natura per mano per condurla da me, sono silenziosamente riconoscente - sarebbe lei venuta da sola? Sebbene le sue riluttanze siano più dolci di qualsiasi apertura."). Il manoscritto è perduto e il testo deriva da una trascrizione di Mabel Todd, che data la lettera novembre 1876. La poesia, ma anche l'intera lettera che la contiene, descrive la natura come un qualcosa che ci circonda e permea la nostra esistenza, con le sue cicliche esternazioni (l'accendersi e lo spegnersi delle stelle, lo spuntare dell'alba che conclude le misteriose incertezze della notte per farci gioire della luce del giorno) e la dolce certezza del ritorno.</p>
<p><sup>1370</sup> Accolto nella Terra, E fuori dalla storia - Accolto da quell'estranea Fama - Quella solitaria Gloria♦ Che non ha presagio qui - ma Venerazione - Un ritratto di chi muore: viene seppellito nella terra, esce dalle vicende umane ed entra in un mondo estraneo e misterioso del quale qui non possiamo avere nessuna anticipazione, ma soltanto la fede che venera senza chiedere.</p>
<p><sup>1372</sup> Il Sole è uno - e alla Gramigna Fa visita puntuale Come al coscienzioso Fiore E li stima tutti -♦ La natura è democratica, non sceglie a chi inviare il sole. Per lei tutti sono degni di riceverne il calore e la vita.</p>
<p><sup>1380</sup> Com'è significativo il momento presente Per quelli che non hanno nulla di più - Il Frivolo - il Pedante - l'Ateo - Si giocano l'intera sostanza Sul volubile Orlo di un Istante Mentre i loro Passi deviati Da Torrenti d'Eternità Sono quasi inondati -♦ Chi non crede nell'immortalità stima molto il presente, perché sa di non avere altro a cui tendere, e non teme di giocarsi tutto nello spazio di un istante. Nonostante questo, anche chi non crede deve fare i conti con il mistero, con quell'eternità che sembra allo stesso tempo una vana illusione e una vitale necessità. Al verso 6 ho tradotto "commuted" con "deviati" perché l'ho letto nel senso di passi che hanno scambiato la via dell'eterno con quella, più difficile da accettare ma certamente più alla portata della nostra ragione, della limitatezza, citata anche al verso 5 in quel "rim" che va letto come un orlo, un limite, oltre il quale c'è il nulla.</p>
<p><sup>1389</sup> Sfiora appena la dolce Chitarra della Natura A meno che tu non conosca gli Accordi Oppure ogni Uccello ti additerà Come Bardo prematuro - ♦ La natura è misteriosa, va trattata con cura, studiata, almeno per noi che non siamo uccelli e non abbiamo l'istinto di immergerci in essa con inconsapevole saggezza. Dobbiamo perciò trattarla con attenzione, stando bene attenti a non strafare, altrimenti verremo additati dai suoi abitanti come qualcuno che pretende di suonare prima di conoscere bene le note.</p>
<p><sup>1391</sup> Potrebbero non aver bisogno di me, ma anche averne - Lascerò il mio Cuore bene in vista - Un modesto sorriso come il mio potrebbe essere Proprio ciò di cui hanno necessità - ♦ La copia inviata alla famiglia Jenkins era accompagnata da un biglietto: "I send you this little Antidote to the love of others - Whenever you feel yourselves enticed, cling to it's Admonition -" ("Vi mando questo piccolo Antidoto all'amore di altri - Ogni volta che vi sentirete tentati, stringetevi al suo Ammonimento -"). Una dichiarazione di affetto e simpatia nella lettera alla moglie di Higginson, che diventa anche, nel biglietto alla famiglia Jenkins, un ammonimento a non lasciarsi tentare troppo dall'amore di altri. Bello il secondo verso, con quel cuore lasciato bene in vista, pronto a soccorrere una necessità o un ricordo lontano.</p>
<p><sup>1392</sup> La speranza è una strana invenzione Un Brevetto del Cuore - In incessante azione Eppure mai consumata - Di questa elettrica appendice Non si conosce nulla Se non che un suo unico momento Abbellisce tutto ciò che abbiamo -♦ La speranza non cessa mai di sgorgare dal nostro cuore e, pur essendo una sensazione misteriosa e al di fuori della nostra comprensione razionale, la sentiamo sempre presente e ci basta questo per rendere migliore la nostra vita. Nella strofa inviata alla moglie di Higginson il soggetto, dichiarato nelle frasi che precedono i versi, diventa la natura, altrettanto misteriosa e sfuggente quanto inebriante e fonte di gioia.</p>
<p><sup>1398</sup> Non ho Vita se non questa - Da spendere qui - Né Morte - se non quella Bandita da lì - Né legami con Terre a venire - Né Azioni nuove - Eccetto attraverso questa Estensione - Il Reame di te -♦ La vita diventa priva di senso senza l'amore, un sentimento che lascia indietro ogni altro legame e ogni altra aspirazione; anche il futuro, la morte, tutto ciò che facciamo o a cui siamo soggetti rimane subordinato al viaggio attraverso quell'estensione senza confini che è il sentimento più forte che esista.</p>
<p><sup>1402</sup> Alla stagnante Polvere Sicuri ti affidiamo - Se lingua ha, Inviolata per te - Il Silenzio - ti denoti - E la Sacralità - ti rafforzi - Passeggero - dell'Infinito -♦ Un'immagine immota e sacrale di chi è affidato alla polvere, al silenzio e all'infinito.</p>
<p><sup>1403</sup> Mio Creatore - lascia ch'io sia Innamorata totalmente di te - Che più mi avvicini Più ne senta il bisogno - ♦ L'oggetto d'amore, sia esso terreno o divino, è sempre nei nostri pensieri e l'avvicinarsene non fa che aumentare il nostro desiderio.</p>
<p><sup>1411</sup> Dell'esistenza del Paradiso Tutto ciò che sappiamo È l'incerta certezza - Ma la sua vicinanza, deduciamo, Dal suo Biforcuto Messaggero - ♦ Il paradiso viene definito come "incerta certezza", come se il dubbio fosse un obbligatorio passaggio verso una certezza che riusciamo a sentire soltanto con la fede. Ma forse una prova indiretta possiamo trovarla nel suo contrario, nel demonio, simbolo di quel male che è molto più presente e visibile del bene nel mondo che conosciamo. Per questo il demonio può diventare paradossalmente un messaggero del paradiso. Nel penultimo verso "infer", fra virgole come a evidenziarlo, può anche essere letto, oltre al significato letterale, come un implicito accenno fonetico all'inferno (in inglese l'inferno è "hell", ma esiste l'aggettivo, e sostantivo, "infernal").</p>
<p><sup>1412</sup> Il pudore è lo scialle Rosa In cui avvolgiamo l'Anima Per proteggerla da Occhi invadenti - Il Velo elementare Che la Natura indifesa cala Quando è spinta su una scena Ripugnante per la sua probità - Il pudore è la tinta divina - ♦ Il pudore è come un velo di rossore, che protegge la nostra intimità da occhi indiscreti ogni volta che siamo spinti su una scena che non ci piace, che sentiamo estranea e invadente.</p>
<p><sup>1417</sup> Come va pazza la Natura Umana Per ciò che non riesce a scoprire - Nel momento in cui un Intreccio è sondato Il suo significato si estingue - L'aspettativa è l'amica Destinata a noi per sapere Una volta decantata la Costanza della Curiosità - Dei soggetti che resistono Il più formidabile è quel Dove andremo - Andremo in un qualche Creato dopo questo? ♦ La nostra mente va pazza per gli enigmi, per le cose che non si fanno scoprire facilmente; una volta scoperto il gioco l'interesse si estingue. L'aspettativa per quel qualcosa che ci permetterà di sapere è ciò che rende così perseverante la nostra curiosità. Ma ci saranno sempre enigmi che non si faranno sciogliere e sicuramente il più difficile è la domanda ultima, il mistero di cosa sarà di noi dopo che avremo concluso il nostro viaggio nella parte di universo che conosciamo. Forse è per questo che non smettiamo mai di chiedere anche sapendo che non avremo mai risposta, almeno qui. Per il verso 4 c'è una variante sottolineata: "Prospective" ("L'aspettativa") al posto di "It's meaning".</p>
<p><sup>1421</sup> Questi sono gli imbocchi della mente - Se i suoi sbocchi - vuoi vedere Ascendi con me alla vetta Dell'Immortalità -♦ Il mondo non è altro che una porta d'ingresso, attraverso la quale la nostra mente riceve dai sensi gli stimoli che la fanno pensare, ma non le risposte ai suoi dubbi; per questi bisogna salire in alto, fino alla vetta dell'immortalità, da dove forse potremo scorgere il tutto e svelare i misteri impenetrabili alla mente umana e mortale.</p>
<p><sup>1423</sup> La più bella Casa che ho mai conosciuto Fu eretta in un'Ora Da Compagni che pure conoscevo Un ragno e un Fiore - Una canonica di merletto e di Seta - ♦ Il raffinato splendore della natura è sempre intorno a noi, basta saper guardare. </p>
<p><sup>1427</sup> Guadagnarla disdegnandola È il perfetto Compenso della Fama - Essa ama chiunque la disprezzi - Guarda dietro di te - ti sta inseguendo - Fateci dunque cogliere - ogni Giorno - L'Insieme del Bouquet della Vita Sia Onore e non vergogna - ♦ La fama non si deve rincorrere, è lei che deve correrci dietro. Perciò cogliamo da ogni giorno il fiore che saremo capaci di cogliere e il bouquet della vita che saremo riusciti a mettere insieme sia specchio del nostro onore disinteressato, e non della vergogna di rincorrere a ogni costo una gloria non meritata. Nel manoscritto, sotto la prima strofa, ED tracciò tre segmenti in orizzontale seguiti dai tre versi successivi. Non si può perciò escludere che si tratti di due poesie distinte; nella prima un invito a non rincorrere la fama, nella seconda a raccogliere i fiori della vita in un bouquet degno di onore e non di vergogna.. </p>
<p><sup>1430</sup> Se mai agognata - la Gioia più folle Resta sconosciuta - Il Banchetto dell'Astinenza Annulla quello del Vino - Nel suo ambito, nondimeno inafferrato Lo Scopo perfetto del Desiderio - Non più vicino - per paura che il Reale Possa affrancare la tua anima -♦ Le gioie più grandi sono quelle che vivono nei nostri desideri, nel cui ambito, e non nella realtà delle cose, dobbiamo cercare i doni per la nostra mente; se raggiungiamo lo scopo, il desiderio diventa realtà, perde il suo fascino di inafferrabile sogno e rischia di affrancare la nostra anima dalla dolce prigione della fantasia. I primi due versi della seconda strofa (come in altre poesie, vedi la J439-F626 o la J801-F856) riecheggiano la frase sul desiderio della lettera n. 379 a Louise Norcross: "Il desiderio, forse, è il dono che nessun altro dono soddisfa." Nel primo verso ho tradotto liberamente la frase iniziale, che in italiano ("A chi non ha mai agognato/desiderato") avrebbe allungato troppo il verso.</p>
<p><sup>1431</sup> Con le Ali del Disdegno L'anima può volare più lontano Di qualunque specie descritta dall'Ornitologia - Conduce questa sordida Carne Oltre il suo tardo - controllo E durante quell'elettrico soffio - Il corpo è - un'anima - che s'istruisce da sé - Su quale piccola fatica sia - Spogliarsi di filamenti come questi per l'immortalità -♦ L'anima non può che disdegnare il suo involucro mortale; soltanto così riuscirà a volare più in alto di qualsiasi uccello, a dare un soffio di elettrizzante energia a quella carne così lenta e imperfetta, che riuscirà così a capire quanto sia facile liberarsi di legami come quelli che ci tengono avvinti alla vita mortale, per essere finalmente libera e volare verso l'immortalità. Al verso 9 ho scelto la variante "itself" al posto di "the same" ("lo stesso"). Per "gale" al verso 7 ci sono cinque varianti nel manoscritto: spell, stay, might, act, span (incanto, permanenza, forza, atto, periodo). </p>
<p><sup>1433</sup> Come sono precari i Piloni Sui quali la nostra Fede avanza - Nessun Ponte quaggiù oscilla così - Eppure nessuno ha una simile Folla. È vecchio come Dio - Infatti - fu costruito da lui - Egli mandò suo Figlio a saggiare le Assi - E lui le dichiarò solide. ♦ La fede poggia su basi molto fragili, pronte a sbriciolarsi al minimo urto dei nostri dubbi. Eppure nessun ponte concreto ospita una folla così numerosa come quello costruito su quelle basi, un ponte che Dio ha creato insieme all'uomo e che poi ha fatto provare a suo figlio, per saggiarne la solidità; se lui è riuscito a percorrerlo indenne, perché non dovremmo riuscirci anche noi? Come quasi sempre, ED cerca di trovare argomenti a favore di una fede della quale avverte tutta la fragilità. Stavolta sono gli ultimi due versi a fare da punto d'appoggio, come se la concretezza del dio che viene tra gli uomini, e percorre con loro quel ponte così precario, dovesse convincerci ad attraversarlo con la fede di trovare qualcosa sull'altra sponda. Ma anche il quarto verso sembra andare in questa direzione, con quella folla che rappresenta l'insopprimibile necessità di credere a cui è difficile sottrarsi, anche perché un ponte sul nulla non piace a nessuno. </p>
<p><sup>1434</sup> Non avvicinarti troppo alla Casa della Rosa - Il saccheggio di una Brezza - O l'inondazione di una Rugiada Mettono in allarme le sue Mura - Non provare a legare la Farfalla, Né a scalare le Sbarre dell'Estasi - Nell'insicurezza restare È la rassicurante qualità della Gioia -♦ In una lettera a Sarah Tuckermann del luglio 1878 (L558), che comprende i versi e queste frasi iniziali: "Would it be prudent to subject an apparitional interview to a grosser test? The Bible portentously says 'that which is Spirit is Spirit.'" ("Sarebbe prudente sottoporre un colloquio incorporeo a una prova grossolana? La Bibbia prodigiosamente dice 'ciò che è Spirito è Spirito.'"). La citazione è dal Vangelo secondo Giovanni 3,6 "Ciò che è nato dalla carne è carne; e ciò che nato dallo Spirito è spirito." Ci sono delle cose che non ci è possibile conoscere, per le quali il dubbio è uno dato di fatto, e, visto che sono cose che ci danno una sensazione di gioia, conviene adagiarsi in questa incertezza, convincersi che la bellezza della natura e il mistero della fede sono irraggiungibili nella loro vera essenza: possiamo goderne soltanto all'interno della nostra limitatezza. Come in molti casi di versi inseriti in lettere, poesia e prosa si completano a vicenda, senza gerarchie. </p>
<p><sup>1435</sup> Non perché se ne va - amiamo di più colui che ci guidò mentre era qui. Al di là della trafficata frontiera terrena, ciò che ha affrontato, l'ha realizzato. ♦ In una lettera a Mary Bowles dell'inizio del 1878 (L536), subito dopo la morte di Samuel Bowles (16 gennaio). Il manoscritto è perduto e il testo deriva da una trascrizione di Mabel Todd. L'amore per un amico (forse anche amato) non può aumentare quando ci lascia, perché lo amavamo già tanto prima che se ne andasse e perché ciò che ha fatto resterà sempre con noi. </p>
<p><sup>1437</sup> Una Rugiada bastava a se stessa - E appagava una Foglia E pensava "Com'è vasto il Destino!" "Com'è futile la Vita!" Il Sole uscì a lavorare - Il Giorno uscì a giocare - Ma quella Rugiada non fu più vista Da Fisionomia - Se dal Giorno rapita - O versata dal Sole Nel mare - passando - Eternamente ignoto. Attestata a Oggi Quella tremenda Tragedia Dall'instabilità del Trasporto E dalla celerità della Sorte. ♦ Ci sono cinque copie di questa poesia (Franklin): la prima (A - 1875) limitata alle prime tre strofe; la seconda (B - 1875) inviata a Susan; la terza (C - 1875) copiata nei fascicoli; la quarta (D - 1878) e la quinta (E - 1878) trovate nelle carte di ED. Le cinque versioni sono sostanzialmente simili. In quella riportata sopra - C) - il "thought" del verso 3 è cancellato e sostituito da "felt" (sentiva, percepiva), poi usato soltanto nella versione E), mentre per gli ultimi due versi è indicata la variante "In Transport's Exegesis / And Hope's Necrology." ("Nell'Esegesi del Trasporto / E nel Necrologio della Speranza."), inserita nella versione B). L'unica ulteriore differenza, a parte alcune varianti minime nella punteggiatura, è il "But" del verso 7 , sostituito da "And" nelle versioni A) e B). Nella fuggevole goccia di rugiada è riassunta sia la futile brevità della vita, sia l'illusoria percezione della vastità di un destino adattato alle esili capacità della nostra comprensione soggettiva, che fa diventare "tragedia" una scomparsa assolutamente insignificante per l'economia del mondo, ma così importante per chi ne è oggetto, sia essa una goccia di rugiada o una vita umana. Interessante la diversità di due note interpretative; la Bulgheroni (nell'edizione Meridiani) scrive "Microstoria naturale del terrore. La goccia di rugiada, innocente come l'eroina di un romanzo 'gotico', sogna - pur autosufficiente e appagata - un destino più grande. Il sole - energia maschile - cospira con il giorno per distruggerla.", mentre Bacigalupo (in entrambe le edizioni da lui curate) "Una parabola giocosa sulla caducità della vita e della soggettività: la rugiada ha grandi pensieri e sentimenti, ma ciò non rende meno improvvisa, sebbene misteriosa, la sua fine." </p>
<p><sup>1438</sup> Osserva questo piccolo Veleno - Bramosia di tutti i vivi - Comune quanto sconosciuto Il suo nome è Amore - Scarseggiarne è Dolore - Possederlo è Ferita - In nessun posto - se non in Paradiso L'Equivalente troverai - ♦ L'amore "gioia e dolore" diventa un veleno che, sia nella mancanza che nel possesso, dà "dolore e ferita"; ma è un veleno così dolce che nessuno riesce a farne a meno e che non ha eguali se non, forse, in Paradiso. </p>
<p><sup>1441</sup> Questi Febbrili Giorni - portarli nella Foresta Dove fresche Acque strisciano intorno ai muschi - E l'ombra è tutto ciò che devasta il silenzio Sembra talvolta che questo sia tutto - ♦ Un anelito al riposo dopo i febbrili giorni della vita, in una foresta-morte che diventa l'estremo rifugio dove regnano soltanto ombre e silenzio, insieme a quelle "fresche acque", probabile simbolo del misterioso fluire della vita "altra", contrapposto alla vana e febbrile attività della vita mortale. </p>
<p><sup>1454</sup> Non vivono veramenteQuelli che dubitano di vivere di nuovo -"Di nuovo" sa di DupliceMa questa - è una -La Nave sotto al PonteIn secca - è?La Morte - perciò - il Trattino del Mare -Profondo è il ProgettoDel Disco che sarà -Spoglia Consapevolezza -Ecco cos'è -♦ La necessità di credere in una vita futura espressa con immagini enigmatiche. Nei primi quattro versi l'apparente duplicità del binomio vita-morte è negata, perché la morte non è altro che uno stadio ulteriore di un'unica vita che si snoda nell'immortalità.Nei due versi che seguono l'immagine di questa unione viene visualizzata in quella di una nave che passa sotto a un ponte e sembra scomparire per riapparire subito dopo, come se la morte fosse paragonata a quel trattino-ponte che sembra spezzare ma in realtà lascia inalterati i due segmenti della nave-vita (ho considerato "Draw" come contrazione di "draw-bridge", ovvero "ponte levatoio" o anche "ponte mobile" - vedi la nota della Bulgheroni nei Meridiani - per due motivi: il riferimento con la nave che precede e la presenza nel nome composto del trattino che separa-unisce, celato qui ma esplicitato nel verso che segue).Gli ultimi quattro versi sintetizzano il senso della poesia: il mistero della morte è un progetto troppo profondo per la nostra comprensione; soltanto una consapevolezza spogliata da tutto ciò che nella vita mortale le impedisce di capire riuscirà a entrare in quel mistero, a vedere in quel "disco" non i limiti della circonferenza ma il suo eterno fluire.La poesia fu inviata a Susan, con la firma "Easter" ("Pasqua"). Nel 1879 la Pasqua cadeva il 13 aprile.</p>
<p><sup>1455</sup> L'Opinione è qualcosa di fluttuante,Ma la Verità, dura più del Sole -Se poi non riusciamo ad averle entrambe -Prendiamo la più vecchia -♦ La verità vale sempre, non è volatile come un'opinione, che pure fa parte della nostra vita. Perciò, nel dubbio, conviene sempre scegliere la prima. Il significato di "truth" è forse più chiaro nella frase che precede i versi, dove è più vicina a un concetto di fedeltà ai propri principi, di risposte univoche in circostanze diverse, che a una verità assoluta. Non so a che cosa possa riferirsi il "Susan's Day" (il compleanno?) e, di conseguenza, quel "Emily is sorry".</p>
<p><sup>1461</sup> "Padre Celeste" - riporta a teLa suprema iniquitàFoggiata dalla tua candida manoIn un momento di contrabbando -Sebbene confidare in noi - ci sembriPiù rispettoso - "Siamo polvere" -Ci scusiamo con tePer la tua stessa Doppiezza - ♦ Una sorta di "Padre nostro" rivisto e corretto, in cui Dio, in un momento di contrabbando, di deviazione dalla retta via, ha creato quella "suprema iniquità" che soltanto in lui può trovare salvezza. Pur sapendo che sarebbe più giusto confidare soltanto in noi stessi per sconfiggere il male, non possiamo fare a meno di sentirci inadeguati al compito e di chiedere a lui di perdonare peccati che non siamo stati certo noi a creare. Il senso dei versi oscilla fra la volontà di affrontare il mistero della vita confidando soltanto in se stessi (un concetto molto vicino alla "Self-Reliance" emersoniana) e la sfiducia nella capacità di farlo. Nei confronti di Dio c'è la stessa oscillazione: da una parte un'accusa reiterata (l'iniquità foggiata dalla sua mano, quel momento di "contrabbando" certamente non assimilabile a un concetto tradizionale della divinità, la doppiezza dell'ultimo verso), dall'altra la consapevolezza che per salvarci non bastiamo a noi stessi ma abbiamo bisogno di un dio che ci porti per mano, anche se è un dio che si comporta in modo estraneo e incomprensibile. La "suprema iniquità" del secondo verso potremmo anche essere noi, il genere umano intriso di iniquità più di ogni altra creatura. In questo caso il "take to thee" si può leggere come un "accoglici nel tuo regno". Anche così, però, il senso generale dei versi e l'ambiguità della figura divina mi sembra restino inalterati.</p>
<p><sup>1462</sup> Non sapevamo che saremmo stati vivi -Né quando - saremo morti -L'ignoranza è la nostra Corazza -Indossiamo la MortalitàCon leggerezza come una Veste SceltaFinché siamo chiamati a deporla -Dall'intrusione, Dio è svelato -È lo stesso con la Vita -♦ Ignorare il nostro destino è la corazza che ci permette di vivere. Solo l'arrivo della morte, improvvisa messaggera di Dio, ci può svelare il mistero. La stessa cosa capita nella vita: soltanto l'arrivo inaspettato di qualcosa o di qualcuno ci fa capire quanto sia importante vivere. Versi che ED ha utilizzato in due circostanze molto diverse: una lettera di congratulazioni per un fidanzamento e l'affettuosa offerta di vicinanza a un'amica.</p>
<p><sup>1469</sup> Se naufragato nella Secca del PensieroCome sarà col Mare?Il solo Vascello che è evitatoÈ la fidata - Semplicità - ♦ Se non riusciamo nemmeno a navigare in noi stessi, figuriamoci cosa succede quando affrontiamo il mare; talvolta i nostri pensieri se ne vanno per strade contorte e senza sbocco e non ci rendiamo conto che la semplicità è forse il modo migliore per affrontare la vita.</p>
<p><sup>1480</sup> Il fascinoso brivido che lascia la MusicaÈ conferma TerrenaDell'impedimento dell'Estasi -È il germinare del rapimentoIn timido e tumultuoso suoloUna sottile - migrante creatura -Verso qualcosa di più alto che ci seduceMa non verso il nostro Creatore - ♦ Quel brivido misterioso e affascinante che proviamo quando ascoltiamo una musica emozionante è il segno concreto di un'estasi astratta che non riusciremo mai a cogliere. Sboccia in un suolo che è allo stesso tempo timoroso di quel fiore che appare all'improvviso e ansioso di vederlo apparire. Ma è anche un fiore che non sboccerà mai del tutto, una creatura indistinta, impalpabile, che porta ad altezze seducenti per la loro remota bellezza, ma sempre confinate nelle nostre sensazioni terrene. ED qui parte da una sensazione che somiglia molto all'estasi ma la fa diventare subito quasi un monito, una "conferma terrena dell'impedimento dell'estasi", come se quel fascinoso brivido di piacere ci rivelasse i nostri limiti, come se ci dicesse che più in là non possiamo andare, perché l'estasi, la conoscenza della profonda essenza del divino, ci è vietata e possiamo soltanto assaggiarne una "sottile e migrante" parvenza, seducente ma limitata e fuggevole. Al verso 3 ho inteso "estranging" come "removing to" e ho tradotto con "migrante" per cercare di mantenere anche il senso di "estraneità" del termine inglese.</p>
<p><sup>1488</sup> Compleanno con un'unica angosciaChe ce ne saranno meno a venire -Doloroso è l'AggettivoMa generoso il destino - ♦ Il giorno del compleanno è un giorno di festa, ma anche un momento in cui ci rendiamo conto con angoscia che ne avremo uno di meno da festeggiare. Per questo l'aggettivo da usare sarebbe "doloroso", se non fosse per la ricchezza di esperienza e conoscenza che il destino di vivere comunque ci riserva.</p>
<p><sup>1491</sup> La Strada per il Paradiso è liscia -E regge a malapena uno -Non che non sia solidaMa si presumeChe una Strada IrregolareSia più frequentata -Le Belle del Paradiso sono poche -Non io - né te -Ma creature insospettate -Le Miniere non hanno Ali - ♦ La strada per il Paradiso è liscia e regolare ma, nonostante questo, non è adatta a tutti, anzi, è ben poco percorsa, visto che sono le strade accidentate ad attrarre di più. Per questo là saranno in pochi, e quei pochi saranno magari quelli più insospettati. L'ultimo verso è un po' ambiguo; potremmo leggerlo come "le persone che sono ricche dentro (come le miniere) sono quelle che si chiedono più cose, hanno più dubbi, e, perciò, difficilmente riusciranno ad avere le ali per salire fino in Paradiso".</p>
<p><sup>1503</sup> Più che la sola Tomba è chiuso a me - La Tomba e quell'Eternità A cui la Tomba è legata - Mi aggrappo al vuoto finché precipito - Il Crollo del nulla, e di tutto - Come appaiono simili - ♦ L'impossibilità di decifrare il mistero non consente appigli, è come aggrapparsi a qualcosa di inesistente; e quando si cade il crollo è insieme del nulla che siamo, e che forse saremo, e di quel tutto che la vita rappresenta per noi: due apparenti opposti che nel momento della morte sembrano fondersi l'uno nell'altro: il risultato potrà essere l'eternità o un nulla ormai definitivo, non più mitigato da quel fuggevole sprazzo di vita che ci è destinato.<br>Al verso 5 ho scelto la variante "and" al posto di "yet".</p>
<p><sup>1518</sup> Pur non vedendo, sappiamo - Non sapendo, immaginiamo - Non immaginando, sorridiamo e serbiamo E a metà accarezziamo - E tremiamo - e ci defiliamo, Serafica paura - È allusione di Eden "Se osi"? ♦ I versi concludono una lettera a Sarah Tuckerman della fine del 1881 (L741) e sono preceduti soltanto da "Vinnie asked to me if I had any Message for you, and while I was picking it, you ran away." ("Vinnie mi ha chiesto se avevo qualche Messaggio per te, e mentre lo stavo scegliendo, sei fuggita."). Un messaggio non consegnato può celare qualsiasi cosa, possiamo essere sicuri del suo contenuto, possiamo immaginarlo, arretrare timorosi di fronte al timore di conoscerlo, oppure osare e forse scoprire un mistero divino.</p>
<p><sup>1527</sup> Oh dagli movimento - rivestilo dolcemente Con Arterie e Vene - Sulle sue Labbra serrate deponi parole - Dai fiducia ancora A quel Roseo estraneo chiamato Polvere - Che ha più familiarità con quello Che con questo corpo orizzontale Che non si toglierà il Cappello - ♦ Un'invocazione a rendere palpabile la resurrezione, a ridare a un corpo ormai divenuto polvere le sembianze vitali (movimento, arterie, vene, parole), a confidare che quella polvere estranea, ma che ha in sé la rosea essenza della vita pronta a rinascere, abbia più familiarità con qualcosa destinato a rivivere, ad alzarsi, piuttosto che con un corpo eternamente orizzontale, incapace per sempre di fare un gesto di saluto all'immortalità. L'uso del pronome neutro fa pensare che ED si riferisca genericamente a un "corpo"; ho perciò esplicitato questo soggetto traducendo così "one" al penultimo verso.</p>
<p><sup>1533</sup> Su quello specifico Guanciale I nostri progetti s'involano - Il tremendo Domani della Notte E se il sonno resterà O ci accompagnerà - straniero - A situazioni nuove Lo sforzo di comprenderlo È tutto ciò che l'anima può fare - ♦ Quando poseremo il capo sull'ultimo guanciale nulla sarà più determinato da noi. L'unica cosa che la nostra anima potrà fare, sarà cercare di comprendere se quel sonno sarà un eterno nulla o un viaggio verso un mondo straniero e sconosciuto.</p>
<p><sup>1548</sup> Incontratici per Sbaglio, Indugiammo di proposito - Tanto spesso quanto un Secolo Un errore così divino È ratificato dal Destino, Ma il Destino è vecchio Ed economo di Beatitudine Come Mida è di Oro -Ci si può incontrare per sbaglio e magari trasformare un errore così divino in una unione consapevole; ma è qualcosa che accade molto raramente, perché il destino ha molto tempo davanti a sé, non ha fretta come noi, e per questo è avaro di quella felicità che fa così presto a sfuggirci se non riusciamo ad afferrarla.</p>
<p><sup>1555</sup> Vagheggiavo di lui prima di conoscerlo Con solenne innominato bisogno Ogni altro premio subito sminuito Da questo adombrato Cibo Che altri assaggiano e rifiutano e sprezzano - Sebbene intimamente io ritenga Che consacrato debba essere Come il solo Cibo che cresce ♦ Un appassionato inno a un lui che merita di essere consacrato come il solo cibo capace di nutrire veramente. Al verso 3 "chaff" significa "paglia" ma anche "rifiuto, cosa senza valore". Ho trasformato il sostantivo in verbo mantenendo il carattere di confronto sminuente col verso che segue, ma si potrebbe tradurre anche con "scarto / In confronto a questo..."</p>
<p><sup>1557</sup> Vive in un qualche altro mondo? La mia fede non sa rispondere Prima che fosse imperativo Era tutto chiaro per me - ♦ Le certezze della fede si scontrano con la concretezza della realtà. La domanda del primo verso sembrava avere una risposta chiara quando si riferiva a un futuro ipotetico, ma ora che la morte l'ha fatta diventare imperativa, le certezze vengono meno e la fede diventa dubbio.</p>
<p><sup>1559</sup> Valutata sempre e Condannata da te Concedimi questa dilazione Che morendo io possa meritare lo sguardo Per il quale cesso di vivere -  ♦ Tutto ciò che si può chiedere a qualcuno che abbiamo sempre sentito così al di sopra di noi è ottenere che il nostro ultimo sguardo si fissi nel suo, in quel volto per il quale non c'importa di morire.</p>
<p><sup>1563</sup> Da semplici doni e impacciate parole Il cuore umano è informato Del nulla - Il "Nulla" è la forza Che rinnova il Mondo -  ♦ Le cose di tutti i giorni, quelle a cui di solito guardiamo distrattamente possono sembrare un "nulla", ma sono quelle che hanno la forza di parlare al cuore e mandare avanti il mondo. I versi furono inviati a Susan, probabilmente con un piccolo dono.</p>
<p><sup>1567</sup> Il Cuore ha molte Porte - Posso solo bussare - Per qualche dolce "Avanti" Spinta ad ascoltare - Non rattristata da ripulsa, Nutrimento per me Che da qualche parte, là esista, Supremazia - ♦ Inviata a Susan dopo la morte di Gilbert. L'unica cosa che rimane dopo la morte di qualcuno che si ama profondamente è aspettare il proprio turno, sperando che un dolce "avanti" risuoni quando varcheremo quella porta. Nell'attesa, ci nutriamo di un'ulteriore speranza: che al di là di quella porta ci sia veramente la suprema risposta ai nostri dubbi.</p>
<p><sup>1576</sup> Lo Spirito persiste - ma in che modo - Quaggiù, il Corpo parla,<br>Ma poiché lo Spirito provvede - Separato, non si esprime mai - La Musica nel Violino Non emerge da sola Ma a Braccetto con il Tocco, eppure il Tocco Da solo - non è Melodia - Lo Spirito si apposta nella Carne Come nel Mare i Flussi Che fanno viva l'Acqua, distaccati Cosa sarebbero Entrambi? Sa l'uno - ora - o di sapere ha smesso - Quello che all'altro accadde, Riallacciandosi in una mutua data Con ogni diverso futuro? L'Istinto incalza il Diamante, Esigendo questa Risposta, Se sia Sventura, O incolta Prosperità, Il Cancello del Sapere era chiuso così bene Prima che la mia Mente fosse in seme, Che nemmeno la Spinta di un Presagio Poté creare un Varco in esso - ♦ I pensieri che inquietano ED, e per i quali non ha più il conforto del "great friend" morto l'anno precedente, sono quelli per i quali l'istinto incalza vanamente il diamante della ragione. Ma quel diamante non riesce nemmeno a socchiudere il cancello serrato della conoscenza, chiuso eternamente alle nostre domande e nemmeno scalfito dalle tante congetture che affollano la nostra mente dubbiosa. I versi iniziano con un'affermazione ("lo spirito persiste") ma subito si affollano domande che sembrano negarla o, almeno, ne mettono in dubbio la certezza così perentoriamente enunciata. Il meccanismo si chiarisce negli ultimi versi: l'istinto tende ad affermare, la ragione invece non può far altro che chiedere e, nello stesso tempo, rendersi conto che le risposte non verranno mai. Sapere se il nostro destino sarà la sventura della morte senza risveglio o la prosperità della vita eterna ci è precluso.<br>Al verso 20 ho tradotto "wild" con "incolto" perché ho interpretato la possibile "prosperità" come qualcosa che non riguarderà comunque la nostra consapevolezza, coltivata durante la vita terrena. D'altronde anche in inglese "wild", come il nostro "incolto, selvaggio" può significare sia "non coltivato" che "senza cultura".</p>
<p><sup>1618</sup> Ci sono due Posso E poi un Devo E dopo ancora un Farò. Com'è infinito il compromesso Che indica io voglio! ♦ I versi furono inviati a Elizabeth Dickerman, moglie del Rev. George S. Dickerman, pastore della First Coingregational Church dal giugno 1883 al 1891, e a Ellen Mather, una vicina dei Dickinson moglie di un professore dell'Amherst College. Le due copie sono perdute e il testo deriva da trascrizioni fatte successivamente, a memoria, dai destinatari. Il "potere" e il "dovere" che, con la mediazione di un generico e indistinto "shall", diventano i giri di parole con cui mascheriamo un "volere" che non è consigliabile rivelare troppo crudamente. In entrambi i casi i destinatari scrissero che i versi accompagnavano un cesto di fiori di biancospino ("maybloom" ma anche semplicemente "may"), un dono utilizzato da ED per un gioco di parole ("may" è anche il verbo "potere"), che trasforma i fiori nella scherzosa descrizione di una volontà non troppo ferma o che non vuole scoprirsi più di tanto.</p>
<p><sup>1652</sup> Avanzare è la condizione della Vita La Tomba solo un Ristoro Ritenere che sia un traguardo La rende così odiata - Il Tunnel non è illuminato Con un muro l'esistenza È meglio considerare Che non esistere affatto - ♦ L'unico modo per non odiare la tomba è considerarla non un traguardo finale, ma un proseguimento della normale condizione ciclica della vita: una semplice sosta verso l'immortalità. È meglio immaginare l'esistenza con un muro che rende invisibile l'altra parte, piuttosto che considerarla una fuggevole esperienza che equivale al nulla.</p>
<p><sup>1654</sup> La bellezza mi riempie fino a morirne Bellezza abbi pietà di me Ma se dovessi spirare oggi Lascia che sia guardando te - ♦ La bellezza è così potente che ci pervade tanto a fondo da farci soffocare; eppure non ne possiamo fare a meno, tanto da invocarla come ultimo sguardo dei nostri occhi morenti.</p>
<p><sup>1656</sup> Lungo le fortuite correnti del Tempo Senza remi Siamo costretti a navigare Il Porto un segreto Il Forse una Tempesta Quale Capitano Si esporrebbe al Rischio Quale Bucaniere salperebbe Senza certezze di Vento O piani di Maree - ♦ La vita è un oceano misterioso e rischioso, privo di mappe, di approdi conosciuti, dove si naviga a vista, metro per metro. Nessun marinaio se la sentirebbe di affrontare un simile mare, dove siamo costretti a navigare perché non c'è nessuna possibilità di sceglierne un altro. Al primo verso, "quaint" significa comunemente "strano, bizzarro, fantasioso, singolare"; ho tradotto con "fortuite" per accentuare l'insondabilità del destino che ci aspetta, privo com'è delle certezze e dei piani prestabiliti degli ultimi due versi.</p>
<p><sup>1657</sup> L'Eden è quella Casa antiquata Che abitiamo tutti i giorni Senza sospettare il nostro soggiorno Finché non ci allontaniamo Com'è bello riandare al Giorno In cui ciondolammo da quella Porta Inconsapevole il nostro ritorno Tranne il non ritrovarla più ♦ Forse è sbagliato pensare all'Eden come a un paradiso lontano, al di là della nostra vita; quel paradiso probabilmente è quello in cui viviamo, senza accorgercene se non quando lo dobbiamo lasciare per sempre. La nascita è il più bel giorno della vita, da quel momento siamo inconsapevolmente trascinati verso qualcosa di misterioso, di cui sappiamo soltanto una cosa: non entreremo più da quella porta, e chissà quale mondo ci attende.</p>
<p><sup>1659</sup> La fama è una volubile vivanda Su un piatto instabile Alla cui tavola una volta un Ospite ma non La seconda si siede Le cui briciole i corvi ispezionano E con ironico gracchiare Volano oltre verso Le granaglie del Fattore Gli uomini ne mangiano e muoiono ♦ La fama è volubile, può arrivare velocemente e altrettanto velocemente scomparire, ma, soprattutto, la sua tavola è apparecchiata per pochi eletti; gli altri si illudono di potersi accaparrare gli avanzi, quelle briciole che perfino i corvi guardano con ironico distacco, avviandosi poi verso un cibo più sicuro. Gli uomini invece, pur di averne anche soltanto la parvenza, non esitano a mangiare quelle briciole prive di sostanza e incapaci di nutrire.</p>
<p><sup>1660</sup> La Gloria è quella radiosa tragica cosa Che per un istante Significa Dominio Scalda qualche povero nome Che non ha mai provato il Sole Riponendolo delicatamente Nell'oblio - ♦ La gloria del primo verso è molto simile alla fama della J1659-F1702. Qui ED mette l'accento soprattutto sulla caducità e, nei versi 3 e 4, su un apparente splendore che può illudere soltanto chi non ha mai visto il sole vero. Errante (1959) traduce al primo verso con "gloria", ma nelle note interpreta il termine come "grazia", concludendo così: "Gli ultimi quattro versi enunciano un'idea profondamente cristiana, e chiariscono il senso del poemetto; Emily osserva infatti che queste improvvise visitazioni della grazia toccano sovente gli uomini infelici, ed anche i più umili."</p>
<p><sup>1668</sup> Se potessi dire quant'ero felice Così felice non sarei - Ma ove non riuscissi a trovarne a Forza Né a modellarla in parole So che è un segno Che il nuovo Dilemma è Dalla matematica molto più lontano Che dall'Eternità ♦ È difficile esprimere a parole i sentimenti: quando riusciamo a "dirli" molto probabilmente è perché li sentiamo con meno forza. Per questo possiamo considerare l'impossibilità di esprimere qualcosa, sia esso un sentimento come la felicità o un dubbio, un dilemma che riempie la nostra mente, come un segno di distinzione, come una cartina di tornasole per riconoscere le cose che sono molto più vicine ai misteri intimi e divini che alle complicate, ma pur sempre terrene e concrete, formule esatte della matematica.</p>
<p><sup>1675</sup> Di questo è composto il Giorno Un mattino e un meriggio Una Baldoria indescrivibile E poi un gioioso sconosciuto I cui Fasti attraggono e respingono E donano e privano E penuria di Gloria Irrimediabilmente lasciano ♦ La vita compie il suo ciclo, riempie i suoi giorni di abitudine e di estro, e ha come meta finale qualcosa di sconosciuto, un mistero che insieme ci attrae ci respinge. Forse soltanto di una cosa possiamo essere sicuri: ciò che qui chiamiamo "gloria" diventerà ben misera cosa, quando parteciperemo anche noi a quei fasti di cui non sappiamo nulla.</p>
<p><sup>1680</sup> Talvolta con il Cuore Raramente con l'anima Ancora meno con la forza Pochi - amano davvero ♦ Inusuale la scelta di questa gradazione di amori: il cuore, che sembrerebbe il candidato più ovvio per l'amore vero e, perciò, più raro, è messo al primo posto in ordine di frequenza: un tipo d'amore che non è raro incontrare. Poi viene l'anima e solo per ultima, la più rara, quella "forza" (ma anche energia, vigore) che credo si debba leggere come intensità, totalità di un sentimento che coinvolge tutto il nostro essere.</p>
<p><sup>1681</sup> La Parola è uno dei sintomi dell'affetto E il Silenzio l'altro - La comunicazione perfetta Nessuno può udirla Esiste e la sua conferma Si ha dentro - Ravvisate disse l'Apostolo Eppure non avete visto! ♦ Gli ultimi due versi si riferiscono alla Prima lettera di Pietro 1,8: "voi lo amate, pur senza averlo visto; e ora senza vederlo credete in lui" (nella King James: "Whom having not seen, ye love; in whom, though now ye see him not, yet believing"). Il silenzio è la comunicazione perfetta, quella che non arriva concretamente al nostro orecchio ma si sente, con una intensità molto più alta, nell'intimo, come la fede della citazione biblica.</p>
<p><sup>1687</sup> Il bagliore di un atto eroico Che strana illuminazione La lenta miccia del Possibile è accesa Dall'Immaginazione ♦ L'atto eroico è un bagliore che si distingue dalla solita luce della vita. È come se avesse una miccia che può essere accesa soltanto dal fuoco dell'immaginazione, della fantasia che ci porta al di là del consueto.</p>
<p><sup>1688</sup> Le Colline drizzano le Teste Purpuree I Fiumi si girano a guardare Eppure l'uomo non ha di tutta questa Ressa Curiosità  ♦ La natura riempie il mondo di prodigi, di bellezze, ma pochi sono quelli che sanno guardare, che si chiedono cos'è che succede intorno a loro. Sembra che solo la natura sia capace di godere di se stessa.</p>
<p><sup>1700</sup> Spiegare la Bellezza la svaluterebbe Definirne l'incanto la umilierebbe C'è un Mare senza sillabe Di cui essa è il segno La mia volontà cerca la parola che le spetta E fallisce, ma trattiene Un Rapimento come di Lasciti - D'introspettive miniere - ♦ Non abbiamo parole che ci permettano di spiegare la bellezza, di definirne l'incanto, eppure sentiamo che dietro di essa c'è un mare, tanto inesprimibile quanto ricco di estatici rapimenti, riservati a un godimento che solo nell'intimo trova il suo pieno appagamento.</p>
<p><sup>1660</sup> La Gloria è quella radiosa tragica cosa Che per un istante Significa Dominio Scalda qualche povero nome Che non ha mai provato il Sole Riponendolo delicatamente Nell'oblio - ♦ La gloria del primo verso è molto simile alla fama della J1659-F1702. Qui ED mette l'accento soprattutto sulla caducità e, nei versi 3 e 4, su un apparente splendore che può illudere soltanto chi non ha mai visto il sole vero. Errante (1959) traduce al primo verso con "gloria", ma nelle note interpreta il termine come "grazia", concludendo così: "Gli ultimi quattro versi enunciano un'idea profondamente cristiana, e chiariscono il senso del poemetto; Emily osserva infatti che queste improvvise visitazioni della grazia toccano sovente gli uomini infelici, ed anche i più umili."</p>
<p><sup>1665</sup> So di persone nella Tomba Che sarebbero davvero felici Di conoscere le notizie che so io stasera Se ne avessero avuto l'opportunità È questo che espande l'evento più minuto E accresce l'atto più insignificante Il mio diritto di camminare sulla Terra Avessero loro in questo momento ♦ Le cose e le notizie più insignificanti, quelle che facciamo o sentiamo tutti i giorni senza farci troppo caso, si rivelano gemme preziose se pensiamo a quanto sarebbero importanti per chi non potrà mai più provarle.</p>
<p><sup>1680</sup> Talvolta con il Cuore Raramente con l'anima Ancora meno con la forza Pochi - amano davvero ♦ Inusuale la scelta di questa gradazione di amori: il cuore, che sembrerebbe il candidato più ovvio per l'amore vero e, perciò, più raro, è messo al primo posto in ordine di frequenza: un tipo d'amore che non è raro incontrare. Poi viene l'anima e solo per ultima, la più rara, quella "forza" (ma anche energia, vigore) che credo si debba leggere come intensità, totalità di un sentimento che coinvolge tutto il nostro essere.</p>
<p><sup>1681</sup> La Parola è uno dei sintomi dell'affetto E il Silenzio l'altro - La comunicazione perfetta Nessuno può udirla Esiste e la sua conferma Si ha dentro - Ravvisate disse l'Apostolo Eppure non avete visto! ♦ Gli ultimi due versi si riferiscono alla Prima lettera di Pietro 1,8: "voi lo amate, pur senza averlo visto; e ora senza vederlo credete in lui" (nella King James: "Whom having not seen, ye love; in whom, though now ye see him not, yet believing"). Il silenzio è la comunicazione perfetta, quella che non arriva concretamente al nostro orecchio ma si sente, con una intensità molto più alta, nell'intimo, come la fede della citazione biblica.</p>
<p><sup>1684</sup> La Cantonata è nella stima L'Eternità è là Affermiamo come di una Stazione Mentre è così vicina Che si unisce a me nel mio Vagare Che condivide casa con me Nessun Amico ho così ostinato<br>Come questa Eternità ♦ L'eternità è considerata un punto d'arrivo, qualcosa che staziona in un punto ed è da raggiungere, la fine di un percorso che ne è privo e l'inizio di un altro che ne è permeato. Ma non è così, perché l'eternità accompagna la nostra vita, condivide tutto ciò che facciamo senza mai allontanarsi dalla nostra mente. Un pensiero, ma soprattutto un dubbio, che cerchiamo affannosamente di razionalizzare, senza mai riuscire a farlo. Questa è una lettura che privilegia il dubbio; un'altra può essere quella che la vita mortale non è qualcosa di separato da ciò che ci attende dopo, non è una tappa da concludere per poi fermarsi e cambiare treno, ma semplicemente l'inevitabile inizio, più o meno lungo, di un percorso unico che ci porterà verso un mondo forse diverso ma non estraneo a quello terreno in cui abbiamo vissuto.</p>
<p><sup>1688</sup> Le Colline drizzano le Teste Purpuree I Fiumi si girano a guardare Eppure l'uomo non ha di tutta questa Ressa Curiosità ♦ La natura riempie il mondo di prodigi, di bellezze, ma pochi sono quelli che sanno guardare, che si chiedono cos'è che succede intorno a loro. Sembra che solo la natura sia capace di godere di se stessa.</p>
<p><sup>1704</sup> A un cuore spezzato Nessun altro può volgersi Senza l'alta prerogativa Di avere anch'esso sofferto ♦ Nessuno può consolare un altro se non ha provato quella sofferenza che ora cerca di alleviare.</p>
<p><sup>1706</sup> Quando abbiamo cessato di curarcene Il Dono ci è dato Per il quale avremmo dato la Terra E ipotecato il Cielo Ma così sminuito di valore Che è ignominia ora Soppesarlo - ♦ Un dono tanto desiderato perde improvvisamente il suo valore una volta ottenuto (vedi la nota alla J439-F626).</p>
<p><sup>1707</sup> L'Inverno sottoposto a coltura È arabile quanto la Primavera ♦ Non bisogna mai considerare senza speranza l'aridità di un cuore, di una mente, di una persona. Se ci lavoriamo un po', magari riusciamo a far nascere qualcosa anche in un gelido inverno.</p>
<p><sup>1711</sup> Una faccia priva d'amore o grazia, Un'odiosa, dura, faccia di successo, Un faccia con la quale una pietra Si sentirebbe totalmente a suo agio Come se fossero vecchie conoscenze - Tirate per la prima volta insieme. ♦ La descrizione di una faccia non certo simpatica, che viene voglia di tirare come si farebbe con una pietra, perché di quella ha la durezza priva di qualsiasi sentimento.</p>
<p><sup>1718</sup> L'annegare non è così penoso Come il tentativo di risalire. Tre volte, si dice, chi sta affondando Torna su di fronte al cielo, E poi discende per sempre Verso quell'aborrita dimora, Dove lui e la speranza si separano - Perché lui è afferrato da Dio. Il volto cordiale del Creatore, Per quanto bello a vedersi, È scansato, dobbiamo ammetterlo, Come un'avversità. ♦  La parte più penosa della morte non è la morte in sé, ma il rendersene conto, lottare con tutte le nostre forze contro un avversario che non lascia scampo, che ci separa per sempre da quella speranza che ci aveva sorretti fino all'ultimo, per portarci in un luogo che amiamo raffigurarci abitato da quel Dio buono e bello, ma che ciascuno di noi tende a scansare fino all'ultimo, perché dobbiamo ammettere che, nonostante tutto, proprio non ci piace quel paradiso così allettante, ma di cui preferiremmo volentieri fare a meno per restare in questa valle di lacrime.</p>
<p><sup>1720</sup> Avessi saputo che la prima sarebbe stata l'ultima L'avrei serbata più a lungo. Avessi saputo che l'ultima sarebbe stata la prima L'avrei mescolata con più forza. Coppa, fu tua la colpa, Non era il labbro il bugiardo. No, labbro fu tua, La Beatitudine era più di tutto da biasimare. ♦ Nell'edizione Johnson al verso 4 si legge "drunk" ("bevuta") al posto di "mixed", e quest'ultimo termine è in nota come variante. Franklin ritiene che sia l'opposto. Quando abbiamo a disposizione una coppa d'amore, di gioia, raramente ci rendiamo conto che potrebbe essere l'ultima; magari la sorseggiamo in fretta, accontentandoci di un istante di intensa felicità, invece di serbarla e consumarla fino in fondo. E la colpa non è della coppa, ma di quelle labbra avide, che preferiscono un attimo di estasi a un sentimento magari meno intenso, ma più duraturo.</p>
<p><sup>1725</sup> Presi un Sorso di Vita - Vi dirò quanto l'ho pagato - Esattamente un'esistenza - Il prezzo di mercato, dicevano. Mi pesarono, Granello per Granello - Bilanciarono Fibra con Fibra, Poi mi porsero il valore del mio Essere - Un singolo Grammo di Cielo!♦ Franklin annota: "Databile all'autunno 1862, nel Fascicolo 20, su un foglio dato da Martha Bianchi a Herbert F. Jenkins nel 1929 (perduto). La trascrizione è di Mabel Todd." Il senso dei versi può essere riassunto in due frasi, apparentemente opposte ma, in fin dei conti, speculari: "per tutti i dolori della vita il premio è un istante di felicità" oppure "il prezzo di un istante di felicità è il dolore di una vita". Nella prima strofa siamo più dalle parti della seconda frase: "ho preso un sorso di vita e l'ho pagato un'esistenza, un costo esorbitante ma che mi dicono sia il prezzo di mercato" (ovvero quasi sempre nella vita si paga un prezzo così esorbitante). Nella seconda sembra più plausibile la prima frase: "soppesarono la mia vita e valutarono che un singolo grammo di cielo sarebbe bastato per pagarla".</p>
<p><sup>1728</sup> È l'Immortalità un veleno letale Che gli uomini ne sono così oppressi?♦ Il mistero dell'immortalità opprime talmente le nostre menti che la parola sembra rovesciarsi, trasformandosi in un veleno che dà morte invece di una vita senza fine. Ho tradotto letteralmente "bane" ("Poison of a deadly quality.") per sottolineare il paradosso dell'immortalità portatrice di morte.</p>
<p><sup>1736</sup> Orgogliosa del mio cuore spezzato, poiché tu lo spezzasti, Orgogliosa della pena che non sentivo fino a te, Orgogliosa della mia notte, poiché tu con pleniluni l'hai estinta, Non condividere la tua passione, la mia umiltà. Non puoi vantare, come Gesù, l'ubriachezza senza compagno Che fu l'intensa coppa d'angoscia preparata per il Nazzareno Non puoi trafiggere la tradizione con l'incomparabile puntura, Guarda! ho usurpato il tuo crocifisso per onorare il mio!♦ Qualsiasi pena d'amore è una pena che si sopporta con orgoglio, anche quando si è costretti a rinunciare con umiltà a una passione che si sente condivisa. E l'altro deve essere consapevole che quella angosciosa ebbrezza è comune, non è come quella di Gesù, che bevve da solo l'amara coppa del dolore; per questo non può pensare al suo come a un sacrificio vissuto in solitudine, ma come un calvario in cui entrambi sono crocifissi.</p>
<p><sup>1739</sup> Alcuni dicono buonanotte - a notte - Io dico buonanotte di giorno - Arrivederci - mi dice chi se ne va - Buonanotte, ancora rispondo - Perché la separazione, quella è notte, E la presenza, semplicemente alba - Lei, la luce purpurea lassù Chiamata mattino.♦ Il gioco di parole sui saluti serali e mattutini, che ricorda il "Good Morning - Midnight -" della J425-382, serve per definire la separazione, l'atto che trasforma il giorno in notte, senza curarsi di dove sia il sole in quel momento, mentre la presenza (e non il ritorno, perché qui la separazione ha una connotazione definitiva e irreversibile) ha in sé i caratteri di un'alba la cui luce purpurea ci illumina dall'alto, come se non dovesse mai calare per iniziare il ciclo che porterà inevitabilmente al tramonto e al buio della notte.</p>
<p><sup>1741</sup> Che non verrà mai di nuovo È ciò che rende la vita così dolce. Credere a ciò che non crediamo Non rallegra. Che se sarà, sarà al più Un patrimonio estraneo - Questo istiga un appetito Precisamente opposto.♦ L'unicità della vita è ciò che la rende degna di essere vissuta, perché viverla pensando a un ipotetico aldilà sarebbe come imporsi di credere a qualcosa in cui intimamente non crediamo. Perciò in questa unicità è compreso anche il fatto che non ci sarà nemmeno una vita "altra", o, tutt'al più, che questa seconda vita, se mai dovesse esserci, non potrà che essere completamente staccata da quella precedente, senza legami che ci permettano di riconoscerci in essa attraverso quell'individualità che ci accompagna da vivi. È questa consapevolezza che ci fa respingere questo illusorio "patrimonio ablativo" e ci induce ad assaporare fino in fondo la concretezza del patrimonio concreto che viviamo ogni giorno. Ho inteso "ablative" col significato che nel Webster è attribuito ad "ablative absolute": "is when a word in that case, is independent, in construction, of the rest of the sentence.", ovvero, qualcosa di indipendente, di singolare e staccato da ogni altra cosa; qui, una possibile vita successiva che non si porterebbe comunque dietro nulla di quella precedente.<br>Interessanti due commenti, di segno diverso, in due edizioni italiane. Bacigalupo: "Diffidenza nei confronti di un aldilà scarsamente probante (ablativo). Lo spirito è immanente nella vita irripetibile." Tarozzi: "L'unicità della vita, la sua impermanenza porta a desiderare ciò che dura, l'assoluto e l'eterno."</p>
<p><sup>1744</sup> La gioia non ha stelo né nocciolo, Né seme che possiamo seminare, È commestibile per la brama, Ma sfuggente da mostrare. Da palati essenziali Sono preferiti quei prodotti Inespugnabili dal transito E brevettati dal guscio.♦ La gioia sfama il desiderio di un momento, ma non è adatta a durare; per questo i palati fini preferiscono vivande magari meno forti, ma restie a transiti veloci e adatte a crescere lentamente nel loro guscio.</p>
<p><sup>1750</sup> Le parole dette dal felice Sono rozza melodia Ma quelle provate dal silente Sono bellissime - ♦ Esprimere un sentimento con le parole è sempre un po' volgarizzarlo; le stesse parole, non pronunciate ma sentite dentro di sé, diventano bellissime.</p>
<p><sup>1752</sup> Docile chi è interrato Mentre noi che osiamo vivere Accusiamo la brevità del sole Che brilla su quella Tomba. Nello spazio della sua dipartita Non resta desolazione Così impavida nella Casa della Morte Come se fosse la sua.♦ Il compianto e la reazione contro la morte appartengono a chi resta, mentre chi muore non può che accettare docilmente il suo destino e prepararsi ad abitare quella che d'ora in poi sarà la sua casa. Il pronome al quinto verso fa pensare a un soggetto reale, femminile, non identificabile anche perché la mancanza del manoscritto non permette datazione.</p>
<p><sup>1755</sup> Per fare un prato va benone un trifoglio e un calabrone, Un trifoglio, e un calabrone, E immaginazione. L'immaginazione da sola basterà, Se di calabroni penuria ci sarà.♦ Il mondo è fatto di piccole cose ma, soprattutto, di fantasia, sogno, immaginazione. Se manca qualcosa si può supplire con la fantasia, se manca questa l'abbondanza non servirà a nulla. Il testo non ha quasi bisogno di traduzione, ho preferito perciò prendermi qualche libertà e mantenere la struttura delle rime: aaabb con rimalmezzo al primo verso.</p>
<p><sup>1758</sup> Dove ogni Uccello è libero di andare E le Api giocano sfrontate Lo Straniero prima di bussare Deve le Lacrime allontanare -♦ La natura non conosce l'affanno che assedia noi mortali, perciò, se dovessimo chiedere di entrare nel mondo spensierato degli uccelli e delle api, dovremmo prima scacciare quelle lacrime che là sarebbero fuori posto.</p>
<p><sup>1763</sup> La fama è un'ape. Ha un canto - Ha un pungiglione - Ah, e poi, ha un'ala.♦ La fama porta con sé canti di lode, poi le ferite dell'oblio e quindi, inevitabilmente, vola via. Il pungiglione del secondo verso potrebbe essere anche il simbolo di un'arma a disposizione di chi è toccato dalla fama; in questo caso potremmo leggerla così: la fama dona gloria spirituale (song) e concreta (sting), ma non dimentichiamo che prima o poi userà le ali per volare via.</p>
<p><sup>1765</sup> Che l'Amore sia tutto quel che c'è È tutto ciò che sappiamo dell'Amore, È abbastanza, il carico dev'essere Proporzionato al solco.♦ L'amore è tutto, soltanto questo possiamo dire di lui. Ma è quanto basta, perché le parole con cui lo descriviamo debbono essere proporzionate alla sua grandezza, o meglio, alla sua totalità. Interessanti le varie traduzioni degli ultimi due versi: "E ci basta, se il carico / è proporzionato al contenitore." (Raffo nel Meridiano, con il probabile intervento redazionale di Bacigalupo); "E basti: sia il pedaggio in proporzione / al carico che porta." (Raffo, Fògola, 1986); "è abbastanza, il carico in teoria / proporzionale al solco." (Lanati); "tanto basta, il carico dev'essere / proporzionato al solco." (Sabbadini); "Non è poco, in teoria il carico / è proporzionato al solco." (Sinigaglia).</p>
<p><sup>1769</sup> Il giorno più lungo che Dio stabilisce Finirà con il sole. L'angoscia può avviarsi al suo traguardo, E poi deve rientrare.♦ L'angoscia, per grande che sia, è sottoposta alle leggi della natura: prima o poi dovrà finire.</p>
<p><sup>1771</sup> Un qualcosa di volatile - di indiscreto - sempre fuori luogo è l'Amore - La gioiosa piccola Divinità Che non siamo costretti a servire -♦ Un inusuale ritratto dell'amore, descritto nei suoi caratteri meno attraenti: volatile, indiscreto, sempre fuori luogo; ma in fin dei conti nessuno ci obbliga a frequentarlo. "To scourge" significa "punire severamente, frustare"; qui mi sembra usato più con il significato di "obbligare, costringere".</p>
<p><sup>1773</sup> L'Estate che non apprezzammo Tanto facili erano i suoi tesori Ci istruisce ora che se ne sta andando E il riconoscimento è tardo - Si scuote - mette il Soprabito E vaglia con fatale prontezza Treni in quel momento fuori di vista Inconsapevoli della sua sveltezza -♦ Le cose si apprezzano soltanto nel momento in cui le stiamo perdendo, ed è quasi sempre troppo tardi; così, l'estate vissuta senza apprezzarne troppo i tesori ci insegna a valutarla degnamente mentre si sta accomiatando, quando diventiamo consci di quei tesori che ci sembravano così facili da godere e di cui sentiremo certo la mancanza. Gli ultimi tre versi li ho interpretati come un'immagine dell'estate che va alla stazione, legge attentamente gli orari delle partenze e resta in impaziente attesa del primo treno, che ancora non si vede, un treno che è inconsapevole di quel passeggero che va di fretta perché deve lasciare il posto all'autunno che arriva.</p>
<p><sup>1774</sup> Un Tempo troppo felice si dissolve E non lascia traccia - È l'Angoscia che non ha Penne O troppo pesanti per volare - ♦ La felicità fa presto a dissolversi, mentre l'angoscia non è dotata di ali o, se ce l'ha, le ha troppo pesanti per volare via.</p>

</div>

<style>
a {color:gold}
</style>

<script type="text/javascript">

var custom = function () {
document.getElementById("verso").style.font="italic 18pt georgia";
document.getElementById("titolo").innerHTML="Emily Dickinson";
}

var subuno = function(e) {
return;
}

var subdue = function() {
return;
}

</script>

</body>
</html>
