<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<p>Gitanjali I / Mi hai fatto senza fine / questa è la tua volontà. / Questo fragile vaso / continuamente tu vuoti / continuamente lo riempi / di vita sempre nuova. / Questo piccolo flauto di canna / hai portato per valli e colline / attraverso esso hai soffiato / melodie eternamente nuove. / Quando mi sfiorano le tue mani immortali / questo piccolo cuore si perde / in una gioia senza confini / e canta melodie ineffabili. / Su queste piccole mani / scendono i tuoi doni infiniti. / Passano le età, e tu continui a versare, / e ancora c’è spazio da riempire.</p>
<p>Gitanjali II / Quando mi comandi di cantare, il mio cuore / sembra scoppiare d’orgoglio / e fisso il tuo volto / e le lacrime mi riempiono gli occhi. / Tutto ciò che nella mia vita / vi è di aspro e discorde / si fonde in dolce armonia, / e la mia adorazione stende l’ali / come un uccello felice / nel suo volo a traverso il mare. / So che ti diletti del mio canto, / che soltanto come cantore / posso presentarmi al tuo cospetto. / Con l’ala distesa del mio canto / sfioro i tuoi piedi, che mai / avrei pensato di poter sfiorare. / Ebbro della felicità del mio canto / dimentico me stesso / e chiamo amico te / che sei il mio signore.</p>
<p>Gitanjali III / Non so come tu canti, mio signore! / Sempre ti ascolto / in silenzioso stupore. / La luce della tua musica / illumina il mondo. / Il soffio della tua musica / corre da cielo a cielo. / L’onda sacra della tua musica / irrompe tra gli ostacoli pietrosi / e scorre impetuosa in avanti. / Il cuore anela di unirsi al tuo canto, / ma invano cerco una voce. / Vorrei parlare, ma le mie parole / non si fondono in canti / e impotente grido. / Hai fatto prigioniero il mio cuore / nelle infinite reti / della tua musica.</p>
<p>Gitanjali IV / Vita della mia vita, / sempre cercherò di conservare / puro il mio corpo, / sapendo che la tua carezza vivente / mi sfiora tutte le membra. / Sempre cercherò di allontanare / ogni falsità dai miei pensieri, / sapendo che tu sei la verità / che nella mente / mi ha acceso la luce della ragione. / Sempre cercherò di scacciare / ogni malvagità dal mio cuore, / e di farvi fiorire l’amore, / sapendo che hai la tua dimora / nel più profondo del cuore. / E sempre cercherò nelle mie azioni / di rivelare te, / sapendo che è il tuo potere / che mi dà la forza di agire.</p>
<p>Gitanjali V / Concedi ch’io possa sedere / per un momento al tuo fianco. / Le opere cui sto attendendo / potrò finirle più tardi. / Lontano dalla vista del tuo volto / non conosco né tregua né riposo / e il mio lavoro / diventa una pena senza fine / in un mare sconfinato di dolori. / Oggi l’estate è venuta / alla mia finestra / con i suoi sussurri e sospiri, / le api fanno i menestrelli / alla corte del boschetto in fiore. / Ora è tempo di sedere tranquilli / a faccia a faccia con te / e di cantare la consacrazione / della mia vita / in questa calma straripante e silenziosa.</p>
<p>Gitanjali VI / Cogli questo piccolo fiore / e prendilo. Non indugiare! / Temo che esso appassisca / e cada nella polvere. / Non so se potrà trovare / posto nella tua ghirlanda, / ma onoralo con la carezza pietosa / della tua mano - e coglilo. / Temo che il giorno finisca / prima del mio risveglio / e passi l’ora dell’offerta. / Anche se il colore è pallido / e tenue è il suo profumo / serviti di questo fiore / finché c’è tempo - e coglilo.</p>
<p>Gitanjali VII / Il mio canto ha deposto ogni artificio. / Non sfoggia splendide vesti / né ornamenti fastosi: / non farebbero che separarci / l’uno dall’altro, / e il loro clamore / coprirebbe quello che sussurri. / La mia vanità di poeta / alla tua vista muore di vergogna. / O sommo poeta, / mi sono seduto ai tuoi piedi. / Voglio rendere semplice e schietta / tutta la mia vita / come un flauto di canna / che tu possa riempire di musica.</p>
<p>Gitanjali VIII / Il bambino adorno di vesti principesche / con al collo monili ingemmati, / perde ogni piacere nel gioco, / la sua veste lo impaccia a ogni passo. / Per paura che si possa stracciare / o che s’imbratti di polvere / si tiene appartato dal mondo / e ha timore persino di muoversi. / Madre, a che vale / tutta questa eleganza / se ci tiene lontani dalla salutare / polvere di questa terra, / se ci priva del diritto d’entrare / nella grande festa del mondo?</p>
<p>Gitanjali IX / O stolto, che cerchi di portare / te stesso sulle tue spalle! / Mendicante, che vieni a mendicare / alla porta della tua casa! / Deponi ogni fardello in queste mani / che tutto sanno sopportare, / non voltarti mai indietro a guardare / il passato con rimpianto. / Il desiderio subito spegne / la fiamma d’ogni lampada che sfiora. / È empio - non prendere doni / dalle sue mani impure. / Accetta soltanto / quello ch’è offerto dall’amore.</p>
<p>Gitanjali X / Qui è il tuo sgabello / e qui riposa i tuoi piedi / dove vivono i più poveri, / i più umili, i perduti. / Quando a te io cerco d’inchinarmi, / la mia riverenza non riesce ad arrivare / tanto in basso dove i tuoi piedi / riposano tra i più poveri, / i più umili, i perduti. / L’orgoglio non si può accostare / dove tu cammini, indossando / le vesti dei più poveri, / dei più umili e dei perduti. / Il mio cuore non riesce a trovare / la strada per scendere laggiù / dove tu ti accompagni a coloro che non hanno / compagni, tra i più poveri, / i più umili, e i perduti.</p>
<p>Gitanjali XI / Smettila di cantare i tuoi inni, / di recitare le tue orazioni! / Chi adori in quest’angolo buio / e solitario d’un tempio / le cui porte sono tutte chiuse? / Apri i tuoi occhi e guarda: / non è qui il tuo Dio. / È là dove l’aratore / ara la dura terra, / dove lo spaccapietre / lavora alla strada. / È con loro nel sole e nella pioggia, / la sua veste è coperta di polvere. / Levati il manto sacro / e scendi con lui nella polvere. / Liberazione? / Dove credi di poter trovare / liberazione? / Il tuo stesso signore / ha preso su di sé lietamente / i legami della creazione - / è legato a noi tutti per sempre. / Lascia le tue meditazioni, / abbandona l’incenso e i tuoi fiori! / Che male c’è se le tue vesti / diventano sporche e stracciate? / Va incontro a lui, / sta presso di lui / nel lavoro e nel sudore della fronte.</p>
<p>Gitanjali XII / A lungo durerà il mio viaggio / e lunga è la via da percorrere. / Uscii sul mio carro ai primi albori / del giorno, e proseguii il mio viaggio / attraverso i deserti del mondo / e lasciai la mia traccia / su molte stelle e pianeti. / Sono le vie più remote / che portano più vicino a te stesso; / è con lo studio più arduo che si ottiene / la semplicità d’una melodia. / Il viandante deve bussare / a molte porte straniere / per arrivare alla sua, / e bisogna viaggiare / per tutti i mondi esteriori / per giungere infine al sacrario / più segreto all’interno del cuore. / I miei occhi vagarono lontano / prima che li chiudessi dicendo: / «Eccoti!» / Il grido e la domanda: «Dove?» / si sciolgono nelle lacrime / di mille fiumi / e inondano il mondo / con la certezza: «Io sono!»</p>
<p>Gitanjali XIII / Il canto che venni a cantare / non ho ancora cantato. / Tutto il mio tempo ho passato / a tendere e ad allentare / e corde del mio strumento. / Il tempo non è venuto giusto, / Le parole non sono state disposte / correttamente. / Nel mio cuore c’è solamente / un’agonia di desideri. / Il fiore non è sbocciato / e il vento passa sospirando. / Non ho veduto il suo volto, / la sua voce non ho ascoltato - / ho udito soltanto i suoi passi / sulla strada davanti alla mia casa. / Un giorno intero ho passato / lungo come una vita / a stendere in terra il tappeto / dov’egli possa sedersi. / Ma la lampada non è stata accesa, / e non posso invitarlo ad entrare. / Vivo nella speranza / di poterlo alfine incontrare, / ma non l’ho ancora incontrato.</p>
<p>Gitanjali XIV / Molti sono i miei desideri / e il mio pianto è pietoso, / ma tu mi hai sempre salvato / opponendomi un duro rifiuto. / Giorno per giorno tu mi rendi degno / dei grandi e semplici doni / che, non richiesto, mi hai dato - / Questo cielo e la luce, / questo corpo e la mente e la vita - / salvandomi dai pericoli / dei miei molti desideri. / A volte pigramente indugio, / a volte mi desto e mi affretto / affannandomi verso la meta - / ma tu crudelmente ti nascondi. / Di giorno in giorno mi rendi / degno d’essere accettato, / rifiutandomi costantemente, / salvandomi dai pericoli / del debole, incerto desiderio.</p>
<p>Gitanjali XV / Sono qui a cantarti canzoni. / In questa tua sala ho soltanto / un piccolo posto in un canto. / Nel tuo mondo non ho / nessun lavoro da fare - / la mia inutile vita può soltanto / sgorgare in melodie senza scopo. / Quando batte l’ora / della tua silenziosa adorazione / nell’oscuro tempio della notte, / Comandami, signore, di stare / davanti a te, e cantare. / Quando nell’aria del mattino / l’arpa d’oro è accordata, / concedimi l’onore di ordinare / che io sia presente.</p>
<p>Gitanjali XVI / Ho ricevuto il mio invito / alla festa di questo mondo; / la mia vita è stata benedetta. / I miei occhi hanno veduto, / le mie orecchie hanno ascoltato. / In questa festa dovevo soltanto / suonare il mio strumento: / ho fatto come meglio potevo la parte / che mi era stata assegnata. / Ora chiedo: è venuto / alfine il momento di entrare / e guardare il tuo volto e offrirti / il mio silenzioso saluto?</p>
<p>Gitanjali XVII / Attendo soltanto l’amore / per abbandonarmi alfine / nelle sue mani. / Per questo è così tardi / e mi sono macchiato / di tante colpe e omissioni. / Vengono con le loro leggi / e i loro codici a legarmi; / ma io sempre li eludo; / perché attendo soltanto l’amore / per abbandonarmi alfine / nelle sue mani. / M’incolpano e mi chiamano sventato / e non ho dubbi / che l’accusa è fondata. / Trascorso è il giorno del mercato, / i lavori sono stati terminati. / Coloro che invano son venuti / a chiamarmi, sono tornati delusi. / Io attendo soltanto l’amore / per abbandonarmi alfine / nelle sue mani.</p>
<p>Gitanjali XVIII / Nubi su nubi s’addensano / e si fa buio / Amore mio, perché mi lasci tutto solo / ad attendere fuori della porta? / Io sono tra la folla a mezzogiorno, / quando ferve il lavoro, / ma in questo giorno buio e solitario / sei tu la mia sola speranza. / Se non mi mostri il tuo volto, / se solo mi lasci in disparte, / come potrò sopportare / queste lunghe ore di pioggia? / Lo sguardo si perde lontano / nell’oscurità del cielo, / e il mio cuore vaga gemendo / col vento che soffia incessante.</p>
<p>Gitanjali XIX / Se tu non parli colmerò il mio cuore / del tuo silenzio e lo sopporterò. / Pazientemente, a testa china, / resterò muto e attenderò / come la notte, in veglia stellata. / Certamente il mattino verrà, / svaniranno le tenebre, / e la tua voce verserà / per il cielo raggi dorati. / Allora le tue parole / prenderanno ali in canzoni / da tutti i miei nidi d’uccelli; / le tue melodie fioriranno / in tutte le mie foreste.</p>
<p>Gitanjali XX / Il giorno in cui il loto fiorì, / ahimé, la mia mente vagava distratta / e non me ne accorsi. / Vuoto rimase il mio canestro, / il fiore rimase negletto. / Solo, di tanto in tanto, / scendeva in me la tristezza; / dal sonno mi destavo all’improvviso, / e sentivo la dolce traccia d’una strana / fragranza nel vento del sud. / Quella vaga dolcezza / mi faceva soffrire / e mi pareva che fosse / l’ardente soffio dell’estate / che cercava il suo compimento. / Allora non sapevo che era / tanto vicino, che era mio, / e che questa perfetta dolcezza / era sbocciata / nel profondo del mio stesso cuore.</p>
<p>Gitanjali XXI / Devo varare la mia barca. / Sulla riva / languide trascorrono l’ore - ahimé! / Primavera ha sbocciato i suoi fiori / e ha preso commiato. / E ora attendo col mio vano / carico di fiori appassiti. / Le onde si son fatte rumorose / e sulla riva, nell’ombroso sentiero, / le foglie gialle tremano e cadono. / In quale vuoto fissi lo sguardo? / Non senti un fremito passare / nell’aria, con le note d’un canto / che lontano si leva / dall’altra riva?</p>
<p>Gitanjali XXII / Nell’ombra fonda del luglio piovoso / cammini con passi segreti / silenzioso come la notte / eludendo ogni vigilanza. / Il mattino ha chiuso i suoi occhi / incurante degli insistenti richiami / del vento dell’est, / e un velo pesante è stato steso / sull’insonne azzurro del cielo / I boschi hanno cessato i loro canti, / tutte le porte sono state chiuse. / Tu sei il viandante solitario / di questa strada deserta. / Mio solo, mio migliore amico, / aperta è la porta della mia casa - / non passare come un sogno.</p>
<p>Gitanjali XXIII / Sei uscito in questa notte tempestosa / nel tuo viaggio d’amore, amico mio? / il cielo geme disperato. / La mia notte è insonne. / Di tanto in tanto apro la mia porta / e guardo nel buio, amico mio. / Davanti a me non vedo nulla / e mi chiedo / dove si trovi il tuo sentiero. / Per quale oscura riva del nero fiume, / per quale lontano margine / dell’oscura foresta, / attraverso quale buio labirinto / cammini per venire da me, amico mio?</p>
<p>Gitanjali XXIV / Se il giorno è finito, / se gli uccelli non cantano più, / se il vento stanco si posa, / stendi il pesante velo / delle tenebre sopra di me, / come hai avvolto la terra / nella coltre del sonno / e hai chiuso teneramente / i petali del fiore di loto / che languono nell’imbrunire. / Dal viandante - / la cui bisaccia è vuota / prima che il viaggio sia finito, / le cui vesti sono stracciate / e coperte di polvere, / le cui forze sono esaurite - / allontana la vergogna e la miseria / e rinnova la sua vita come un fiore / sotto la coltre della tua / tenera notte.</p>
<p>Gitanjali XXV / Nella notte della stanchezza / lascia che mi abbandoni / al sonno senza lottare / confidando solamente in te. / Non lasciarmi forzare / il mio spirito stanco e intorpidito / a prepararsi indegnamente / per la tua adorazione. / Sei tu che stendi il velo della notte / sugli occhi stanchi del giorno / per ristorare la vista / con la fresca letizia del risveglio.</p>
<p>Gitanjali XXVI / Venne e sedette al mio fianco, / ma non mi destai. / Che sonno sciagurato fu quello, / o me miserabile! / Venne nel silenzio della notte; / teneva in mano la sua arpa / e i miei sogni risuonarono / delle sue melodie. / Ahimé, perché le mie notti / così sono sempre perdute? / Perché manco sempre la visione di colui / il cui alito sfiora il mio sogno?</p>
<p>Gitanjali XXVII / Luce, oh, dov’è la luce? / Accendila con il fuoco ardente / del desiderio! / La lampada è pronta / ma dov’è la fiamma? / È questo il mio destino, cuore? / Oh, la morte sarebbe di gran lunga / migliore per te. / La miseria bussa alla mia porta / e dice: Il tuo signore è insonne / e t’invita al convegno d’amore / nell’oscurità della notte. / Il cielo è coperto di nubi, / la pioggia cade incessante. / Non so quel che s’agita in me, / non comprendo cosa significhi. / Il bagliore improvviso d’un lampo / fa scendere un buio più fondo / e il mio cuore cerca brancolando / il sentiero che porta ove m’invita / l’armonia della notte. / Luce, oh, dov’è la luce? / Accendila con il fuoco ardente / del desiderio! / Tuona la bufera e soffia il vento / fischiando nel vuoto. / La notte è scura come pietra nera. / Non lasciare che l’ore passino nel buio - / Accendi con la tua vita / la lampada dell’amore.</p>
<p>Gitanjali XXVIII / Tenaci sono le catene, / ma mi duole il cuore quando cerco d’infrangerle. / Libertà è il mio solo desiderio, / ma di sperarla mi vergogno. / Sono certo che ricchezze inestimabili sono in te, che il mio migliore amico sei tu, ma non trovo il coraggio di gettare gli orpelli di cui è piena la mia stanza. / Sono come avvolto in un sudario di polvere e morte - lo detesto eppure lo abbraccio con amore.  /  I miei debiti sono numerosi, gravi sono le mie colpe, la mia onta segreta è pesante - ma quando vengo a chiedere il mio bene tremo di paura al pensiero / che la mia preghiera sia esaudita.</p>
<p>Gitanjali XXIX / Colui che rinchiudo col mio nome / sta piangendo in questa prigione. / Sono sempre intento a costruire / questo muro tutt’intorno / e via via che giorno per giorno / questo muro sale verso il cielo / perdo di vista il mio vero io / nella sua ombra oscura. / Mi vanto di questo grande muro, / lo intonaco con polvere e sabbia / per timore che un ultimo spiraglio / possa rimanere in questo nome; / e per tutta la cura che mi prendo / perdo di vista il mio vero io.</p>
<p>Gitanjali XXX / Uscii solo per venire al tuo convegno. / Ma chi è costui che mi segue / nella silenziosa oscurità? / Mi traggo da parte / per evitare la sua compagnia, / ma non riesco a sfuggirgli. / Con la sua andatura spavalda / solleva la polvere di terra; / a ogni parola che pronuncio / aggiunge la sua voce chiassosa. / È il mio piccolo io, mio signore, / senza paura e senza vergogna; / ma io mi vergogno di venire / alla tua porta in questa compagnia.</p>
<p>Gitanjali XXXI / «Prigioniero, dimmi, chi è stato / che ti ha avvinto in catene?» / «È stato il mio signore» / il prigioniero rispose. / «Credevo di poter superare / per ricchezza e potenza chiunque al mondo, / e così ammassai nel mio tesoro / il denaro dovuto al mio re. / Quando il sonno mi vinse, mi stesi / sul letto destinato al mio signore; / e al risveglio mi trovai prigioniero / nel mio stesso tesoro». / «Prigioniero, dimmi, chi è stato / a forgiare questa catena?» / «Io stesso», rispose, «ho forgiato / questa catena che nulla può spezzare. / Credevo che la mia forza invincibile / avrebbe fatto prigioniero il mondo, / lasciandomi libero e indisturbato. / Notte e giorno lavorai alla catena / con grandi fuochi e colpi crudeli - / e quando il lavoro fu finito, / quando l’ultimo anello fu saldato, / mi accorsi ch’essa mi stringeva / nella stretta che nulla può spezzare».</p>
<p>Gitanjali XXXII / In questo mondo coloro che m’amano / cercano con tutti i mezzi / di tenermi avvinto a loro. / Il tuo amore è più grande del loro, / eppure mi lasci libero. / Per timore che io li dimentichi / non osano mai lasciarmi solo. / Ma i giorni passano / l’uno dopo l’altro - / e tu non ti fai mai vedere. / Non ti chiamo nelle mie preghiere, / non ti tengo nel mio cuore - / eppure il tuo amore per me / ancora attende il mio amore.</p>
<p>Gitanjali XXXIII / Quando era giorno vennero a casa mia / e dissero: «Occuperemo soltanto / la tua stanza più piccola». / Dissero: / «Ti aiuteremo nel culto del tuo Dio / e accetteremo umilmente / quel po’ di grazia che ci spetta». / Poi si misero a sedere in un cantuccio, / e stettero umili e tranquilli. / Ma nel buio della notte li scopro / che irrompono nel mio santuario, / forti e turbolenti, / e strappano con empia bramosia / le offerte dall’altare di Dio.</p>
<p>Gitanjali XXXIV / Lasciami solo quel poco / con cui possa chiamarti il mio tutto. / Lasciami solo quel poco / con cui possa sentirti in ogni luogo / e venire a te in ogni cosa / e offrirti il mio amore ogni momento. / Lasciami solo quel poco / con cui non possa mai nasconderti. / Lasciami solo la catena / con cui possa legarmi al tuo volere / e il tuo fine sia realizzato nella mia vita - / e che è la catena del tuo amore.</p>
<p>Gitanjali XXXV / Dove la mente non conosce paura / e la testa è tenuta ben alta; / dove il sapere è libero; / dove il mondo non è stato frammentato / entro anguste mura domestiche; / dove le parole sgorgano / dal profondo della verità; / dove lo sforzo incessante tende le braccia / verso la perfezione; / dove il limpido fiume della regione / non ha smarrito la via / nell’arida sabbia del deserto / delle morte abitudini; / dove tu guidi innanzi la ragione / verso pensieri e azioni sempre più ampi / in quel cielo di libertà, Padre, / fa che il mio paese si desti.</p>
<p>Gitanjali XXXVI / Di questo ti prego, signore: colpisci / colpisci alla radice / la miseria che è nel mio cuore. / Dammi la forza di sopportare / serenamente gioie e dolori. / Dammi la forza di rendere il mio amore / utile e fecondo al tuo servizio. / Dammi la forza di non rinnegare / mai il povero, / di non piegare le ginocchia / davanti all’insolenza dei potenti. / Dammi la forza di elevare il pensiero / sopra le meschinità della vita d’ogni giorno / e dammi la forza di arrendere con amore / la mia forza alla tua volontà.</p>
<p>Gitanjali XXXVII / Credevo che il mio viaggio / fosse giunto alla fine, / all’estremo delle mie forze, / che la via davanti a me fosse sbarrata, / che le provviste fossero finite / e fosse giunta l’ora di ritrarmi / nel silenzio e nell’oscurità. / Ma ho scoperto che la tua volontà / non conosce fine per me. / E quando le vecchie parole sono morte, / nuove melodie sgorgano dal cuore; / dove i vecchi sentieri son perduti, / appare un nuovo paese meraviglioso.</p>
<p>Gitanjali XXXVIII / Io desidero te, soltanto te - / il mio cuore lo ripeta senza fine. / Sono falsi e vuoti i desideri / che continuamente mi distolgono da te. / Come la notte nell’oscurità / cela il desiderio della luce, / così nella profondità / della mia incoscienza risuona questo grido: / «Io desidero te, soltanto te». / Come la tempesta cerca fine / nella pace, anche se lotta / contro la pace con tutta la sua furia, / così la mia ribellione / lotta contro il tuo amore eppure grida: / «Io desidero te, soltanto te».</p>
<p>Gitanjali XXXIX / Quando il mio cuore è duro e inaridito / scendi come una pioggia di misericordia. / Quando la grazia è perduta nella vita / vieni come un improvviso / scoppio di canti. / Quando il lavoro tumultuoso / da ogni parte leva il suo fragore / escludendomi dall’al di là, / scendi, signore del silenzio, / con la tua pace e il tuo riposo. / Quando il mio misero cuore / siede in disparte come un mendicante, / spalanca la porta, mio re, / e fa il tuo ingresso trionfale. / Quando le passioni acciecano la mente / con polvere e con delusione - / o tu Santo, o tu Desto, / vieni con folgori e tuoni.</p>
<p>Gitanjali XL / Per giorni e giorni, mio Dio, / la pioggia non è scesa nel mio arido cuore. / L’orizzonte è nudo e spietato: / non il più sottile velo di nubi / non il più vago indizio / d’una fresca pioggia lontana. / Manda la tua irata tempesta, / nera di morte, se questa è la tua volontà, / e con la sferza della folgore spaventa / da un capo all’altro tutto il cielo. / Ma richiama, signore, richiama / questo calore silenzioso che tutto pervade, / che immobile e intenso e crudele / brucia il mio cuore con nera disperazione. / Lascia che la nube della grazia / s’inchini dall’alto del cielo / come il triste sguardo della madre / nel giorno dell’ira paterna.</p>
<p>Gitanjali XLI / Dietro a tutti, nell’ombra / Dove ti nascondi, amore mio? / Nella strada polverosa, / ti spingono, ti passano avanti, / prendendoti per uno che non conta. / Io attendo qui lunghe ore tediose, / spargendo per te le mie offerte, / mentre i passanti vengono e prendono / i miei fiori, a uno a uno, / finché il mio canestro è quasi vuoto. / Il mattino è passato, e il meriggio. / Nell’ombra della sera / i miei occhi son grevi di sonno. / Gli uomini, tornando alle lor case, / mi guardano ridendo, / e mi sento morire di vergogna. / Siedo come una mendicante, / tirandomi la gonna sulla faccia, / e quando mi domandano che voglio / abbasso gli occhi e non rispondo. / Come potrei dire / che sei tu colui che attendo / e che hai promesso di venire? / Come potrei dire, senza vergognarmi, / che ti porto in dote la mia povertà? / Serro questo orgoglio / nel più segreto del cuore. / Siedo sull’erba e guardo il cielo, / e sogno l’improvviso splendore / del tuo arrivo: / tutte le luci sono accese, / i pennoni dorati / ondeggiano sopra il tuo carro - / ed essi, al bordo della strada, / che restano stupiti a bocca aperta / quando vedono che scendi dal tuo carro / per rialzarmi dalla polvere / e porre al tuo fianco / questa cenciosa mendicante / che trema di vergogna e d’orgoglio / come una pianta rampicante / nella brezza estiva. / Ma il tempo passa, e non odo il rumore / delle ruote del tuo carro. / Molti cortei sono passati / con suoni e grida e strepito di gloria. / Soltanto tu rimani silenzioso, / dietro a tutti, nell’ombra? / Son io soltanto che devo aspettare / e piangere e consumare / il mio cuore in questa vana attesa?</p>
<p>Gitanjali XLII / Allo spuntare del giorno / si sussurrò che avremmo veleggiato / in una barca, soli tu ed io, / e nessun altro al mondo avrebbe saputo / di questo nostro pellegrinaggio / verso nessun paese / e senza meta alcuna. / In quell’oceano senza rive, / al tuo sorriso intento e silenzioso, / i miei canti eromperebbero / in melodie libere come le onde, / libere dalla schiavitù delle parole. / Quel tempo non è ancora venuto? / Vi sono ancora opere da compiere? / Guarda, la sera è scesa sulla riva / e nella luce che piano svanisce / gli uccelli marini volando / tornano ai loro nidi. / Chi sa quando gli ormeggi saran tolti / e la barca nella notte svanirà / come l’ultimo bagliore del tramonto?</p>
<p>Gitanjali XLIII / Era il giorno quando non ero / preparato a riceverti; / entrando nel mio cuore, / non invitato e non conosciuto, / imprimesti il segno dell’eternità / su molti istanti fugaci della mia vita. / Quando oggi, per caso, faccio lume / su di essi, e vedo il tuo sigillo, / mi accorgo che si sono confusi, / col ricordo di gioie e dolori / dei miei futili giorni scordati. / Non ti sei mai scostato sprezzante / dal mio giocare puerile tra la polvere, / e i passi che udii un giorno / nella mia stanza dei giuochi / sono gli stessi che echeggiano / di stella in stella.</p>
<p>Gitanjali XLIV / Questa è la mia gioia, attendere e guardare / il bordo della strada, dove l’ombra / insegue la luce, e la pioggia cade / nella vigilia dell’estate. / Messaggeri mi portano novelle / di cieli sconosciuti, / mi salutano / e s’affrettano lungo la via. / Il mio cuore è lieto, e soave / è il respiro della brezza che passa. / Dall’alba fino all’imbrunire / siedo qui davanti alla mia porta, / e so che all’improvviso arriverà / il momento in cui potrò vedere. / E intanto sorrido / e tutto solo canto. / E intanto l’aria si riempie / del profumo della promessa.</p>
<p>Gitanjali XLV / Non hai udito i suoi passi silenziosi? / Egli avanza, avanza, sempre avanza. / Ogni istante e ogni età, / ogni giorno e ogni notte, / Egli avanza, avanza, sempre avanza. / Molte canzoni ho cantato / con vari accenti e pensieri / ma i miei versi hanno sempre proclamato: / «Egli avanza, avanza, sempre avanza». / Nei giorni fragranti / dell’aprile assolato, / attraverso i sentieri / della verde foresta / Egli avanza, avanza, sempre avanza. / Nel buio piovoso / delle notti di luglio, / sul carro tuonante delle nubi, / Egli avanza, avanza, sempre avanza. / In tutti i miei dolori e le mie pene / sono i suoi passi a premere il mio cuore, / è la carezza dorata dei suoi piedi / che fa brillare tutte le mie gioie.</p>
<p>Gitanjali XLVI / Non so da qual tempo lontano / ti sei avvicinato a me. / Il sole e le stelle non possono / tenerti nascosto per sempre. / Quante volte, di sera e di mattina, / si sono uditi i tuoi passi / e il tuo messo è entrato nel mio cuore / e m’ha chiamato in segreto. / Non so perché oggi la mia vita / è tutta in agitazione / e un senso di trepida gioia / attraversa il mio cuore. / È come se fosse venuto / il tempo di finire il mio lavoro, / sento tenue nell’aria il profumo / della tua dolce presenza.</p>
<p>Gitanjali XLVII / La notte è quasi passata / attendendolo invano. / Temo che al mattino venga / alla mia porta all’improvviso, / quando, vinto dalla fatica, / mi sarò alfine addormentato. / Amici, lasciatelo entrare, / non sbarrategli la strada. / Se il rumore dei suoi passi non mi desta, / non cercate di svegliarmi, vi prego, / non voglio essere destato / dal chiassoso coro degli uccelli, / dal tumulto del vento / alla festa della luce del mattino. / Lasciatemi dormire indisturbato, / anche se il mio signore / verrà all’improvviso alla mia porta. / Oh, il sonno, il mio prezioso sonno, / che attende soltanto la carezza / della sua mano per svanire! / Oh, i miei occhi chiusi, / che vorrebbero aprire / le palpebre solo alla luce / del suo sorriso, / quando egli mi starà davanti come un sogno / che emerge dalle tenebre del sonno! / Lasciate ch’egli appaia ai miei occhi / come la prima di tutte le luci / e di tutte le forme. / Lasciate che il primo fremito di gioia / mi giunga all’anima destata dal suo sguardo. / E lasciate che il ritorno a me stesso / sia l’immediato mio ritorno a lui.</p>
<p>Gitanjali XLVIII / Il mare di silenzio del mattino / s’infranse in un mormorio / di canti d’uccelli. / Sul bordo della strada / i fiori eran tutti felici / e la ricchezza dell’oro si spargeva / attraverso una schiarita delle nubi, / mentre affaccendati andavamo / per la nostra strada / senza prestarvi attenzione. / Non cantammo liete canzoni, / né suonammo; / non andammo al villaggio per acquisti; / non dicemmo nemmeno una parola, / né sorridemmo o indugiammo sulla via. / Sempre più affrettammo il nostro passo / mentre il tempo passava veloce. / Il sole era alto in mezzo al cielo, / le tortore tubavano nell’ombra. / Foglie secche danzavano roteando / nella calda aria del meriggio. / All’ombra d’un banano / un pastorello dormiva sognando. / Mi sdraiai nei pressi d’un ruscello / e nell’erba stesi le mie stanche membra. / I miei compagni mi derisero sprezzanti; / a testa alta s’affrettarono innanzi; / non si volsero indietro a guardare, / non si fermarono per riposare; / svanirono lontano / nell’azzurra foschia. / Attraversarono campi e colline, / passarono per strani paesi lontani. / Onore a voi, eroica schiera / dell’interminabile cammino! / Rimprovero e scherno / mi pungolavano ad alzarmi: / ma invano. Mi diedi per perduto / nell’abisso d’una lieta umiliazione, / nell’ombra d’una gioia oscura. / La quiete della verde ombra / ricamata dal sole / lentamente si diffuse sul mio cuore. / Dimenticai lo scopo del mio viaggio / e mi arresi senza lottare / all’intrico d’ombre e canzoni. / Quando infine mi destai dal mio torpore / e apersi gli occhi, ti vidi / ritto presso di me, / inondando il mio sonno / con il tuo sorriso. / Quanto avevo temuto che il cammino / fosse lungo e faticoso! / che fosse dura / la lotta per giungere a te!</p>
<p>Gitanjali XLIX / Scendesti dal tuo trono e ti fermasti / alla porta della mia capanna. / Stavo cantando, / tutto solo, in un angolo, / e la melodia giunse al tuo orecchio. / sei sceso e ti sei fermato. / alla porta della mia capanna. / Nel tuo palazzo sono molti i maestri, / e i canti risuonano a tutte le ore - / ma la semplice carola / di questo novizio / ha colpito il tuo amore. / Una piccola, triste melodia / s’univa alla gran musica del mondo - / con un fiore come ricompensa / sei sceso e ti sei fermato / alla porta della mia capanna.</p>
<p>Gitanjali L / Ero andato mendicando d’uscio in uscio / lungo il sentiero del villaggio, / quando il tuo cocchio dorato / apparve in lontananza / come un magnifico sogno / e mi chiesi chi fosse / questo Re di tutti i re! / Le mie speranze crebbero, e pensai / che i brutti giorni fossero passati, / e rimasi in attesa di doni non richiesti, / di ricchezze profuse da ogni parte. / Il tuo cocchio si fermò vicino a me. / Mi guardasti e scendesti sorridendo. / Sentivo che alfine era arrivata / la fortuna della mia vita. / Poi, all’improvviso / mi stendesti la mano / chiedendo: «Che cos’hai da darmi?» / Quale gesto regale fu il tuo! / stendere la mano a un mendicante / per mendicare! / Rimasi indeciso e confuso. / Poi estrassi dalla mia bisaccia / il più piccolo chicco di grano / e te lo offersi. / Ma quale non fu la mia sorpresa / quando, finito il giorno, vuotai / la mia bisaccia per terra e trovai / un granellino d’oro / nel mio povero mucchio! / Piansi amaramente e desiderai / di aver avuto il coraggio / di donarti tutto quello che avevo.</p>
<p>Gitanjali LI / Scese la notte. / I nostri lavori quotidiani erano finiti. / Pensammo che l’ultimo ospite / fosse arrivato per la notte / e tutte le porte del villaggio furono chiuse. / Uno soltanto disse che il Re doveva arrivare: / ridendo rispondemmo: / «No, non può essere!» / Sembrò che picchiassero alla porta, / e dicemmo: non è altro che il vento. / Le lampade furono spente / e ci coricammo per dormire. / uno soltanto disse: / «È il messaggero!» / Ridendo rispondemmo: / «No, dev’essere il vento!» / Ci fu un rumore nel cuore della notte. / Pensammo, assonnati, che fosse il tuono lontano. / La terrà tremò, i muri vacillarono, / e questo ci turbò nel nostro sonno. / Uno soltanto disse che era un rumore di ruote. / Assonnati mormorammo: / «No, dev’essere il tuono!» / La notte era ancora fonda / quando rullò il tamburo. / Si udì una voce: / «Sveglia! Affrettatevi!» / Tremando di paura ci prememmo le mani sul cuore. / Uno disse: / «Guardate! E la bandiera del Re!» / Balzammo in piedi gridando: / «Presto, non c’è tempo da perdere!» / Il Re è venuto - ma dove sono le lampade, / dove sono le ghirlande di fiori? / Dov’è il trono per farlo sedere? / Oh, vergogna, estrema vergogna! / Dov’è la sala, le decorazioni? / Uno disse: / «Vano è il tuo grido! / Accoglietelo a mani vuote, / conducetelo nelle vostre sale tutte spoglie!» / Aprite le porte! Suonate le conchiglie! / Nel cuore della notte il Re è venuto / nella nostra casa oscura e tetra. / Il tuono brontola nel cielo. / Le tenebre fremono di lampi. / Porta fuori la stuoia stracciata / e stendila nel tuo cortile. / Con la tempesta è giunto all’improvviso / il nostro Re, nella notte terribile.</p>
<p>Gitanjali LII / Pensavo di chiederti la corona di rose / che portavi al collo - ma non osai. / Così attesi il mattino, / quando sei partito, / per cercarne qualche petalo nel letto. / Come una mendicante all’alba cercai / soltanto qualche petalo appassito. / Ahimé, che è questo che trovo? / Quale pegno in ricordo del tuo amore? / Non è un fiore, non sono spezie, / non è un’anfora d’acqua profumata. / È la tua spada possente, / scintillante come una fiamma, / terribile come una folgore. / La giovane luce del mattino / penetra attraverso la finestra / e si spande sul letto. / L’uccello del mattino cinguetta e chiede: / «Donna, che hai trovato?» / No, non è un fiore, non sono spezie, / non è un’anfora d’acqua profumata: / è la tua terribile spada. / Siedo confusa e rifletto: / che dono è mai questo? / Non so dove nasconderla, / a indossarla ho vergogna, / fragile come sono mi ferisce / quando la stringo al mio petto. / Porterò nel mio cuore questo dono / come un fardello doloroso. / D’ora innanzi nulla a questo mondo / potrò temere, e sarai vittorioso / in tutte le mie lotte. / Mi hai lasciato la morte per compagna / e la incoronerò con la mia vita. / La tua spada è con me perch’io possa / recidere tutti i legami. / D’ora innanzi lascio i futili ornamenti. / Signore del mio cuore, / non più ci saranno per me / attesa e pianto negli angoli, / non più timidezza nel mio portamento. / Non più ornamenti da bambola per me!</p>
<p>Gitanjali LIII / Bello è il tuo braccialetto / ornato di stelle, / sapientemente lavorato / con gemme di mille colori. / Ma più bella per me è la tua spada, / con la sua curva di folgore, / simile alle ali distese / del divino uccello di Vishnù, / Perfettamente sospese / nella rossa luce del tramonto. / Essa palpita / come l’ultima risposta della vita / in dolorosa estasi / all’estremo colpo della morte; / come pura fiamma risplende / che brucia i sensi terreni / in una vampata rovente. / Bello è il tuo braccialetto, / ornato di gemme stellate; / ma la tua spada, o signore del tuono, / è forgiata con suprema bellezza, / terribile a vedersi e a pensarci.</p>
<p>Gitanjali LIV / Nulla ti chiesi, al tuo orecchio / il mio nome non ho sussurrato. / Quando prendesti commiato / rimasi in silenzio. / Ero sola presso il pozzo, dove l’ombra / degli alberi cadeva obliquamente, / alle lor case le donne eran tornate / con le anfore colme fino all’orlo. / Mi chiamarono gridando: «Vieni, / il mattino è finito, è mezzogiorno». / Ma pigramente indugiavo, perduta / in un vago fantasticare. / Quando sei venuto, non udii i tuoi passi; / i tuoi occhi erano tristi / quando si posarono su di me; / la tua voce era stanca / quando mi dicesti a bassa voce: / «Sono un viandante assetato». / Mi scossi dal mio sogno ad occhi aperti / e dalla brocca l’acqua ti versai / nelle tue palme giunte a coppa. / Sopra noi stormivano le foglie, / nell’ombra un cuculo cantava, / e dalla curva in fondo alla strada / veniva un profumo di fiori di babla. / Quando chiedesti il mio nome / rimasi senza parole per la vergogna. / Che mai avevo fatto per te / per meritare il tuo ricordo? / Ma il pensiero che avevo potuto / offrirti acqua per calmare la tua sete / resterà nel mio cuore / e lo colmerà di dolcezza. / L’ora del mattino è tarda, / l’uccello canta in stanche note; / sopra il mio capo / stormiscono le foglie del neem / e io siedo a pensare e pensare.</p>
<p>Gitanjali LV / Il tuo cuore è pieno di languore, / i tuoi occhi sono ancora assonnati. / Non ti è giunta voce che il fiore / regna in splendore tra le spine? / Destati, oh, destati! / Non lasciare che il tempo passi invano! / Alla fine del sentiero sassoso, / nel paese della vergine solitudine, / il mio amico siede tutto solo. / Non deluderlo. Destati, oh, destati! / Che importa se il cielo freme e trema / nel calore del sole del meriggio; / che importa se la sabbia rovente / stende il suo manto di sete? / Non c’è gioia in fondo al tuo cuore? / A ogni tuo passo l’arpa della strada / non suonerà una dolce musica di dolore?</p>
<p>Gitanjali LVI / È per questo che la tua gioia / ha raggiunto in me la sua pienezza / È per questo che sei sceso in me. / O signore di tutti i cieli, / dove sarebbe il tuo amore / se io non esistessi? / Hai diviso con me / tutta questa ricchezza, / Nel mio cuore è l’infinito gioco / del tuo diletto. / Nella mia vita la tua volontà / sta sempre prendendo forma. / Ed è per questo che tu, / che sei il Re dei re, / ti sei ornato di bellezza / per sedurre il mio cuore. / E per questo il tuo amore si perde / nell’amore del tuo amante / e là tu appari nell’unione / perfetta di due esseri.</p>
<p>Gitanjali LVII / Luce, mia luce, / luce che riempi il mondo, / luce che baci gli occhi, / luce che addolcisci i cuori! / La luce danza, amore mio, / al centro della mia vita; / la luce suona, amore mio, / gli accordi del mio amore; / s’aprono i cieli, / il vento soffia selvaggio, / una risata passa sulla terra. / Le farfalle stendono le loro / vele sul mare della luce. / Gigli e gelsomini si levano in alto / sulla cresta delle onde della luce. / La luce si rifrange in oro / sopra ogni nube, amore mio, / e sparge gemme in profusione. / Di foglia in foglia, amore mio, / gioia e felicità senza misura. / Il fiume del cielo è straripato / e ha inondato il mondo di gioia.</p>
<p>Gitanjali LVIII / Tutti i miei versi di gioia / si mescolino nei miei ultimi canti - / la gioia, che fa straripare la terra / nel rigoglio sfrenato dell’erba, / la gioia che fa danzare per il mondo / le due gemelle, la vita e la morte; / la gioia che irrompe come una tempesta, / scuotendo e destando / tutta la vita col suo riso; / la gioia che siede silenziosa / con il suo pianto sul dischiuso / rosso fior di loto del dolore; / e la gioia che getta nella polvere / tutto quello che ha / e non conosce parole.</p>
<p>Gitanjali LIX / Sì, lo so, non è nient’altro che il tuo amore / questa luce dorata che danza sulle foglie, / queste pigre nubi che veleggiano nel cielo, / questa brezza che passa lasciando / la sua freschezza sulla mia fronte. / La luce del mattino m’ha inondato gli occhi: / è questo il tuo messaggio al mio cuore. / Chini il viso, i tuoi occhi fissano i miei occhi, / e il mio cuore ha toccato i tuoi piedi.</p>
<p>Gitanjali LX / I bambini s’incontrano / sulla spiaggia di mondi sconfinati. / Su di loro l’infinito cielo / è silenzioso, l’acqua s’increspa. / Con grida e danze s’incontrano i bambini / sulla spiaggia di mondi sconfinati. / Fanno castelli di sabbia / e giocano con vuote conchiglie. / Con foglie secche intessono barchette / e sorridendo le fanno galleggiare / sull’immensa distesa del mare. / I bambini giocano sulla riva dei mondi. / Non sanno nuotare, / non sanno gettare le reti. / I pescatori si tuffano a pescare / le perle dal fondo del mare, / nelle navi viaggiano i mercanti, / mentre raccolgono i bambini / sassolini che poi gettano via. / Non cercano tesori nascosti, / non sanno gettare le reti. / Il mare s’increspa di sorrisi / e la spiaggia dolcemente risuona. / Le onde che portano la morte / cantano ai bambini nenie senza senso, / come fa la madre / quando culla la sua creatura. / Il mare gioca coi bambini / e la spiaggia dolcemente risuona. / S’incontrano i bambini / sulla riva di mondi sconfinati. / Vaga la tempesta / per il cielo dai molti sentieri, / naufragano navi / nell’acqua dai molti sentieri, / la morte è in giro e giocano i bambini. / C’è un grande convegno di bambini / sulla spiaggia di mondi sconfinati.</p>
<p>Gitanjali LXI / Nessuno sa di dove viene il sonno / che aleggia sugli occhi dei bambini? / Sì. Si dice che abiti laggiù, / in un villaggio incantato, dove, / tra le ombre d’una fitta foresta / fiocamente illuminata dalle lucciole, / splendidi pendono due timidi fiori. / Ecco di dove viene il sonno / a baciare il sonno dei bambini. / Nessuno sa dove nacque il sorriso / che ondeggia sulle labbra dei bambini / che dormono? / Sì, si dice che un giovane / pallido raggio di luna crescente / abbia sfiorato il lembo / d’una leggera nuvola autunnale; / e così, nel sogno di un mattino / bagnato di rugiada, per la prima / volta nacque il sorriso che ondeggia / sulle labbra dei bambini che dormono. / Nessuno sa dove a lungo nascose / la dolce e tenera freschezza / che fiorisce sulle membra dei bambini? / Sì. Quando la madre era ancor giovinetta / la portava nel cuore colmo del mistero / delicato e silenzioso dell’amore: / là sbocciò la dolce e tenera freschezza / che fiorisce sulle membra dei bambini.</p>
<p>Gitanjali LXII / Quando ti porto balocchi variopinti, / bambino mio, comprendo perché / ci sono tanti colori / nelle nubi e nell’acqua, / e perché i fiori / son colorati tanto vagamente - / quando ti regalo balocchi variopinti. / Quando canto per farti danzare, / bambino mio, comprendo perché / nelle foglie c’è musica, e le onde / mandano il coro delle loro voci / fino al cuore della terra che ascolta - / quando canto per farti danzare. / Quando verso dolci nelle tue mani, / bambino mio, comprendo perché / c’è il miele nel calice dei fiori, / perché i frutti si riempiono in segreto / di tanti gradevoli succhi - / quando verso dolci nelle tue mani. / Quando ti bacio per farti sorridere, / amore mio, comprendo il perché / della gioia che si spande dal cielo / nella luce del primo mattino, / della carezza del vento dell’estate / che mi sfiora per tutte le membra - / quando ti bacio per farti sorridere.</p>
<p>Gitanjali LXIII / Mi hai fatto conoscere / ad amici che non conoscevo. / Mi hai fatto sedere / in case che non erano la mia. / Mi hai portato vicino il lontano, / e reso l’estraneo un fratello. / In fondo al cuore mi sento a disagio / quando abbandono l’abituale rifugio; / scordo che il vecchio dimora nel nuovo, / e là tu stesso hai dimora. / Attraverso la nascita e la morte, / in questo oppure in altri mondi, / ovunque mi conduci, sei tu, / lo stesso, unico compagno / della mia vita senza fine, / che unisci con legami di gioia / il mio cuore a ciò che non è familiare. / Quando uno ti conosce, / nessuno è un estraneo, / nessuna porta è chiusa. / Oh, esaudisci la mia preghiera: / ch’io non perda mai la carezza / dell’uno nel gioco dei molti.</p>
<p>Gitanjali LXIV / Sulla riva del fiume desolato / fra le alte erbe le chiesi: / «Dove vai, fanciulla, riparando / la tua lampada con il mantello? / La mia casa è buia e solitaria - / prestami il tuo lume!» / Lei sollevò per un istante gli occhi / bruni, e fissò il mio volto / nella luce incerta del tramonto. / Disse: «Sono venuta al fiume / per far galleggiare / la mia lampada sulla corrente / quando la luce del giorno / piano svanisce ad occidente». / Rimasi solo fra le alte erbe / a osservare la timida fiamma / della sua lampada, che inutilmente / galleggiava nella corrente. / Nel silenzio della notte, le chiesi: / «Fanciulla, le tue luci sono tutte accese, / dove te ne vai con la tua lampada? / La mia casa è buia e solitaria / prestami il tuo lume!» / Lei sollevò i suoi occhi bruni / sul mio viso, e per un momento / rimase incerta; e infine disse: / «Sono venuta a dedicare / la mia lampada al cielo». / Io rimasi a guardare il suo lume / consumarsi nel vuoto inutilmente. / A mezzanotte, nel buio senza luna, / le chiesi: «Fanciulla, che cerchi / portando la lampada stretta al cuore? / La mia casa è buia e solitaria - / prestami il tuo lume!» / Lei si fermò un istante a pensare, / e fissava il mio volto nel buio. / «Ho portato il mio lume», rispose, / «A unirsi alla Festa delle lampade». / Io rimasi a guardare / la sua piccola lampada, / inutilmente perduta fra i lumi.</p>
<p>Gitanjali LXV / Quale divina bevanda vorresti, mio Dio / da questa coppa straripante / della mia vita? / Mio poeta, la tua gloria è vedere / la tua creazione attraverso i miei occhi / e ascoltare attraverso i miei orecchi / la tua stessa eterna armonia? / Il tuo mondo tesse parole / nella mia mente, / e la tua gioia le mette in musica. / Ti sei dato a me con amore / e senti in me tutta la tua dolcezza.</p>
<p>Gitanjali LXVI / Lei, ch’era sempre rimasta / nel profondo del mio essere, / nel crepuscolo di bagliori e visioni; / lei, che mai non aprì i suoi veli / alla luce del mattino, / sarà il mio ultimo dono, mio Dio, / avvolto nel mio ultimo canto. / Le parole l’hanno corteggiata / ma non hanno saputo conquistarla; / invano la persuasione / ha steso bramosa le braccia. / Ho vagato di paese in paese / serbandola nel fondo del cuore, / e intorno a lei sorsero e caddero / le vicende della mia vita. / Sui miei pensieri e sulle mie azioni, / sui miei sonni e sui miei sogni, / lei regnava, oppure dimorava / in disparte e da sola. / Molti uomini bussarono, / per chiederla, alla mia porta, / e tornarono via disperati. / Mai nessuno al mondo / la vide a faccia a faccia, / e lei rimase nella sua solitudine, / in attesa del tuo riconoscimento.</p>
<p>Gitanjali LXVII / Tu sei il cielo e sei anche il nido. / O tu bella, / là nel nido è il tuo amore / che imprigiona l’anima / con colori e suoni e odori. / Ecco viene il mattino / tenendo in mano il suo canestro d’oro, / portando il serto della bellezza / per incoronare in silenzio la terra. / Ed ecco che viene la sera / sopra i prati solitari / abbandonati dalle greggi / attraverso sentieri non tracciati, / portando fresche sorsate di pace / dall’oceano occidentale del riposo / nella sua brocca d’oro. / Ma là, dove si stende l’infinito cielo / in cui l’anima prende il suo volo, / regna lo splendore bianco e immacolato. / Non c’è giorno né notte, / né forma né colore, / né mai una sola parola.</p>
<p>Gitanjali LXVIII / Scende il tuo raggio di sole / sulla mia terra a braccia aperte / e si ferma alla mia porta / un giorno lungo come una vita, / per riportare ai tuoi piedi nuvole / fatte di lacrime, / sospiri e canzoni. / Con ardente gioia t’avvolgi / attorno al petto stellato / questo manto di nubi nebbiose, / mutandolo in forme e pieghe / innumerevoli e tingendolo / di sempre cangianti colori. / E tanto leggero e fugace, / tenero e triste e oscuro; / è per questo che l’ami, / o tu immacolato e sereno. / E per questo ch’esso può coprire / la tua terribile luce bianca / con le sue ombre patetiche.</p>
<p>Gitanjali LXIX / La stessa corrente di vita / che scorre nelle mie vene, / notte e giorno scorre per il mondo / e danza in ritmica misura. / È la stessa vita che germoglia / gioiosa attraverso la polvere / negli infiniti fili dell’erba / e prorompe in onde tumultuose / di foglie e di fiori. / È la stessa vita che viene cullata / nella cuna oceanica di nascita e morte / nel flusso e riflusso della marea. / Sento le mie membra diventare splendide / al tocco di questo mondo pieno di vita. / E il mio orgoglio viene dall’eternità / che danza nel mio sangue in questo istante.</p>
<p>Gitanjali LXX / Non sei capace d’essere felice / con la felicità di questo ritmo? / di lanciarti e perderti e spezzarti / nel vortice di questa terribile gioia? / Tutte le cose avanzano impetuose, / non si fermano, non guardano indietro, / nessun potere può trattenerle, / esse scorrono impetuose in avanti. / Seguendo il ritmo veloce / di questa musica incessante, / le stagioni vengono danzando e se ne vanno - / colori, melodie, profumi / si versano in cascate senza fine / nella gioia straripante che si spande, / e cessa, e muore ogni momento.</p>
<p>Gitanjali LXXI / Ch’io vada superbo di me stesso / volgendomi intorno da ogni parte, / gettando ombre colorate / sul tuo splendore - / questa è la tua maya. / Tu erigi una barriera nel tuo stesso / essere, e poi con mille note / richiami il tuo io diviso, / che si è rivestito del mio corpo. / Echeggia per il cielo un canto triste / in lacrime di molti colori / e sorrisi e timori e speranze; / onde si levano e ricadono, / sogni si formano e s’infrangono. / In me è la tua stessa sconfitta dell’io. / Lo schermo che hai alzato è dipinto / d’innumerevoli figure / col pennello della notte e del giorno; / dietro ad esso il tuo trono è tessuto / in meravigliosi misteri di curve / da cui la linea retta è bandita. / Il nostro grande scenario / ha ricoperto tutto il cielo. / Tutta l’aria è vibrante / delle nostre melodie / e tutte le ere passano / con il nostro nasconderci e cercarci.</p>
<p>Gitanjali LXXII / È lui che desta il mio essere / con le sue carezze nascoste. / È lui che incanta questi occhi / e suona lietamente / gli accordi del mio cuore / in svariate cadenze / di dolori e di gioie. / È lui che tesse la rete di maya / con evanescenti colori / d’oro e d’argento, / di verde e d’azzurro, / e lascia intravvedere tra le pieghe / i suoi piedi, / alla cui carezza / dimentico me stesso. / Vengono i giorni e passano le ere, / ed è sempre lui che mi commuove il cuore / in molti nomi, sotto molte guise, / in molte estasi di gioia e di dolore.</p>
<p>Gitanjali LXXIII / La mia liberazione / non è nella rinuncia. / Sento l’abbraccio della libertà / in mille vincoli di gioia. / Sempre versi per me il fresco sorso / del tuo vino fragrante / e di vari colori / colmando questo vaso fino all’orlo. / Il mio mondo accenderà alla tua fiamma / centinaia di lampade diverse / e le offrirà all’altare del tuo tempio. / No. Non chiuderò le porte dei miei sensi. / Le gioie della vista e dell’udito / porteranno impressa la tua gioia. / Sì, tutte le mie illusioni bruceranno / in una luminaria di gioia / e tutti i miei desideri / matureranno in frutti d’amore.</p>
<p>Gitanjali LXXIV / Il giorno è finito, / l’ombra scende sulla terra. / E tempo che vada a riempire / la mia brocca al ruscello. / Si sente nell’aria della sera / la triste musica dell’acqua, / che m’invita ad uscire nel buio. / Nel sentiero solitario / non passa nessuno; / il vento si è levato, / s’increspa l’acqua del fiume. / Non so se tornerò a casa, / non so chi potrò incontrare. / In una barchetta presso il guado / uno sconosciuto suona il liuto.</p>
<p>Gitanjali LXXV / I doni che tu dai a noi mortali / appagano tutti i nostri bisogni / e pure ritornano a te / senz’esserne diminuiti. / Il fiume ha il suo lavoro giornaliero / e s’affretta per campi e villaggi, / e pure la sua corrente incessante / scorre a bagnare i tuoi piedi. / Il fiore rende dolce l’aria / con il suo profumo, / e pure il suo ultimo servizio / è quello di offrirsi a te. / Il tuo culto non impoverisce il mondo. / Dalle parole del poeta / gli uomini traggono il senso / che loro più piace, / e pure il loro ultimo significato / è diretto a te.</p>
<p>Gitanjali LXXVI / Un giorno dopo l’altro, / o signore della mia vita, / starò davanti a te a faccia a faccia. / A mani giunte, / o signore di tutti i mondi, / starò davanti a te a faccia a faccia. / Sotto il grande cielo / in solitudine e silenzio, / con cuore umile, / starò davanti a te a faccia a faccia. / In questo tuo mondo operoso, / nel tumulto del lavoro e della lotta, / tra la folla che s’affretta, / starò davanti a te a faccia a faccia. / E quando il mio lavoro in questo mondo / sarà compiuto, o Re dei re, / solo e senza parole, starò davanti a te a faccia a faccia.</p>
<p>Gitanjali LXXVII / Ti conosco come mio Dio / e me ne sto in disparte - / non ti conosco come mio / e vengo più vicino. / Ti conosco come mio padre / e mi prostro ai tuoi piedi - / non stringo la tua mano / come quella d’un amico. / Non sono dove tu scendi / e ti riconosci mio, / a stringerti sul mio petto / e prenderti come compagno. / Tu sei il Fratello tra i miei fratelli, / ma non mi curo di loro, / non divido con loro i miei guadagni, / dividendo così con te / tutto quello che ho. / Nel piacere e nella pena, / non sto al fianco degli uomini, / e così sto accanto a te. / Rifuggo dal lasciare la mia vita, / e così non m’immergo / nelle grandi acque della vita.</p>
<p>Gitanjali LXXVIII / Quando il mondo era appena creato / e le stelle risplensero / nel loro primo splendore, / gli dèi tennero assemblea nel cielo / e cantarono: / «Oh, l’immagine della perfezione! / la gioia che non ha eguali!» / Ma uno gridò all’improvviso: / «Sembra che in qualche luogo / la catena della luce sia interrotta / e una stella sia stata smarrita». / La corda d’oro / della loro arpa si ruppe, / il loro canto s’interruppe, / e gridarono costernati: / «Sì, quella stella perduta / era la più bella, / la gloria di tutti i cieli!» / Da quel giorno la cercano ancora / e ripetono l’un l’altro gridando / che con essa il mondo ha perduto / la sua unica gioia. / Ma nel più fondo silenzio / della notte le stelle / sorridono e bisbigliano tra loro: / «Vana è questa ricerca! / La perfezione inviolata / abbraccia l’intero universo!»</p>
<p>Gitanjali LXXIX / Se non mi è dato d’incontrarti in questa vita / fa allora ch’io sempre mi ricordi / che non ti ho veduto - / che non lo dimentichi un solo momento, / che porti la stretta di questo dolore / nei miei sogni e nelle mie ore insonni. / Mentre i miei giorni passano / nell’affollato mercato di questo mondo / e le mie mani si riempiono / dei miei guadagni quotidiani, / fa ch’io sempre mi ricordi / che non ho guadagnato nulla - / che non lo dimentichi un solo momento, / che porti la stretta di questo dolore / nei miei sogni e nelle mie ore insonni. / Quando siedo sul bordo della strada, / stanco e dolente, / quando stendo il mio letto nella polvere, / fa ch’io sempre ricordi / che un lungo viaggio ancora mi attende - / che non lo dimentichi un solo momento, / che porti la stretta di questo dolore / nei miei sogni e nelle mie ore insonni. / Quando le mie stanze sono tutte addobbate / e i flauti suonano / e le risate echeggiano alte, / fa ch’io sempre mi ricordi / che nella mia casa non ti ho invitato - / che non lo dimentichi un solo momento, / che porti la stretta di questo dolore / nei miei sogni e nelle mie ore insonni.</p>
<p>Gitanjali LXXX / Sono come il residuo / d’una nube d’autunno che vaga / inutilmente per il cielo, / o mio sole sempre glorioso! / La tua carezza non ha ancora sciolto / i miei vapori, facendomi diventare / una sola cosa con la tua luce, / e così conto i mesi e gli anni / separato da te. / Se questa è la tua volontà, / se questo è il tuo trastullo, / prendi questa errante vuotezza, / dipingila con i tuoi colori, / adornala d’oro; / trasportala nel vento vagabondo / e sperdila in svariate meraviglie. / E quando ti piacerà finire questo gioco, / mi scioglierò e svanirò nell’oscurità / o forse in un sorriso del bianco mattino, / in una fresca e trasparente purezza.</p>
<p>Gitanjali LXXXI / In molti giorni oziosi / ho pianto sul tempo perduto. / Ma non è mai perduto, signore. / Hai preso ogni istante della mia vita / nelle tue mani. / Nascosto nel cuore del creato, / tu nutri i semi in germogli, / le gemme in bocciuoli, / i fiori in frutti maturi. / Ero stanco e dormivo pigramente / nel mio letto, e immaginavo / che ogni lavoro si fosse fermato. / Al mattino mi destai e trovai il mio giardino / tutto pieno d’un miracolo di fiori.</p>
<p>Gitanjali LXXXII / Il tempo è senza fine nelle tue mani, / mio signore. / Non c’è nessuno che conti le tue ore. / Passano i giorni e le notti, / le stagioni sbocciano e appassiscono / come fiori. Tu sai attendere. / I tuoi secoli si susseguono / per perfezionare / un piccolo fiore di campo. / Noi non abbiamo tempo da perdere, / e non avendo tempo dobbiamo affannarci / per non perdere le nostre occasioni. / Siamo troppo poveri per arrivare in ritardo. / E così il tempo passa, mentre io lo dono / a ogni uomo querulo che lo richiede, / e il tuo altare è del tutto vuoto. / Alla fine del giorno m’affretto / per paura che la tua porta sia chiusa; / e invece c’è ancora tempo.</p>
<p>Gitanjali LXXXIII / Madre, con le lacrime del mio dolore / ti farò una collana di perle. / Le stelle hanno forgiato / i loro bracciali di luce / per ornare i tuoi piedi, / ma i miei penderanno sul tuo petto. / Fama e ricchezza provengono da te, / e spetta a te donarle o rifiutarle. / Ma questo dolore è solamente mio, / e quando te lo porto come la mia offerta / mi ricompensi con la tua grazia.</p>
<p>Gitanjali LXXXIV / Il dolore della separazione / si spande per tutto il mondo / e fa nascere innumerevoli forme / nel cielo infinito. / La tristezza della separazione / fissa in silenzio per tutta la notte / di stella in stella, e diventa canto / tra le foglie fruscianti / nella piovosa oscurità di luglio. / Questa pena che tutto pervade / s’infonda in amori e desideri, / in sofferenze e gioie nelle case umane; / ed è la stessa che sempre si fonde / e sgorga in canti nel mio cuore di poeta.</p>
<p>Gitanjali LXXXV / Quando per primi uscirono i guerrieri / dalla casa del loro signore / dove avevano nascosto la loro potenza? / Dove avevano le corazze e le spade? / Sembravano poveri e indifesi, / e su loro piovvero le frecce / il giorno in cui uscirono / dalla casa del loro signore. / Quando i guerrieri tornarono marciando / alla casa del loro signore, / dove avevano nascosto la loro potenza? / Avevano deposto la spada, / deposti l’arco e le frecce, / la pace era sulle loro fronti / e s’erano lasciati alle spalle / i frutti della loro vita - / il giorno in cui tornarono marciando / alla casa del loro signore.</p>
<p>Gitanjali LXXXVI / La morte, tuo servo, è alla mia porta. / Ha attraversato un mare sconosciuto / e mi ha portato il tuo richiamo. / La notte è buia / e il mio cuore è pieno di paura, / eppure prenderò il mio lume, / aprirò la porta, e inchinandomi / le porgerò il benvenuto. / È il tuo messaggero che sta alla mia porta. / L’adorerò a mani giunte, e in lacrime. / L’adorerò ponendo ai suoi piedi / il tesoro del mio cuore. / Assolto il suo incarico, ripartirà / lasciando un’ombra oscura / sul mio mattino; / e nella mia casa desolata / solo il mio corpo abbandonato resterà / come mia ultima offerta.</p>
<p>Gitanjali LXXXVII / In disperata speranza la vado cercando / in ogni angolo della mia casa, / ma non la trovo. / La mia casa è piccola / e ciò che una volta è andato via / non può mai più essere ripreso. / Ma infinito è il tuo palazzo, signore, / e cercando lei sono giunto / alla tua porta. / Son sotto la canopia d’oro del tuo cielo / vespertino e levo ansioso gli occhi / verso il tuo viso. / Sono venuto sull’orlo dell’eternità / da cui nulla può svanire - / nessuna speranza, né felicità, / né la visione d’un volto / intravisto tra le lacrime. / Oh, immergi la mia vuota vita / in quell’oceano, / tuffala nel suo abisso più profondo. / Lasciami per una volta sola sentire / quella dolce carezza perduta / nella totalità dell’universo.</p>
<p>Gitanjali LXXXVIII / Divinità del tempio in rovina! / Le rotte corde della vina / non cantano più le tue lodi. / Non più le campane della sera / annunciano l’ora del tuo culto. / Intorno a te / l’aria è ferma e silenziosa. / Nella tua desolata dimora / entra vagabonda / la brezza della primavera. / Porta novelle di fiori - / quei fiori che per il tuo culto / non sono più offerti. / Il tuo fedele d’un tempo / vaga sempre in attesa / d’una grazia sempre rifiutata. / A sera, quando i fuochi e l’ombre / si confondono nel buio di polvere, / egli stancamente ritorna / nel tempio in rovina / con la brama nel cuore. / Molti giorni di festa / passano per te silenziosi, / divinità del tempio in rovina. / Molte notti di adorazione / passano con lampade spente. / Molte nuove immagini sono fabbricate / da maestri esperti nell’arte / e portate al sacro fiume dell’oblio / quando è giunta la loro ora. / Solo la divinità del tempio in rovina / rimane eternamente negletta / e non adorata.</p>
<p>Gitanjali LXXXIX / Non più parole chiassose - / questa è la volontà del mio signore. / Parlerò soltanto bisbigliando. / Continuerò il discorso del mio cuore / nel mormorio di canzoni. / Gli uomini s’affrettano al mercato del Re. / Tutti i venditori e i compratori son là. / Io ho il mio congedo prematuro / nel mezzo del giorno, nel pieno del lavoro. / Lasciate quindi che i fiori / sboccino nel mio giardino / anche se non è il loro tempo; / lasciate che le api nel meriggio / levino il loro pigro ronzio. / Molte lunghe ore ho passate / nella lotta del bene e del male, / ma ora il mio compagno di giochi / dei miei giorni vani desidera attirare / a sé il mio cuore; e non comprendo / a quale inutile fine / questo improvviso richiamo.</p>
<p>Gitanjali XC / Il giorno che la morte busserà / alla tua porta, cosa le offrirai? / Porgerò alla mia ospite la coppa / colma della mia vita - non lascerò / che se ne vada a mani vuote. / Tutta la dolce vendemmia / di tutti i miei giorni d’autunno, / di tutte le notti d’estate, / tutto quello che ho guadagnato, / tutto quello che ho spigolato / nella mia vita operosa, / lo porgerò a lei, / quando alla fine dei miei giorni / la morte busserà alla mia porta.</p>
<p>Gitanjali XCI / O Morte, mia morte, / ultimo compimento della vita, / vieni a parlarmi sussurrando! / Di giorno in giorno ti ho attesa, / per te ho sopportato / i dolori e le gioie della vita. / Tutto quello che sono, / tutto quello che ho, / tutto quello che spero, / e tutto quello che amo / a te sono sempre affluiti / in profondo mistero. / Un ultimo sguardo dei tuoi occhi, / e la mia vita sarà per sempre tua. / I fiori sono stati intrecciati / ed è pronta la ghirlanda per lo sposo. / Dopo le nozze / la sposa lascerà la sua casa, / e sola andrà incontro al suo signore / nella solitudine della notte.</p>
<p>Gitanjali XCII / So che il giorno verrà / in cui la visione / di questo mondo per me sarà perduta / e la mia vita in silenzio / prenderà commiato, / stendendo sui miei occhi / l’ultimo velo. / Eppur le stelle veglieranno a notte, / e il mattino sorgerà come sempre, / e le ore si gonfieranno / come le onde del mare / contando i piaceri e le pene. / Quando penso alla fine dei miei giorni / la barriera del tempo s’infrange, / e vedo, alla luce della morte, / il tuo mondo con i suoi tesori. / Prezioso è anche il più umile posto, / anche la vita più umile è preziosa. / Le cose che invano ho sospirato / e le cose che ho ottenuto - / lasciamole passare. / Mi sia ora concesso / di possedere veramente / soltanto le cose / che ho sempre respinto e trascurato.</p>
<p>Gitanjali XCIII / Ho ricevuto il mio congedo. / Ditemi addio, fratelli miei! / M’inchino a voi tutti / e prendo commiato. / Ecco, rendo le chiavi / della mia porta - / rinuncio a ogni diritto / sulla mia casa. / Vi chiedo soltanto / ultime parole gentili. / Per molto tempo fummo vicini / di casa, ma ho ricevuto / più di quello che potevo dare. / Ora si fa giorno, / e la lampada che rischiarava / il mio buio cantuccio s’è spenta / È giunto un richiamo / e sono pronto al mio viaggio.</p>
<p>Gitanjali XCIV / È giunta l’ora della mia partenza; / amici, auguratemi buona fortuna! / L’aurora ha tinto il cielo di rosa, / e bello si stende il mio sentiero. / Non chiedetemi cosa porto con me. / Parto pel mio viaggio a mani vuote / e col cuore pieno di speranza. / Mi cingerò della mia corona nuziale. / L’abito rossobruno del viandante / non mi si addice, e anche se vi sono / pericoli per via, non ho paura. / La stella della sera sorgerà / quando il mio viaggio sarà terminato / e le tristi melodie del crepuscolo / echeggeranno dalle porte reali.</p>
<p>Gitanjali XCV / Non mi accorsi del momento in cui varcai / per la prima volta la soglia / di questa vita. / Quale fu la potenza che mi schiuse / in questo vasto mistero / come sboccia un fiore / in una foresta a mezzanotte? / Quando al mattino guardai la luce, / subito sentii che non ero / uno straniero in questo mondo, / che l’inscrutabile senza nome e forma / mi aveva preso tra le sue braccia / sotto l’aspetto di mia madre. / Così, nella morte, lo stesso sconosciuto / m’apparirà come sempre a me noto. / E poiché amo questa vita / so che amerò anche la morte. / Il bimbo piange quando la madre / dal seno destro lo stacca, / ma subito dopo si consola / succhiando da quello sinistro.</p>
<p>Gitanjali XCVI / Quando me ne andrò lontano da qui / questa sarà la mia ultima parola: / ciò che ho visto è insuperabile. / Ho assaggiato il miele segreto / di questo loto che si espande / sull’oceano di luce - / la mia vita è stata benedetta - / questa sarà la mia ultima parola. / In questo teatro d’infinite forme / ho recitato la mia parte / e qui ho intravisto / colui che è senza forma. / Tutto il mio corpo e tutte le mie membra / fremettero al tocco di colui / che è intangibile; / e se qui mi coglie la mia fine, / lasciatela venire - / e questa sarà la mia ultima parola.</p>
<p>Gitanjali XCVII / Quando giocavo con te / non chiesi mai chi eri. / Non conoscevo né paura né vergogna, / la mia vita era chiassosa. / Di primo mattino mi destavi / come un compagno / e mi guidavi correndo / di radura in radura. / In quei giorni non mi curavo / di comprendere il senso / dei canti che tu mi cantavi. / Solo la mia voce riprendeva / le melodie, e il mio cuore / danzava alla loro cadenza. / Ora che il tempo dei giochi è passato, / quale visione improvvisa / mi si presenta? / Il mondo china timoroso / gli occhi verso i tuoi piedi / con tutte le sue stelle silenziose.</p>
<p>Gitanjali XCVIII / Ti incoronerò di trofei, / ghirlande della mia sconfitta. / Non posso mai sfuggirti / senza prima essere vinto. / So certamente che il mio orgoglio / cederà il passo - / nel dolore infinito la mia vita / spezzerà i suoi vincoli, / il mio cuore svuotato / in musica singhiozzerà / come una canna cava, / e le pietre / si scioglieranno in lacrime. / So certamente / che i cento petali del loto / non rimarranno / chiusi per sempre, / e il recesso segreto del suo miele / verrà aperto. / Dal cielo azzurro / un occhio mi fisserà / e mi chiamerà in silenzio. / Nulla mi sarà lasciato, / nulla di nulla, / e ai tuoi piedi riceverò / l’estrema morte.</p>
<p>Gitanjali XCIX / Quando abbandono il timone / so ch’è giunto il momento / che tu lo regga. / Ciò che si deve fare / sarà subito fatto. / Vana è la tua lotta. / Ritrai perciò le tue mani, / e accetta in silenzio / la tua sconfitta, / e pensa che sei fortunato / di sedere perfettamente immobile / nel posto che ti è stato assegnato. / Queste mie lampade si spengono / al più piccolo soffio di vento - / nel tentativo di tenerle accese / dimentico sempre tutto il resto. / Ma questa volta sarò saggio / e attenderò al buio, / stendendo per terra la mia stuoia; / e ogni qual volta ti piaccia, / mio signore, / vieni silenziosamente / e siediti al mio fianco.</p>
<p>Gitanjali C / Mi tuffo nell’oceano delle forme / sperando di trovare la perla perfetta / del senza forma. / Non più andrò veleggiando / di porto in porto / con questa mia barca battuta / dalle intemperie. / Da molto son passati i giorni / in cui mi dilettavo / d’essere cullato sulle onde. / E ora sono impaziente di morire / nel senza morte. / Nella sala delle udienze, / presso l’abisso insondabile / ove risuona / la musica di corde senza suono / porterò quest’arpa della mia vita. / L’accorderò alle note del per sempre, / e quando singhiozzando / avrà detto la sua ultima frase, / deporrò la mia arpa muta / ai piedi di colui che tace.</p>
<p>Gitanjali CI / Sempre nella mia vita / ho cercato te con i miei canti. / Mi guidarono di porta in porta, / e con essi mi tastai intorno / cercando e accarezzando il mio mondo. / Sono stati i miei canti / che mi hanno insegnato / tutto quello che ho imparato, / mi indicarono i sentieri segreti, / molte stelle portarono / nell’orizzonte del mio cuore. / Per tutto il giorno mi guidarono / fino ai misteri del paese / della gioia e del dolore; / e, ora, alla porta di quale / palazzo mi hanno portato / nella sera alla fine del mio viaggio?</p>
<p>Gitanjali CII / Tra gli uomini mi vantai / di averti conosciuto. / Vedono il tuo ritratto / in tutte le mie opere. / Vengono a chiedermi: «Chi è?» / E non so cosa rispondere. / Dico: «Davvero non saprei». / Mi deridono e vanno via / pieni di disprezzo. / E tu siedi là sorridendo. / Racconto le tue storie / in canti durevoli. / Il segreto mi trabocca dal cuore. / Vengono e mi chiedono: / «Spiegami quello che vuoi dire». / E non so cosa rispondere. / Dico: «Oh, chissà cosa vogliono dire!». / Sorridono e se ne vanno / pieni di disprezzo. / E tu siedi là sorridendo.</p>
<p>Gitanjali CIII / In un saluto a te, mio Dio, / tutti i miei sensi / si effondano e sfiorino / questo mondo ai tuoi piedi. / Come una nube di luglio, / bassa, sospesa / col suo carico di piogge non versate, / tutti i miei pensieri / s’inchinino alla tua porta / in un saluto a te. / Come uno stormo di gru / che nostalgiche fanno ritorno / volando notte e giorno / ai loro nidi montani, / così tutta la mia vita intraprenda / il suo viaggio verso l’eterna dimora / in un saluto a te. /</p>

</div>

<script type="text/javascript">
var custom = function () {
document.getElementById("titolo").innerHTML="Tagore: Gitanjali";
}
</script>

</body>
</html>
