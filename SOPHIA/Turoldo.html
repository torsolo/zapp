<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<link rel="icon" type="image/x-icon" href="../zapp.ico"/>
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<div id="DB0">
<p onclick="cambia(1)">I GIORNI DEL RISCHIO</p>
<p onclick="cambia(6)">LA NOSTRA PREGHIERA</p>
<p onclick="cambia(7)">NEL LUCIDO BUIO</p>
<p onclick="cambia(18)">ULTIME POESIE</p>
<p onclick="cambia(41)">O SENSI MIEI</p>
<p onclick="cambia(102)">ULTIME POESIE</p>
<p onclick="cambia(278)">PANE</p>
</div>

<p>LITANIA DEL DEPORTATO / Non più un verso ampio e disteso / come il primo volo di falco / sopra la pianura dell'infanzia; / non più un canto fermo / nell'estasi delle sere. / Tutto è franato nell'orgia necessaria. / La coscienza m'ha dato un nome, / spogliato come un albero / dopo la tempesta, dall'incanto / di sentirmi libero. / Gli uomini mi hanno appeso il piastrino / che brilla, nella marcia, / sulla giacca grigia. / Siamo creature incatenate / entro un paese di pietre / e di strade senza cielo! / Siamo sassi della creazione. / Dio, più non chiedermi d'essere / verticale. Ora diverso è l'urto / dei Tuoi venti; non regge / il mio peso insopportabile d'uomo / alla Tua aggressività inesausta. / Così, abbattuto, eviterò lo schianto / che Tu vai preparandomi: / non vale cercare più il rischio / che non abbiamo scelto. / Abbia, dunque, il Tuo volere / compimento pieno - la Tua / creazione violenta - e passa / sul nostro sudore di sangue, / e l'attrito non abbia più cifra. / Nessuno più rompa la rotondità / della sfera. Più non sarò / la punta che Ti fa sanguinare. / Non chiedermi della Tua legge. / Una pena sola ora per la pianta / divelta, per la pietra lavata / dal fiume e per me stesso. / Attendo che l'uragano abbia fine, / come la quercia / che l'ultima radice si franga. / Mandami, Signore, la morte, / o Amore, non chiedere più nulla. </p>
<p>DAL SALMO DEI DEPORTATI / Tornavamo dai lager / come torrenti in piena / verso la terra del sole. / Tutti i volti erano in pianto / e il cuore impazziva / nella «paura» di sentirci liberi. / Un nembo solo di cenere / avvolgeva morti e vivi / in cammino sulle strade d'Europa. / Ma non sapevamo, Signore, / quanto è difficile / essere liberi. / Era bene che pure i vincitori / fossero uccisi, / libertà non sopporta vittorie. / Ritorna, Signore, e disperdi / quanti hanno nuovamente / ucciso i milioni di morti: / anch'essi sono divenuti / assassini, hanno superato / l'infamia dei vinti. / Ritorna, Signore, e uccidi / tutti i potenti: maledetti / che usano perfino il tuo nome! / Almeno gli ultimi / poveri del mondo / conoscano solo inni di pace. </p>
<p>MEGLIO CHE LA TERRA RITORNI / La pace è l'uomo / e quest'uomo è mio fratello / il più povero di tutti i fratelli. / La libertà è l'uomo / e quest'uomo è mio fratello / il più schiavo di tutti i fratelli. / La giustizia è l'uomo / e quest'uomo è mio fratello: / per un'idea non posso uccidere! / Per un sistema non posso uccidere / per nessuno, nessuno / fra tutti i sistemi! / L'uomo è più grande del mondo / «e il più piccolo fra voi / sarà ancora più grande». / Io devo solo lottare, / sempre, insieme, o da solo, / lottare e farmi anche uccidere. / La pace è lotta per l'uomo, / uno bisogna che redima / anche la morte! / Neppure per la fede posso uccidere, / l'uomo è l'icona di Dio, / Dio che geme nell'uomo. / E se la chiesa non è per l'uomo / non è degna di fede / non può essere chiesa. / E se le politiche non sono per l'uomo / vadano alla malora / tutte queste politiche. / Maledetto l'uomo / che non è per l'uomo, / maledetta ogni idea, ogni fede: / ogni madre non generi più, / il maschio sia morso dal serpe / quando vuol concepire. / L'uomo non conta più nulla: / o stirpe di rapaci, / il dio della morte ci domina. / L'uomo è fucilato a Santiago / abbrutito nelle gabbie di Saigon / torturato a Belo Horizonte / schiacciato come un verme a Mozambico / e il feddayn è sepolto / nella tomba di sabbia / il negro è chiuso bestiame / nelle «locations» a Johannesburg, / oppure urla a milioni, di sete / nello squallido Volta. / Ma il rame vale più dell'uomo / il petrolio vale più dell'uomo / il prestigio la potenza il sistema / valgono più dell'uomo. / Meglio che la terra ritorni / deserta, meglio / che i fiumi scorrano / liberi nel verde / intatto del mondo, / e Dio si abbia la lode / dai volatili della foresta! / Ma che sia l'aria / come al mattino del mondo, / e caste siano ancora le acque / e al cielo non salga più / una voce d'uomo, / né la terra più oda / questo frastuono di parole / quando la ragione è della forza / e a reggere il mondo / sono solo le armi. / L'uomo ha fallito / l'uomo è sempre ucciso / crocefisso da sempre. / Cristo, o ragione / di questo esistere, / folle bellezza ... </p>
<p>TORNIAMO AI GIORNI DEL RISCHIO / Torniamo ai giorni del rischio, / quando tu salutavi a sera / senza essere certo mai / di rivedere l'amico al mattino. / E i passi della ronda nazista / dal selciato ti facevano eco / dentro il cervello, nel nero / silenzio della notte. / Torniamo a sperare / come primavera torna / ogni anno a fiorire. / E bimbi nascano ancora, / profezia e segno / che Dio non si è pentito. / Torniamo a credere / pur se le voci dai pergami / persuadono a fatica: / e altro vento spira / di più raffinata barbarie. / Torniamo all'amore, / pure se anche del familiare / il dubbio ti morde, / e solitudine pare invalicabile ... / </p>
<p>RAGIONE RISORGA / Torniamo amici, / ai giorni de «L'Uomo»: / al fiordo della nostra amicizia / ove sicuri ci aspettavamo la sera / dai vichi della città / così ferita dai passi delle ronde / per l'intera notte. / Talloni d'acciaio battevano i selciati / e tu sentivi dilatarsi / e infittirsi coi battiti del cuore / la cupa eco, a sobbalzo / tra fantasmi e urla di fanciulli in sonno. / Torniamo al tempo del rischio, / a fare delle nostre rare speranze / il mazzo come di spighe / raccolte dai campi più devastati. / Nostra amicizia, oasi / ancora intatta nella memoria, / l'albero più verde fra tutti / alto sulle nuove macerie: / Dopo, amici, le amate lettere / le dolcissime lettere - altra / bibbia ugualmente vera - / dopo le strazianti lettere / dei condannati a morte / d'Italia e d'Europa, / e le cronache lugubri dei lager ... / Perché notte si è fatta / ugualmente cupa: / più non rilucono luci / dalle absidi / né persuadono più / sermoni dai pergami. / Morta è la preghiera / la pietà è morta, / distrutta l'Ecumene! / Oriente e Occidente installano missili / incrociatori carichi di morte / solcano i cieli / e tutti i più ricchi paesi / vendono armi ai più poveri. / In tanto precipitoso irrompere / di sorti maligne scrosciano / tempi di fanatismi / e tutti, per contagiosa espansione, in gara / innalzano sinistri vessilli. / È tempo di più raffinata barbarie / tempo di morte più organizzata, / la morte «industriale»: / questo scialare di morte! ... / Ma pure è tempo, questo, / di Oscar Arnulfo Romero / vescovo fatto popolo, e ieri / di Martin Luther King / altro agnello di Pasqua / e di milioni di fanciulli uccisi / perfino in terre cristiane, / nostri Vietnam più veri. / Torniamo, amici, a riprendere / i nomi di battaglia, / a indossare le armi della luce. / Amicizia ancora ci raccolga / dagli amari deserti / e come ago infallibilmente fisso / ci attiri al polo dei salvati: / fede compia il prodigio / che almeno Ragione risorga ... / </p>
<p>INNO DI AVVENTO / Vieni di notte, / ma nel nostro cuore è sempre notte: / e dunque vieni sempre, Signore. / Vieni in silenzio, / noi non sappiamo più cosa dirci: / e dunque vieni sempre, Signore. / Vieni in solitudine, / ma ognuno di noi e sempre più solo: / e dunque vieni sempre, Signore. / Vieni, figlio della pace, / noi ignoriamo cosa sia la pace: / e dunque vieni sempre, Signore. / Vieni a liberarci, / noi siamo sempre più schiavi: / e dunque vieni sempre, Signore. / Vieni a consolarci, / noi siamo sempre più tristi: / e dunque vieni sempre, Signore. / Vieni a cercarci, / noi siamo sempre più perduti: / e dunque vieni sempre, Signore. / Vieni, tu che ci ami: / nessuno è in comunione col fratello / se prima non è con te, o Signore. / Noi siamo tutti lontani, smarriti, / né sappiamo chi siamo, cosa vogliamo. / Vieni, Signore. / Vieni sempre, Signore. </p>
<p>Salmodia «Super Genesim» / «Dio disse: sia fatta la luce» (Gn 1,3) / O ineffabile fonte del mio cantare, / le volte che ti ho così invocato, Signore! / Quali sassi domande ora erompono / mano a mano che lettura avanza del Libro / mi prende paura di notti più oscure, / le nostre notti, o mio Signore! / Nel mentre tu crei e ti riveli / ecco che appari come un Dio notturno: / «e fu sera e fu mattino» prima notte! / Di notte dunque tu crei / di notte discendi dai cieli / e a un ladro che di notte scassina la casa / ami paragonarti per il tuo ritorno. / Eppur di tua luce arde la mente: / è il primo sole che splende il pensiero! / Luce nessuna ci sarebbe sul mondo / se tu non fossi la stessa luce / e dunque nella tua luce oserò parlarti / dopo averti baciato tremante il piede. / Noi così ti vediamo dal nostro crepuscolo, / attendendo di essere un popolo che sorge / dentro la nuova luce a Pasqua. / Ma come posso cantare cose sì grandi / ora che cavalli sfrenati mi passan sul capo / e la salute sempre più mi abbandona? / So che di questo tu colpa non hai: / viviamo insieme il dramma, Signore. </p>
<p>Salmodia «Super Genesim» / E' così che tu ami, o mio appassionato Signore! / quale mendicante andrai elemosinando / affetto dalla tua creatura - altro te stesso -, / le correrai dietro, la colmerai di beni, / ad ogni annata paurosa invierai profeti, / eterno Amante delle innumeri Alleanze. </p>
<p>Salmo 4 / Navighiamo nel mare del Nulla / senza raggiungere mai / le tue sponde, Signore: / quando invece tu sei / la felicità di essere, / il riparo tranquillo del giusto la notte, / vino e pane per dolci eucarestie: / e dunque, guidami, Dio, / nei tuoi liberi spazi / ove attenda anch'io sereno / la mia notte, Signore. </p>
<p>Salmo 6 / «Inzuppato di lacrime è il mio giaciglio, / le ossa mie sono uno sfascio...» / fino a quando, Signore? / Riusciste, disperati, a cantare, / anche il più lugubre pianto / si muterebbe in luminosa rugiada. / E dunque, dammi di cantare, Signore, / infranga anche il silenzio dei morti: / che qualcuno ti narri tutto il male della terra. </p>
<p>Salmo 8 / "Come splende, Signore Dio nostro, / il tuo nome su tutta la terra". / Lasciamo anche dalla tomba un pertugio, / che io possa ancora vedere / il sole che sorge / una nuvola d'oro / Espero che riluce la sera / in un limpido cielo. / E mai abbia fine questa Coscienza / che i cieli immensi comprende / e più è riflesso di te / che la orni di divino splendore: / senza, non c'è voce che ti canti. </p>
<p>Meditazione sul Salmo 11 / Dove emigrare, Signore? / dove fuggire il tuo occhio? / Eppure da me è la sorte finale: / non esiste fuga dal male, / è qui e ora che tutto si decide: / «dalla coppa assorbiremo vento bollente» / ma a salvarci sarà un crocefisso. / </p>
<p>Salmo 13 / Fino a quando, Signore? / Di anfratto in anfratto il grido si propaga / dai silenzi dell'anima. / Fino a quanto continuerà / a ingoiarmi la Notte? / E tu a nasconderti: perché? / Forse anche a te è negato svelarti, / e resterai sconosciuto anche sotto / la coltre di morte? / Ma il canto ci salverà, / e splenderanno gli occhi / anche dell'oscura tua Notte. </p>
<p>Salmo 15 / Soglia sul Tuo abisso è il giorno / e ancor più la notte; / e il nascere e il morire. / Già apparire / sulla terra è un prodigio: / - come dunque osare / solo di calcare i tuoi atri? / Ah, il rogo della morte / che ci fa cenere purificata / ventilata sui tuoi spazi: / necessaria morte, / pur di fare, o Dio, / del tuo cuore il nostro rifugio. </p>
<p>Concezione immacolata / Se a ragione Natura vendetta reclama / contro la Ferita di cui geme / dolori di parto atteso e impossibile, / e la Morte del suo grembo ha fatto dimora / - vivono e muoiono di una comune sorte le cose - / e la Prima Mente non si dà per vinta / ma continua a sognare la gloriosa Idea, / ecco che tu sei la Terra purissima / l'Annuncio del nuovo creato. / Sei la stella che spunta sulla curva del globo / e splende nell'attimo fluente / che il tempo riassume e unisce all'eterno / dall'alba del mondo: / Tu, il Desiderio delle cose, / della Realtà estrema il compiacimento. / «Sei la vera Fonte», ti dicono le fonti, / «Sei la Rosa vera», ti dicono le rose, / l'Aurora di ogni aurora / avanti che sorga l'ultimo giorno. / E la cerva incantata ti guarda e sospira. / Divina fanciulla / segno del Femminino eterno / necessario alla stessa Deità... </p>
<p>Verso il Principio / Stella del mare, / dietro il tuo raggio / di navigare / mi sento tranquillo. / Le onde son calme e distese: / è tornato il sereno, / il cielo si è aperto, laggiù, / e ne illumina il fiordo. / Sulla tolda sta seduta anche lei / e parliamo, parliamo... / aurora dell'ultimo giorno / con te si naviga / verso il Principio. </p>
<p>Esperienze / Dobbiamo pur intenderei, Dio, / Amico e Padre, / circa quanto ha da venire: / come tu ti mostrerai / se potremo vederti come sei, ecc. / Vederti come sei non penso possibile / neppure alla tua onnipotenza. / Mente umana non esiste che possa / contenerti. Sarà che ciascuno / potrà conoscerti per quel tanto / di cui è capace / per quel tanto che ha cercato di sapere / per quel tanto che costituisce la sua / piena beatitudine. Ma tu sarai / sempre altro, o Infinito. / E perché sei infinito, anche la vita / non avrà fine, e infinita sarà / la beatitudine. / Continuo a illudermi con gioia / che tu mi sia vicino: / tu sei sempre vicino, / tu incombi e ci avvolgi, / ma sono io che sono lontano. </p>
<p>Introito / Se nessuna forma bellezza incorpori / e di un suono almeno la stessa / mente non avverta una eco / e ancora, il pensiero un riverbero / di luce non colga: non certo / dalla Fonte —, non colga dico / appena un riflesso sul «miro gurgite», / se corpo nessuno vi sia, anche là / a riparo dall'abisso, già ora / la più nera oscurità ti divora. / È assoluta / la necessità dell'Immagine! / Il corpo: scialuppa che ti salva / sull'oceano del Nulla. </p>
<p>Esagono / <sup>1</sup> Se appena uno sguardo rivolgo verso di te / già il dove mi rimane impervio / e ugualmente ignoto il punto / donde parmi avvertire il richiamo. / E se la mente non più che l'intento / riveli di chiedere chi sei / ecco montare sul mondo la tenebra / e farsi Notte altissima: / e anche il giorno si fa notte / e non un rottame che galleggi / sull' oceano. / <sup>2 </sup>Se invece sei tu che mi guardi / subito sfoderi dall'occhio una luce / uguale a spada acutissima / e sempre più luce effondi e ferisci: / luce che denuda i corpi / luce che mette in fuga le ombre / luce che ti passa da parte a parte / e ti inghiotte dentro il suo mare: / no, non ci sono per te mai tenebre / e più chiara è la notte del giorno... / <sup>3</sup> Tu sempre più muto: / silenzio che più si addensa / più esplode: / e ti parlo, ti parlo / e mi pento / e balbetto / e sussurro sillabe / a me stesso ignote: / ma so che odi e ascolti / e ti muovi / a pietà: / allora / anch'io mi acquieto / e faccio silenzio. / <sup>4</sup> E sempre più remoto stai / nel tuo maniero, / unico segno / il tuo silenzio: / silenzio più alto / del silenzio astrale... / — ma non è il tuo silenzio / che più mi affligge, / è il mio non tacere, / o Silenzio! / <sup>5</sup> Già per avere osato dire / perdono ti chiedo: / anche se sarò recidivo / e vedrò le parole cadere / come foglie. / Rabbrividite parole / ancor prima di raggiungere un suono: / frantumi / sul pavimento del tempio: / e non un frammento / almeno di vetro / che riluca. / <sup>6</sup> Tu non sei il fiume / ma ti nascondi nel fiume, / non sei la foresta / ma sei nascosto nella foresta, / non sei il vento / sei il vento del vento: / e senza, non c'è tempo, / perciò viviamo / e saremo eterni. </p>
<p>Solo una grazia chiedo / Ma tu, Amica, / quando verrai / sarà sempre tardi: / e Lui sa perché. / Pur certo di emigrare / di vita in vita. / sapere di dissolversi è triste / anche il corpo delira / di te, o Deità. / Solo una grazia chiedo: / che là / almeno / non ci facciamo / più male. </p>
<p>Almeno da pubblicano <sup>1</sup> «Il pubblicano, invece, fermatosi / a distanza...» (Lc 18,13) / Non chiedo che tu mi guarisca: / offesa sarebbe la domanda / che esaudire non puoi: / chiedo che tu mi salvi / che non mi lasci per sempre / soggiacere a questa / quotidiana morte: / chiedo che il Nulla non vinca / e io non abbia più / a incenerirmi di desideri / e viva infelice anche là / come ora, qui, / solo e lontano. <sup>2 </sup> Tu sapessi cosa mi costi in rimorsi / e quanto io a te costi per grazia: / che la gara non si interrompa: / lo a pentirmi / e tu a usarmi pietà / pure se necessità è per me / il fallire / e per te, / continuare a perdere. <sup>3 </sup>Così ti penso: un Dio / sempre esposto a follie, / ad accontentarsi di come siamo, / a perdere sempre: / o Luce incandescente / e pietosa / se tu sopporti / ciò che io sono / anch'io per te sopporto / di non sparire. <sup>4 </sup>Ti prego, non lasciarmi / nell' angoscia: / tu sai che nulla / di questi inganni / mi soddisfa: / che sono inganni lo so, / e tutti e due sappiamo / che non posso / non ingannarmi. </p>
<p>Ma tu sempre / Tu sempre m'intendi / pur se mormoro o grido: / tu l'Ineffabile / perfino Tenebra luminosa!... / Così varcherò l'ultima soglia / l'anima danzando... </p>
<p>Ma senza né tu né io / Vivo io non vivo io / viviamo insieme / Tu ed io: certo / senza possibilità / di invertire: / se non insieme, / né tu né io / saremo. </p>
<p>Nostra vicenda / No, in misura nessuna e modo alcuno / a noi è dato raggiungerti: / sei tu che devi scendere e perderti / tu, pastore di costellazioni. / Tua natura non è la divina Indifferenza, / anche se presunzione che altera la mente / e fede inquina e devia, è credere / che umana colpa per quanto orrenda / ti possa offendere. / Tua natura è di essere Amore / inesauribile fonte / di ogni amore: / Amore che te rovina / e noi redime... / Io sento i tuoi passi inseguirmi / di deserto in deserto, passi / infaticati e discreti / per non impaurire: / Tu, divino Inquieto / che rompe gl'incanti / e distrugge le paci / e non concede tregue... / E come peccato non te ma noi / - solo noi! - ferisce a morte / e tua pietà scatena, così / non vi è contrizione che valga / - pure se a cuori che piangono / ancor di più con noi tu piangi / d'un pianto che lava la terra – / e solo grazia ci salva! / A noi chiedi appena / volontà d'essere salvati: / il miracolo / di lasciarci amare. </p>
<p>Tu e lui / null'altro / Lui: / il Tu senza risposte. </p>
<p>«Care ti siano queste parole / che la mia bocca ora ti canta, Signore»: / sei la fonte radiosa dello stesso pensare e stai / nel più intimo del mio intimo / respiro del mio respiro / e vento che cavalca i marosi: / oppure alito appena / che accarezza le cime degli alberi / e luce che inonda dolcemente / i campi di grano all'alba. / Gemito sei dell'intera natura / il desiderio che ci fa verticali: / passione di esistere di tutte le vite. / Sei tu l'anima dell' atomo / la forza di coesione della pietra / il principio dell'unità dei mondi, / o pastore di costellazioni. / Nessun tempio ti contiene, / né i cieli dei cieli! / Ti invocano i fiumi e non sanno / ti cercano le radici e non sanno / ti cantano gli uccelli nel bosco e non sanno, / solo questa coscienza sa che tu sei. / E sei fin dal principio, e nulla / esiste se tu non sei: noi soli / coscienza di questo splendere di astri: / noi la coscienza di quanto / narrano i cieli e il giorno / tramanda al giorno / e la notte alla notte... </p>
<p>Per l'atteso approdo / E quando sarò disteso / non la tristezza di un albero / abbattuto dalla bufera turbi / la serenità di chi ti ha cantato, / amica segreta / di colloqui interminabili: / per dirti, per dirmi / che soluzione unica / è accettarti, / e volerti bene / e amare / ancor più la vita! / Non dunque / rancore di un vinto, / o spavalda ironia sigilli / il nostro incontro: / tu stessa mi darai / una mano...</p>
<p>Divina è la passione / Mentre il Verbo infinitamente / risuona dalla tua bocca / e tra voi spira / in vortice unico / Amore: / fuoco / che spezza la circolare Essenza / e per fiamme infinite / si espande, / Tu non puoi / non creare: / esplode / la divina solitudine! / Tu devi / di continuo / colmare gli abissi / salvare dal Nulla / le cose. </p>
<p>Tua e nostra frontiera / Morte non basta, / non vi è soluzione: tua / e nostra frontiera è / il Nulla: / Tu senza posa a creare, / e noi / e le pietre / e i fiumi / e gli astri / a gemere... </p>
<p>Quando sarà venuta... / Pure allora mi sgorghi / dal cuore ferito il canto: / come dal costato di Cristo / usciva sangue e acqua. / Cantare quanto in vita / ti abbia inseguito quale / la cerva del salmo / fiutando sorgenti lontane. / Cantare ancora i gemiti / che la sera - e le notti! - empivano / le vaste solitudini; / e il lungo errare per i boschi / sempre disperato e illuso. / Ora almeno che prossimo / sono all'incontro / svelami come, / pur malato mortalmente di te, / abbia potuto essere a Te infedele: / tradirti nel mentre stesso / che dicevo di amarti! / O forse anche il peccato / è un gesto folle per cercarti? / Pace non c'è per gli amanti, / lo sai! </p>
<p>Cosa pensi / Cosa pensi di me, Signore? / Di tristezza piango più che di paura / davanti alle infinite volte / che ti ho deluso. / E tu ancor prima in segreto mi dicevi / quanto noi appena dopo sappiamo: / che ogni colpa ha in sé la sua pena. / E mai / che tu possa divertirti a punire. </p>
<p>Sempre dilaniato / Sempre dilaniato dal «doppio pensiero »: / questo male non voluto / e voluto: conflitto e finzione / che durano da una vita: / figlio prodigo e fratello maggiore insieme / e tu, / a dare fondo alla tua pietà. </p>
<p>Anche la polvere / Neppure il poeta a te più caro / è riuscito a dire il vero: / che le cose - se il tuo soffio ritrai – / sono subito polvere: / è già un infinito la polvere / sul ciglio del Nulla. </p>
<p>Per un atto d'amore / Altro ora nell'impazienza di vederti / mi preme sapere, mio Dio: / quanto del nostro male ti sia imputabile, / del male che anche tu paghi, / di questo mostruoso male / pure per te inevitabile: / in cosa possiamo dirci tua immagine, / se per questa infinita inquietudine / o per l'illusione di essere noi «onnipotenti» / ora che tu, per creazione, più non lo sei / né puoi esserlo / a causa del pauroso dono: / Tu libertà non puoi più negare / se da noi quanto attendi e brami / è solo un atto d'amore. </p>
<p>Ma se la morte avrà i miei occhi / già ti veda, Dio, nella luce / più soave e giusta / veda il bene ovunque si celi / e vestigia di bellezze / pur dove l’orrore impera / veda la realtà incorporea delle cose… / Se la morte avrà i miei occhi / la visione dunque continuerà; / e se ognuno vedrà di te / quanto in vita ho bramato / allora avrò occhi di zaffiro… </p>
<p>E dunque / Anche se il Nulla ti circonda come un oceano, / anche se mai la Nube si scioglierà / e nessuno mai a occhio nudo / ti potrà vedere, / ti raggiunga il canto del cuore, / il canto colmerà l'abisso. / La cosa che vale è che Tu ci conosci / come noi non ci conosciamo: / Tu, luce della nostra coscienza. / Anche di amarti a noi è negato / se Tu non semini in noi l'amore, / sola fine della tua e nostra solitudine.</p>
<p>Oltre la foresta / Fratello ateo, nobilmente pensoso / alla ricerca di un Dio che io non so darti, / attraversiamo insieme il deserto. / Di deserto in deserto andiamo / oltre la foresta delle fedi / liberi e nudi verso / il nudo Essere / e là / dove la Parola muore / abbia fine il nostro cammino. </p>
<p>Nell'oceano del Nulla / Essenza dell'Essere / Epifania dell'Essere / nell'unità dell'Essere. / È l'Essere il globo che tutto contiene / e naviga nell'oceano del Nulla. </p>
<p>Mia piccola «Deide» / <sup>1</sup> Con sorriso oso dirti, o Morte, che non esisti. / E non tanto per alambicchi di parole, / uguali ai fatui sillogismi di chi ti negava / mentre pestifera mietevi vite per tutta la città. / Non esisti, se appena il Silenzio m'inghiotte: / non più verbo, suono è già tanto, bolla di vento: / è dunque il mio stesso Io un nulla? / Il Tutto-Nulla che contiene l'universo. / È la condizione estrema, l'abisso / dove anche Coscienza s'invola / e di nulla in nulla passiamo. / <sup>2</sup> Oh, questa linea evanescente / tra Essere e Non-essere. / È quanto noi siamo, / e non sappiamo di essere, / e altro crediamo di volta / in volta di essere! / Non più tempo, né spazio / né mai una densità nell'essenza. / <sup>3 </sup>Mio Dio, e tu? / Anche tu rivestito / della stessa vacuità? / Voce mi sento di chi ha paura / che tu non esista, / voce dell'intrepido che afferma / l'impossibile catastrofe. / «Nostra necessità», / come da sempre ho cantato: / oltre il corpo e le immagini: / anche tu, dopo infinita arte, / a finire nel buco nero? / E sola coscienza del Nulla sopravvive. / <sup>4 </sup>Neppure Teresa nel dolce furore / ti ha mai baciato sulle labbra. / E anch'io potrei rincorrerti / nella valle dei terebinti, / giocare all'amore dietro alle rocce: / perderti / e cercarti / e sentirti / con tutti i sensi / che piangono di gioia. / Ma sono giochi, / inviluppi che ci esiliano. / <sup>5 </sup>E non dire altro! / Ma sei: / anche nella Negazione / più che sospetto, radice / dello stesso perderti: / nel tuo fiorire / o incombere / o vanire, / ma sei! / <sup>6</sup> Mendicanti di Dio, o cercatori, / alla vostra inquietudine / in gioioso sacrificio vi dono / la mia stessa fede, / mio sangue: / condividiamo il pane amaro / delle nostre solitudini. / <sup>7 </sup>Anch'Egli, / più solo di noi: / se Uno non ci avesse dato / di toccare almeno / il lembo della sua veste. </p>
<p>Profezia antica / E il già detto è ancora / da ridire, Qohelet: / mai la stessa onda si riversa / nel mare, e mai / la stessa luce si alza sulla rosa: / né giunge l'alba / che tu non sia / già altro! </p>

<p>Memoria / E' la memoria una distesa / di campi assopiti / e i ricordi in essa / chiomati di nebbia e di sole. / Respira / una pianura / rotta solo / dagli eguali ciuffi di sterpi: / in essa / unico albero verde / la mia serenità. </p>
<p>O giorni miei... / Solo a sera m’è dato / assistere alla deposizione / della luce, quando / la vita, ormai / senza rimedio, è perduta. / Mio convoglio funebre / di ogni notte: emigrazione / di sensi, accorgimenti / delle ore tradite, intanto / che lo spirito è rapito / sotto l’acutissimo arco / dell’esistenza: l’accompagna / una musica di indicibile / silenzio. / Invece dovere / ogni mattina risorgere / sognare sempre / impossibili itinerari.</p>
<p>Sola cetra / Sento che forse i miei occhi / sono estinti dalla troppa luce / e dal troppo fissare il sole, / il cielo alto. Sento / d’essere divenuto un cieco / che si muove per istinto / lungo deserte strade. / E il cuore, sola cetra / capace d’illudermi ancora.</p>
<p>Oggi m'avvidi d'essere / una frattura / ove il fondo / fluire del tempo / riceve un riflesso di sole. / Sento d'avere perduto / l'equilibrio e il gesto / umano. Gli altri / se ne vanno composti / mentre il mio cammino / è una sorpresa orrenda. / Oh, quante volte / percorsi questi rioni / a fianco agli amici / tentando d'abbandonarmi / alla strada! Invece / sempre più è scoperta / questa mia enormità. / Essi hanno le loro parole, / ma io ragiono col sangue / cieco.</p>
<p>Io non ho mani / che mi accarezzino il volto, / (duro è l'ufficio / di queste parole / che non conoscono amori) / non so le dolcezze / dei vostri abbandoni: / ho dovuto essere / custode / della vostra solitudine: / sono / salvatore / di ore perdute.</p>
<p>Lume di povertà / Signore, non ti chiedo di avere / quello che gli altri hanno; / essi non sanno / il caldo / lume di questa povertà. / Nulla è il loro possesso / di fronte alla nostra / pena d'essere spogli.</p>
<p>Senti che è di troppo / il sapore di una pesca / in questa povertà / di case diroccate; / senti che non ti è lecito / provare questo dolciore / d'anima emigrata / dalla strada / della tua umanità. / Sposata hai / una pena / di non sentire mai / dolcezza alcuna / che non sia di tutti; / ed ora ti tenta / questo profumo / di pesche e di aranci, / ed ora ti seduce / questo languore di tigli, / ed ora vorresti / andartene in pace / in quest'orlo di città / in queste ghirlande / di bimbi a dimenticare. / E invece è tuo soltanto / il grido della città / disfatta sotto il sole, / e tu solo / puoi rianimare i corpi / abbattuti ai piedi / delle piante / nell'afosità dell'estate. / Ah tu non puoi / concederti a queste / momentanee paci. / Tu sei la possibilità / di una viva / solitudine; / e il tuo sacerdozio / è un'oasi / ove essi hanno il diritto / d'approdare / dalle loro fatiche. </p>
<p>Nostra ragione / Un male è questa vita / di cui non ci è dato guarire. / E Dio che non ci dà tregua; / la nostra è una tragedia / di sole. Improvvisa / ti sei destata dal tuo / letto di fanciulla / ed ora non sai se quella / età era un sogno / o questa che viene / impetuosa. / Davanti non hai / che il volto di una / inesplorata giovinezza. / Questa è nostra ragione. / Anch’Egli, anch’Egli / dev’essere in pena. </p>
<p>Vivi di noi. / Sei / la verità che non ragiona. / Un Dio che pena / nel cuore dell’uomo.</p>
<p>Salmi penitenziali per la Settimana Santa del 1946 / <sup>1</sup> Più dura è la nostra vita / della Tua, Signore, / rotta, giocata, / dall'onda di giorni / disumani / sulle macerie di pietre; / (le mie ossa levigate / come le piastre della spiaggia). / Eppure non voglio che sia condanna / alle Tue opere / questo mio salmodiare / sconsolato. Tu sei la sorpresa / orrenda, l'insidia / sempre tesa, onde / non è concesso investigare / cosa maturi / ogni notte / il sangue. / Sei il nostro affamatore, / non lasci cogliere i frutti / di questo giardino terrestre, / ove fioriscono rose, musiche, e mani / candide come i lini / dei Tuoi altari; e occhi / più splendenti degli astri. / Feriti, arsi, dilaniati / da queste Tue forme / irraggiungibili; / una ad una / cadute le speranze / sotto l'arco di queste / stagioni inesorabili, lungo / le dolcissime riviere; / mentre è sentita consumarsi / la carne / nell'attesa / di inattuali paci. / La pena è d'aver creduto, / udito un messaggio / necessario, / che promette e non muta / nulla di questa / arrischiata avventura; / speranza che ti lascia / in balia di una scelta / cieca, di una / vocazione / inevitabile. / E l'anima resta / impigliata nei sensi / come un uccello avvinto, / mentre il pensiero / ferisce la carne / e gli affetti suonano / su queste corde, / anche nell'alto silenzio / delle nostre / notti deserte; / anche se il cuore ormai / ha troppo sofferto l'arsura / di queste insufficienti / fontane; mentre Iddio / ancora non si vede, / non si sente, / è lontano. / A noi è impossibile Cristo. / Abbiamo nell'anima un peso, / la colpa fa nido dentro le ossa. / E però sappiamo / che non ci condanni / se cerchiamo sfamarci / di ciò che Tu stesso hai creato. / Tutto è nostro: / la vita, la morte, / che paghiamo ogni giorno / adorando cose da nulla. / E, dopo tutto, non resta / che la corolla di queste parole / maledette, rosse / di sangue, fiorite / dal rimorso di averle / raccolte; e forse / il gesto libero / della sua pietà. / Et copiosa apud Eum redemptio (Sal 129) / <sup>2</sup> Ma io assisto ad altre riviere / ove non posa mai luce, al pianto / immobile d'altre risacche. / Vi siede Iddio / impassibile come lo scoglio / che l'onda lambe / e ai cui piedi si frange. / Rupe invalicabile / all'urto ostinato del mare. / Unica gioia il moto / implacabile del sangue. / <sup>3</sup> Ma troppo mi è vivo il ricordo / della tua gioia, / ancora fiuto nell'aria / il tuo polline. / E la tua grazia inesorabile / mi fa sconvolto, ubriaco. / Tutta la gente è fermentata / ormai, e i muri, le colonne / e i marciapiedi: più non tornano / le previsioni. / <sup>4</sup> Pure m'è fraterna questa voce / di mare; e le sue onde / distese fra le pietre / pallide del litorale; / pure sulle sponde in fiore / in questa calura dolce / primordiale, ove la carne / dorme quieta sotto il sole, / mi trascino dietro il ricordo / di me stesso; / io non posso dimenticare / la città del mio Sacerdozio, / l'amore che porto alle sue strade / alle sue case abbattute... / Invece esasperante la presenza / di questi ulivi senza bacche / e la spezzata chioma delle palme. / <sup>5</sup> Invece tu sei un Dio muto / l'Essere che non ha pietà. / Forse tu avevi bisogno del nostro / dolore, di questo pigmento / commosso d'uomo? / Oh, allora non maledirmi / se io riuscirò coi miei gridi / a rompere la tua pace / a comunicarti il nostro pianto. / E non desisterò fino a quando / le tue creature non siano / tutte nella tua gioia / e tu travolto ancora / nel nostro peccato / e nella nostra morte. / <sup>6</sup> I miei giorni camminano / davanti ai Tuoi / e danno loro un senso, / Essi Ti hanno strappato / alla Tua dimora eterna / facendoTi / il primogenito dei perduti. / Tu ora non sei / che un nostro fratello, / hai sofferto in Te / ogni nostro dolore. / Noi ti sentiamo vicino / nel Tuo lamento / e nel Tuo pianto / sulla fossa di Lazzaro. / Ora la nostra carne non Ti abbandona; / sei un Dio che si consuma / in noi. Un Dio / che muore. / <sup>7</sup> Ma dobbiamo illuderci / onde poter durare. / Ah, forse io non credo / che per gli altri, / io devo consolare / e cibarmi dell'altrui pena. / Sono un pugno di terra / viva; ogni parola / mi traversa / come una spada. </p>
<p>ESERCIZI SPIRITUALI / Non io, non io, Signore. Così / non mi rassegno a vivere. Il tempo / è rimorso; il giorno / m'avvinghia a queste / creature implacabili. / Ha la notte solo / profferte impossibili. / Travolto ormai nella mia sorte / d'uomo Tu vivi / della mia morte ... / Sarò ancora natura, pianta, / elemento, miriade / di vite, senza mai vivere? / E lo spirito mio / nel Tuo abisso perduto / prigione, senza morire? / Forse meglio sarà / che io scompaia, Signore, / e Tu rimanga. ― Io, / qui, a fermare ore / nell'attimo eterno, Tu / a gettarne altre, a piene / mani nel gorgo / del tempo. Io / a generare forme / fissandole a Te / come riviera immobile, / e Tu a cancellarle / col Tuo essere / incalzante. Di Te / soffre ogni pianta, / l'acqua, la montagna; Tu / col Tuo peso levighi / i ciottoli delle strade / come un fiume ghiaia. ... / C'è qualcuno, Dio, che agita / il sangue; qualcuno / che appicca il fuoco / ai sensi. E porta / via le preghiere / appena nate. / Mentre noi inermi e gravati / da sonno. E intanto / la terra cede, / l'avvenimento / non ha foce. E le case / si fanno ognora più gelide. / E la città vien meno. / È in noi celato, o Dio, / un vento oscuro; / discende da alte / montagne, solleva / alte maree. / E la nostra vita / fra le due vette, / senza colpa, / fulminata. </p>
<p>ESERCIZI SPIRITUALI OTTAVO GIORNO / C'è qualcuno, Dio, che agita / il sangue; qualcuno / che appicca il fuoco / ai sensi. E porta / via le preghiere / appena nate. / Mentre noi inermi e gravati / da sonno. E intanto / la terra cede, / l'avvenimento / non ha foce. E le case / si fanno ognora più gelide. / E la città vien meno. / È in noi celato, o Dio, / un vento oscuro; / discende da alte / montagne, solleva / alte maree. / E la nostra vita / fra le due vette, / senza colpa, / fulminata.</p>
<p>ATTESA / Intanto ognuno chiede all' altro / onde sapere di sé, di cosa / sia per accadere / ieri domani chissà quando. / Intanto ognuno sceglie / la sua parte, sale il palco. / Un canto tentato ogni giorno / che la sera tinge di amaro / mentre io vado scoprendo / ciò che è già disvelato. / Vorrei mutare pianto / liberarmi dall'inutile inganno. / Alla finestra a piombo sul corso / si spegne il ronzare fermo / dell'asfalto. Nel cielo / immoto, nell'evento / che neppure ruina. / E forse d'alcun giovamento / è questo mio raffermo sperare. </p>
<p>SALMODIA / La terra è intrisa di pianto. / Sono le lacrime nostre / la rugiada della terra. / Il melograno è già fiorito: / il mattino riprende carne / nelle dolci fragole. / Per me invece tutte le stagioni / stillano l'amara pece dei pioppi / troppo colpiti dalla bufera. / Il sole è vino per la lucertola, / ubriaca se ne sta tutto il giorno / sulla pietra ― sola paura / la presenza dell'uomo. / A me il sole rovina le mani / il viso, produce altra sete, / mi fa dentro il deserto. / Sono uno stelo arso / un albero bruciato / in mezzo a una brughiera: / almeno sul ramo più scarno / una cicala cantasse! </p>
<p>PRIGIONIERI DEL TEMPO / Nel vasto silenzio sul tetto delle case, / accovacciato fauno / attendo che tu compaia, Signore. / Un presagio di bufera / riprende a rombarmi in cuore. / Non una parola sale da tutta la città; / e le rade lampade sembrano gridare / ai solitari pellegrini della notte, / quasi anime di morti risospinte indietro / dall'imminente temporale. / Ma di Te ancora non un segno. / Le mie ginocchia sono cocci / di montagne franate / nei secoli dei secoli e la terra / una stanca nave. Oh, quanto, / Signore, la Tua smisurata vastità / ci opprime! Lasciaci / prigionieri del tempo, della luce, / lasciaci a questa precisa esistenza, / alle cose tangibili, come i fiumi / entro dighe di pietre. </p>
<p>... È cimitero la memoria / e il cuore la lampada rossa / e cieca, cui la sola / grande Morte / porrà rimedio. </p>
<p>AMORE E MORTE / Ma quando da morte passerò alla vita, / sento già che dovrò darti ragione, Signore. / E come un punto sarà nella memoria / questo mare di giorni. / Allora avrò capito come belli / erano i salmi della sera; / e quanta rugiada spargevi / con delicate mani, la notte, nei prati, / non visto. Mi ricorderò del lichene / che un giorno avevi fatto nascere / sul muro diroccato del Convento, / e sarà come un albero immenso / a coprire le macerie. Allora / riudirò la dolcezza degli squilli mattutini / per cui tanta malinconia sentii / ad ogni incontro con la luce. / Allora saprò la pazienza / con cui m'attendevi; e quanto / mi preparavi, con amore, alle nozze. / Ed io non riuscivo a morire. / Piangevo, mentre ti pascevi, / della mia solitudine. Mai / canto di gioia intonò il mio cuore, / stordito dalla fragranza delle creature. / Ogni voce d'amore era singulto. Invece / eri Tu che odoravi nella carne, / Tu celato in ogni desiderio, / o Infinito, che pesavi sugli abbracci. / Uno stesso tremolio ― o bufera ― sulla superficie / del mare come dentro le onde del calice. Eri / dovunque. E gli altri intanto / si baciavano solo sulla bocca, / ma io Ti mangiavo tutte le mattine. / E, allora, perché, perché / dunque ero così triste? </p>
<p>Vigilia di Pasqua / Giorni chiari, sereni e notti d'argento, / il fiume è una fascia di perle tra il bosco e i campi: / già odora la terra di sangue e pane. / Alle betulle bianche e agli olmi in fila / primavera appende ormai / i suoi ricchi pavesi di verde. / Sono arrivati gli uccelli dal Sud, / schiamazzano e cantano dal primo mattino / in cima al melo ai tigli al pino e fanno / un dondolio flessuoso di rami. / Le rondini frecciano in giostra pazza / intorno alla chiesa rapita / e sui nastri bianchi dei ruscelli / in mezzo al grano. Dalle finestre / i monaci gettano chicchi di riso / e mollica di pane ai passeri / e molti vengono ai davanzali / e guardano dentro le celle candide / come veli di spose. / Miei cari, finalmente anch'io so benedire: / la passione di Cristo più non rechi paura. / Questo è giovedì santo: mi pare sentirLo / tossire nell'orto e certo risuda / sangue, ma almeno le piante / e queste creature semplici sono / a Lui infallibili amiche. Quest'anno / gli ulivi daranno un olio più dolce / e le mucche un latte più bianco. / È possibile, amici, sentirci almeno un giorno, / un giovedì di passione, pienamente felici. / Il vecchio dolore, le rinunce antiche, / ― sanguinanti le mani, il costato, domani / per nuove pressure e ferite ― / i distacchi violenti di ieri / dalla madre e dai volti amati: / per questo mistero di vita / lucente di Pasque non solo umane / ma di selve di acque di fiori, / tutto può essere mutato in gioia tranquilla / e il cuore fiorire di sangue nuovo. / Allora, fratelli e alberi, con me salutate / il sole che ritorna sulla grande valle. / Fringuelli, allodole, portate in giro il mio canto: / al mattino una comune speranza fra noi / accenda mani e voci; in pieno meriggio / la fede avvolga anima e pietre; / a sera, lungo i raggi obliqui del sole / sia dispiegato Amore. / sulle facciate delle case / su tutta la pianura: / e noi, vestiti a festa, andiamo per le strade / a narrare i dolci, pacati ricordi / della lunga giornata, / nella divina verità che ogni cosa compone. / Commuove sapere che il bosco / cerca la stessa pace / e ogni errore può venir perdonato. / Così almeno un giorno piangiamo / ma non di dolore. O Dio, / sangue mio dolce e caro, / perdona la lunga misconoscenza, / reticolato alla nostra solitudine / che impediva la fonte del canto. / Alberi e stelle, aiutate a chieder perdono. / Domani è il giorno del colle che sanguina: / uccelli, volate sulla croce / a cantare per noi intorno al capo di Dio. / Noi siamo un fiume solo / e se uno ha peccato / tutti siamo feriti. / Invece il cielo gli agnelli i prati / sempre fedeli a compiere lo stesso mistero / inesauribile di riti novelli. / È Dio che in essi fiorisce, / si espande, dilaga / e poi ritorna a fiorire. / Dove sarà mai paradiso / fuori di questa unione divenuta cosciente? / Questo solo è peccato, / origine di ogni altro errare: / il non aver saputo che la terra è di Dio. / Ed Egli è nel cuore delle cerve / e sotto le ali delle rondini. / Allora, o creature innocenti, pure voi / aiutatelo a chiedere perdono. / Schäftlarn, Settimana Santa 1953 </p>
<p>Non farci morire / Dio, tu sei il giorno e la notte / e ogni tempo / raccolto nell'attimo / che ci assale / in gorghi di rimorsi. / Dio, sei la pace e la paura / il perdono e la scure / che pende alle radici dell'albero. / Dio, tu incombi alle stragi / o siedi alle soglie della casa / o in agguato stai a ogni svolta di strada... / Se non ti riveli, / contraddirci sarà inevitabile; / e se ti manifesti, non accecarci / non farci morire. / </p>
<p>A TE NULLA DI NOI È NECESSARIO / Tu sei giusto, Signore, e di competere / m'è negato a ragione; / e misura nessuna conviene / al tuo amore folle. / Prosperità coroni le vie al malvagio / o sventura imperversi all'inerme / nessuno può ingiungere a diritto: / ecco, è senza pietà. / O libero Iddio, / tuo figlio continua a morire...</p>
<p>All'ultima sera / E quando gli altri neppure sapranno / più che tu esisti / allora io sarò ad aspettarti. / Quando nessuno / più ti porterà un fiore / che non sia di pietà, / e gioia nessuna / altri penserà di raccogliere / dalle tue mani vuote, / allora siederemo a tavola insieme / e divideremo quel nulla / che ci sarà d'avanzo.</p>
<p>Tempo verrà / Tempo verrà di levare i remi dall'onde / e gettare da noi i ricordi a mare / per essere pronti a partire / senza dolore. / E' pur sempre un prodigio sperare / Ovvero a un albero somiglio / che non attende ormai di fiorire. / Ma tu, Signore della vita, / manda la bufera / a coprire il torrente, / manda abbondanti piogge / alle mie radici. / </p>
<p>Neppure la morte / Può certo il fuoco morire / in seno alla terra / e placarsi il mare; / può non fiorire primavera, / ma questo cuore è impossibile / che non si illuda ancora.</p>
<p>NESSUNO MAI CHIESE DI NASCERE / Non noi ci siamo dati un cuore / e neppure abbiamo evocato noi / il mattino a seminare speranze / o la sera dalle mani / cosi profumate.</p>
<p>Preghiera a brani / Il tempo è un mare, il corpo è una zattera / dentro il mare. Lo Spirito Santo / è il vento che sbatte la zattera / contro il mare. Inutile / resistere ancora: / mi sommergano finalmente le tue onde. / Ancor vo cercando il Valore che non sei, / ancora impigliato nell'ora / che mi esprime e consuma. / Isolato dentro la mia forma / sicura liberazione invoco. / L'asfalto non porta le orme di nessuno. / I Santi sono inimitabili: / ognuno è obbligato a rifare / da solo la tua via crucis. / Il duro marciapiede rifiuta / perfino un segno del tuo passaggio / quotidiano. Il lume mio / s'è spento, né fiuto il profumo / che sentivo nei campi. / Ora morto è anche il silenzio. / **Sia lode al Signore per il male / che m'ha dato, per le umiliazioni / e le sconfitte e le catene di morte / che assediano la sua Chiesa santa. / Sia lode al Signore, pure se mi tocca / l'inferno in sorte. Sia lode / per il paradiso e il purgatorio e l'inferno. / Non chiediamogli nulla. Un attimo, / per dirgli: ti amo, Signore, / è già dono / che non sopporterai...</p>
<p>Cuore chiaro / Come gli angeli volare / eternamente / immobili dentro il tuo gorgo / e contemplare i tuoi occhi. / Ancor più, ancor più e sempre, / o Dio, o Amato, / in ogni cosa piacerti! / Sensi di fanciullo ti chiedo, / di farmi interiore e mite, / e taciturno nella tua pace. / E di possedere un cuore chiaro.</p>
<p>... Ormai necessaria è la nuova discesa / in seno alla terra, e obliare / d'essere nati da donna / e pregare col figlio della steppa: / PADRE, dammi di che mangiare / dammi del latte, dammi dei figli, / dammi della carne, o Padre... / Di nuovo sentire, Signore, / che stai sotto le radici / e nelle punte vive dei semi / negli occhi delle magnolie in fiore / e respirarti ancora col vento.</p>
<p>PIAZZA DELLA RESISTENZA / Siamo composti con brani di morti / uguali a città / rifatte da macerie di secoli. / Allora al comune bivacco eravamo / tutti disperati e volevamo / morire per sentirci più vivi. / Abbiamo ricostruito i ponti e le strade, / rialzate le case in trincee d'assalto / nel campo minato della città. / Non questo certo era l'augurio! / La nuova parola è stata uccisa / dal piombo sulle bocche squarciate. / Una mediazione invocavano morendo / tra l'avvenimento grande e la sorte di ognuno, / l'avvento attendevano dell'uomo umile. / Ma noi rimpiangemmo le vecchie catene / come il popolo ambiva nel deserto / l'ossequio al re per le sicure ghiande: / non vogliamo il rischio di essere liberi, / il peso di dover decidere da noi / e l'amore di farci poveri; / Da sotterra urlano i morti / e per le strade vanno / come nell'ora dell'agonia di Cristo. / Per le strade vagano i fratelli / senza casa, liberi / d'ogni ragione d'essere morti. / La notte è simile al giorno / il bene al male s'eguaglia, / spoglio quale una pianura d'inverno.</p>
<p>ITINERARIO / Revelatio divinorum non nisi in occulto percipitur. (S. Bonaventura, Itin. V) / Parlo a te, Signore: da anni ormai / vado spargendo a fasci parole appassite, / ogni evento con gioia e pianti di fanciullo / corsi a narrarti ai piedi degli altari. / Sempre il silenzio sfilava adagio le sillabe / come scoiattolo in meridiana pace al bosco / sgrana beato le pigne. Vedevo / i pensieri miei salire e volteggiare / sul capo de' santi in cerchi di luce, / oppure in bolle iridate svanire / nel buio degli archi gotici / finendo ognuno in goccia di pianto / sulle mani vuote. / Oh, le attese al colloquio impossibile! / Le tue labbra sigillate sono la lapide / sulla mia preghiera. Ti parlo, ti parlo, / Signore, e tu non rispondi. Perché? / Sarà un monologo ancor disperato / queste confidenze a te solo aperte / uguali a primule nella notte? / Mi si allarga tra le dita la particola muta / in oceano di candore; una cortina di seta / pare ti veli appena a lo sguardo mio. / Allora mi sento ancora più ferito: / so, con certezza, di possederti e invece / cresce a dismisura il plumbeo silenzio. / Allora mi perdo solo nello spazio illimite / quasi fossi rapito in vetta ad alta montagna, / o, per eguale senso, precipitassi al centro / della terra. E ti parlo, ti parlo, Signore. / Allora mi prende la danza dei gesti assurdi / e bacio le pietre, la patena, il libro / delle tue parole; a volte, disteso al suolo, / il corpo si fonde in unica realtà con la terra. / E paure e speranza m'invadono che tu parli / e insieme non parli; e sempre / frangendo il pane sgomento m'assale / di veder sangue colare sui lini. / E poi i fanciulli, le mani degli uomini / mi destano, a volte, a improvvise e beate vertigini / quasi stringessi la tua mano e scorgessi / Te finalmente nell'abisso dei loro occhi. / E subito mi obnubilano altre paure / al limite di peccaminose magie. / Dentro vi sento la stretta della terra / che ancor mi seduce e il riflesso di queste / architetture e di questi colori e di questo / cielo che ci fa prigionieri. / Ancora natura, ovvero miracolose forme / dell'arte o seduzione dei sensi miei, / seduzione del giorno! Alla fine, / i giorni stessi muoiono alla memoria / (la voce perfino di mia madre più non ricordo!) / e nube di lana si stende a velare / ogni nome col rumore della città / che cede esausta alla vasta notte. / Dunque è impossibile ogni colloquio, Signore? / o tu parli con altri suoni? / o sei tu queste nostre parole? / Ogni voce è solitaria come quella del vento / che si porta dietro il coro delle selve / o l'urlo degli uccelli notturni, / ma poi finisce esangue in oscuro mare. / E se un'eco mi giunge dalla riva lontana / è quella ancora delle scogliere / che continuano a lacerare il vento.</p>
<p>Tempo del primo avvento / tempo del secondo avvento / sempre tempo d'avvento: / esistenza, condizione / d'esilio e di rimpianto. / Anche il grano attende / anche l'albero attende / attendono anche le pietre / tutta la creazione attende. / Tempo del concepimento / di un Dio che ha sempre da nascere. / (Quando per la donna è giunta la sua ora / è in grande pressura / ma poi tutta la sua tristezza / si muterà in gaudio / perché è nato al mondo un uomo.) / Questo è il vero lungo inverno del mondo: / Avvento, tempo del desiderio / tempo di nostalgia e ricordi / (paradiso lontano e impossibile!) / Avvento, tempo di solitudine / e tenerezza e speranza. / Oh, se sperassimo tutti insieme / tutti la stessa speranza / e intensamente / ferocemente sperassimo / sperassimo con le pietre / e gli alberi e il grano sotto la neve / e gridassimo con la carne e il sangue / con gli occhi e le mani e il sangue; / sperassimo con tutte le viscere / con tutta la mente e il cuore / Lui solo sperassimo; / oh se sperassimo tutti insieme / con tutte le cose / sperassimo Lui solamente / desiderio dell'intera creazione; / e sperassimo con tutti i disperati / con tutti i carcerati / come i minatori quando escono / dalle viscere della terra, / sperassimo con la forza cieca / del morente che non vuol morire, / come l'innocente dopo il processo / in attesa della sentenza, / oppure con il condannato / avanti il plotone d'esecuzione / sicuro che i fucili non spareranno; / se sperassimo come l'amante / che ha l'amore lontano / e tutti insieme sperassimo, / a un punto solo / tutta la terra uomini / e ogni essere vivente / sperasse con noi / e foreste e fiumi e oceani, / la terra fosse un solo / oceano di speranza / e la speranza avesse una voce sola / un boato come quello del mare, / e tutti i fanciulli e quanti / non hanno favella / per prodigio / a un punto convenuto / tutti insieme / affamati malati disperati, / e quanti non hanno fede / ma ugualmente abbiano speranza / e con noi gridassero / astri e pietre, / purché di nuovo un silenzio altissimo / - il silenzio delle origini - / prima fasci la terra intera / e la notte sia al suo vertice; / quando ormai ogni motore riposi / e sia ucciso ogni rumore / ogni parola uccisa / - finito questo vaniloquio! - / e un silenzio mai prima udito / (anche il vento faccia silenzio / anche il mare abbia un attimo di silenzio, / un attimo che sarà la sospensione del mondo), / quando si farà questo / disperato silenzio / e stringerà il cuore della terra / e noi finalmente in quell'attimo dicessimo / quest'unica parola / perché delusi di ogni altra attesa / disperati di ogni altra speranza, / quando appunto così disperati / sperassimo e urlassimo / (ma tutti insieme / e a quel punto convenuti) / certi che non vale chiedere più nulla / ma solo quella cosa / allora appunto urlassimo / in nome di tutto il creato / (ma tutti insieme / e a quel punto) </p>
<p>VIENI VIENI VIENI, Signore / vieni da qualunque parte del cielo / o degli abissi della terra / o dalle profondità di noi stessi / (ciò non importa) ma vieni, / urlassimo solo: VIENI! / Allora come il lampo guizza dall'oriente / fino all'occidente così sarà la sua venuta / e cavalcherà sulle nubi; / e il mare uscirà dai suoi confini / e il sole più non darà la sua luce / né la luna il suo chiarore / e le stelle cadranno fulminate / saranno scosse le potenze dei cieli. / E lo Spirito e la sposa dicano: Vieni! / e chi ascolta dica: vieni! / e chi ha sete venga / chi vuole attinga acqua di vita / per bagnarsi le labbra / e continuare a gridare: vieni! / Allora Egli non avrà neppure da dire / eccomi, vengo - perché già viene. / E così! Vieni Signore Gesù, / vieni nella nostra notte, / questa altissima notte / la lunga invincibile notte, / e questo silenzio del mondo / dove solo questa parola sia udita; / e neppure un fratello / conosce il volto del fratello / tanta è fitta la tenebra; / ma solo questa voce / quest'unica voce / questa sola voce si oda: / VIENI VIENI VIENI, Signore! / - Allora tutto si riaccenderà / alla sua luce / e il cielo di prima / e la terra di prima / non sono più / e non ci sarà più né lutto / né grido di dolore / perché le cose di prima passarono / e sarà tersa ogni lacrima dai nostri occhi / perché anche la morte non sarà più. / E una nuova città scenderà dal cielo / bella come una sposa / per la notte d'amore / (non più questi termitai / non più catene dolomitiche / di grattacieli / non più urli di sirene / non più guardie / a presiedere le porte / non più selve di ciminiere). / - Allora il nostro stesso desiderio / avrà bruciato tutte le cose di prima / e la terra arderà dentro un unico incendio / e anche i cieli bruceranno / in quest'unico incendio / e anche noi, gli uomini, / saremo in quest'unico incendio / e invece di incenerire usciremo / nuovi come zaffiri / e avremo occhi di topazio: / quando appunto Egli dirà / "ecco, già nuove sono fatte tutte le cose" / allora canteremo / allora ameremo / allora allora... </p>
<p>Tempo di grazia / Svariano i giorni nella luce / quasi dentro un acquario. / La mia vita è tutta intorno / a una fontana dentro / un segreto giardino. / La sera delibo piaceri nuovi / e la notte è piena, voluttuosa: / nessuna voce m'eguaglia / nel cantare all'amore. / Egli nascosto dalle fronde / si fa desiderare dai miei occhi, / cercare dalle cerve / per tutto il castello: / un castello alto, imprendibile, / e lui sulla rocca di giorno / a guardare giù la campagna.</p>
<p>Tu non sai tante cose / Signore, tu non sai tante cose, / non sai queste nostre / desolate stanchezze. / Tu sei la terra che fiorisce, / sei la luce che bacia le gemme, / quando la terra / è abbandonata alla luce / come un'amante. / Appena scricchiola il giorno / i rami si accendono / come gli occhi dei fanciulli, / mentre io dalla torre / allargo le braccia / in forma di croce / e inizio cosi il mio giorno / di pescatore che esce nella notte / con le reti vuote. / Tu sei la mia calma, l'infinita pace: / sei l'amore sempre sazio / di nuove creazioni / e tua è la gioia delle cose. / Sei la musica dell'usignolo nella notte, / l'attesa luce sui rami degli alberi / e il silenzio rapito della terra / all'alba. / Ma tu non sai cosa sia / l'aver creduto a una menzogna, / cosa sia la fine di un amore / e una vita che è morte ancora viva, / la lunga attesa di morire / quando la vita non ha più ragioni. / Cosa è un uomo in un angolo di casa, / oppure un uomo in gerontocomio: / tu non sai cosa sia una vita / che non ha più fede. / E giù le strade e le fabbriche e le case / sono una nuvola d'oro / su tutta la pianura. / Forse incoscienza è il tempo più vero, / il perpetuo mattino del mondo; / e poi l'abbandono e poi la rinuncia. / Signore, non irritarti di questi gridi, / ho bisogno di udirti, / di rompere il silenzio delle pietre, / mentre tendo l'orecchio / alla porta del tuo tabernacolo. / No, tu non sai questa / nostra voglia di piangere, / questo franare di speranze! / Signore, tu non sai tante cose.</p>
<p>Non vi sono fatti precedenti / Essere nuovi come la luce a ogni alba / come il volo degli uccelli / e le gocce di rugiada: / come il volto dell'uomo / come gli occhi dei fanciulli / come l'acqua delle fonti: / vedere / la creazione emergere / dalla notte! / Non vi sono fatti precedenti: / non parlate di millenni / o di giorni o di altri millenni. / Né creatura alcuna correrà / il rischio di essere sazia: / principio altro principio genera / in vite irrepetibili / come le primavere. / Io debbo essere un segno mai visto / ipostasi del non visto prima, / goccia consapevole o perla nella notte, / il lucente attimo d'Iddio / che per me solamente / così si riveli e comunichi. / Unico male l'abitudine / e la scelta tragica: / discorrere invece che intuire. / E la mente si popola di idoli / e il cuore è un deserto lunare: / solo la Meraviglia ci potrà salvare / aprendo il varco / verso la Sostanza. / Allora il medesimo silenzio dell'origine / nuovamente fascerà le cose, / o eromperà ― uguale / evento ― il canto. / </p>
<p>FORSE È SEMPRE COSÌ / Ma chi può affermare di essere un'unità vivente? Ed è possibile in un tempo come questo? O forse, è sempre stato cosi? Ancora gridi del disordine! Questa è la vocazione di chi è chiamato a cantare (e a pregare) per tutti i fratelli: anzi, ognuno è coscienza della storia che viviamo. Non sei anche tu, chiunque tu sia, maledettamente scontento e contraddittorio? Che se non ti senti cosi, vuoI dire che sei un insensibile e che tu non vivi. Bisogna che ci aiutiamo, ma senza illuderci. Ogni credente deve essere un profeta mandato a «sradicare, a demolire, a distruggere e abbattere, per piantare e edificare». E anche il poeta cammina sempre sul ciglio dell'abisso; egli è nel gioco della quotidiana vita e della quotidiana morte, tra realtà profonde e il mare coinvolgente delle apparenze, sempre condannato a colpire i falsi incantesimi. Io non sarei più capace di attardarmi a descrivere i dolci tramonti, i mattini di gioia, i colori dell'autunno. So benissimo qual è il sacramento della creazione e come tutte le cose non sono che involucri di divine sillabe. Ma appunto questo è il tormento profondo; capire il discorso di Dio; capire qual è il rapporto tra il nostro e il suo discorso, e soprattutto cercare di non tradire il compito dell'Uomo. Sul cuore dell'uomo passano le trasversali del mondo. Ma di uomini ce n'è uno solo: il Cristo. Ed è Lui che porta il peso di tutti; e la sua croce è la bilancia dei nostri tradimenti. Cristo è la parte migliore di ciascuno di noi, la verità crocefissa, sempre cercata e sempre respinta e uccisa. No, non è possibile rassegnarsi al quotidiano, né credere al determinismo: l'eterno ci graffia dentro anche se non vogliamo, l'eterno esplode nel centro dei nostri piani, per questo i conti non tornano mai. «E Mosè vedeva il roveto ardere e non consumarsi; e si disse: voglio avvicinarmi a questo spettacolo. Ma il Signore intervenne dicendo: togliti i sandali dai piedi, perché il luogo dove tu sei è una terra santa [...] E Mosè chiese a Dio: chi sei tu e qual è il tuo nome? E Dio rispose: io-sono-colui-che-sono.»</p>
<p>... La terra, o contadino, / non ha tradito: né alcuno / ancor può dire cosa maturi / la terra domani. / Fedele è lo Spirito una volta disceso / e non più risalito: ed era / il medesimo Spirito che si librava / sugli abissi e divideva / le acque dalle acque / e ornava i cieli. / E dunque non preghiamo più / disperate preghiere.</p>
<p>... una è la creazione / uno il mistero / uno il tempio mai finito ...</p>
<p>... Della fede nessuno è padrone, non potete mettere il bavaglio al vento! Dio è la mia pace e tu, uomo-Cristo, la mia sorte. Piuttosto mangiare radici<br>e cortecce d'alberi e bere alle fonti che trovi su piazze e lungo le strade, ma andare ...</p>
<p>Mia antica quiete / Io so chi tu sei, / ti ho vista, o morte, / sul volto di amici e fratelli; / ti ho vista ieratica e lussuriosa / dietro il cataletto di papi, / ti ho vista sotto le ruote di un camion / sull'asfalto delle autostrade: / neppure morte, brandelli di morte. / Zingara fantasiosa e beffarda, / ti ho vista dentro incendi / dove alla fine restavano / solo dentiere a ridere: / e poi silenzio, oh, quel silenzio!... / Io non so come e dove tu mi apparirai: / amica nemica amante / fedele infedele. / Lo so, dovrò cedere, / abbandonarmi, / ma vorrei la grazia di sorriderti, / consegnarmi senza resistere / come fanciullo ignaro. / Altro non chiedo. / Sento di essere un soldato in trincea / che ha una invincibile voglia / di dormire. / ― Ecco, prendetevi la bandiera: / è giusto, altre / vite urgono impetuose, / ora è il loro diritto! ― / Così, in pace, vorrei compiere le consegne. / E sulla pietra scrivetemi solo: / «ha sognato cieli nuovi / e terre nuove». Se pure non sarà / anche questo inutile. / So, ma è amaro il sapere / che non resterà memoria. / O morte, vendetta di Dio / contro chiunque abbia creduto. / Forse unico conforto gli amici, / i pochi ancora rimasti, / unica chiesa! / O saremo soli, / noi due, o morte? / Certo un dono esigo / io che tutto ho donato: / di non vivere un giorno in più, / un solo giorno non meritato. / Quante volte si è dato per altri / le lunghe attese che il congiunto morisse / e invece non moriva! / Un papa sempre troppo a lungo vive, / un re sempre troppo a lungo vive / un ricco troppo a lungo vive. / Solo Lazzaro muore per primo / con gli occhi pieni di luce. / Ma più non conta neppure il povero, / più non conta nessuno. / Non avverrà nulla / nessun cangiamento / se non lentissimo e impercettibile. / Sarà per tutti così / e per sempre. / Il regno deve sempre venire / ma non viene. / O invece vien meno la fede? / Ci salveremo soltanto / se continuiamo a sperare: / questa la virtù più difficile. / Ma saremo almeno noi / ugualmente amici, o morte? / Nostra giustiziera / e nostra liberazione! / Allora cercherò di amarti / e tu avrai almeno pietà / di me che ti cantai in mille canti: / o morte, sola luce / per cui amai in giusta misura / la vita gli amori e le speranze: / Morte, mia antica quiete. </p>
<p>Mio prefazio a Pasqua / Io voglio sapere / se Cristo è mai stato creduto, / se l'evento è reale e presente, / se è venuto, e viene e verrà; / o sia appena un'invenzione / per un irreale giorno del Signore / di contro al cupo / giorno dell'uomo.   / Io voglio sapere / se veramente qualcuno crede / e come è possibile credere: / se almeno i fanciulli  / ― avanti ogni cultura ― / vedono ancora la faccia del Padre.  / Io voglio sapere / se l'uomo è una fiera / ancora alle soglie della foresta: / se la ragione è una rovina / se i fatti hanno una ragione / se la ragione è ancora utile.  / Io voglio sapere / se ci sono ancora gli assoluti / o se io sono sacerdote / di colpevoli illusioni, / se è vero che saremo / finalmente liberi / se saremo ancora liberi / se saremo mai liberi.  / Io voglio sapere / se cantare è ancora possibile / se da ricchi canteremo ancora / se dipingere è ancora possibile / se la bellezza esisterà sempre, / se possibile sarà ancora contemplare.  / Io voglio sapere / quale sarà l'intelligenza / di un abitante della futura megapoli / quale il potere spirituale di resistere / se sopravviverà ancora l'amore, / se pure è mai esistito.  / Io voglio sapere / se resiste ancora Cristo, / perché io mi ammazzo.  / Io voglio sapere / se la vita è solo meretricio / se il vostro vivere è appena una difesa / contro la vita degli altri: / se qualcuno, almeno qualcuno / crede che tutti gli uomini / sono una sola umanità. / Io voglio sapere / se l'uomo cresce / se c'è un altro avvenire / se la scienza non sia la morte / e la sua macchina non sia la nostra / bara di acciaio.  / Io voglio sapere / se esiste una forza liberatrice: / se almeno la chiesa non sia / la tomba di Dio, / l'ultima sconfitta dell'uomo.  / Io voglio sapere / se la pace è possibile / se giustizia è possibile / se l'Idea è più forte della forza: / quest'uomo bianco, / il più feroce animale / sempre all'assalto / contro ogni altro uomo / o maledetta Europa.  / Io voglio sapere / se Cristo ha ancora un senso / chi ha fede ancora in un futuro.  / Io voglio sapere / se Cristo è veramente risorto / se la chiesa ha mai creduto / che sia veramente risorto. / Perché allora è una potenza, / schiava come ogni potenza? / Perché non batter le strade / come una follia di sole, / a dire: Cristo è risorto, è risorto?  / Perché non si libera dalla ragione / e non rinuncia alle ricchezze / per questa sola ricchezza di gioia?   / Perché non dà fuoco alle cattedrali, / non abbraccia ogni uomo sulla strada / chiunque egli sia, / per dirgli solo: è risorto! / E piangere insieme, / piangere di gioia? / Perché non fa solo questo / e dire che tutto il resto è vano? / Ma dirlo con la vita / con mani candide / e occhi di fanciulli.  / Come l'angelo dal sepolcro vuoto / con la veste bianca di neve nel sole, / a dire: «non cercate tra i morti / colui che vive!».  / Mia chiesa amata e infedele, / mia amarezza di ogni domenica, / chiesa che vorrei impazzita di gioia / perché è veramente risorto.  / E noi grondare luce / perché vive di noi: / noi questa sola umanità bianca / a ogni festa / in questo mondo del nulla e della morte. / Amen. </p>
<p>Speranza mio viatico / Che venga l'inverno / che inverno s'aggiunga a inverno, / duro umido grigio e crudele, / che venga la devastazione e il deserto, / i quaranta anni di deserto e di morte! / A dopo / per altri la terra promessa ― e anche per noi se riusciremo a sperare ― Attesa / disperata e dolore: / mio viatico al domani di Dio, / un domani reale che incombe e ti macera, / ma è sempre domani. / La possibilità, o Cristo, che ci offri è questa: / la quotidiana morte / unica via all'eterno domani.</p>
<p>Allora torneremo / Non si vedono più le stelle sulle nostre città, il cielo è di fogna; e dentro le vie, nel giorno, solo urli di mercanti. Terra di stranieri l'uno all'altro, case senza figli e padri: ognuno è nessuno sempre più nessuno pur nella impossibilità di essere soli. E non un angolo almeno, una riva di fiume ove amici si ritrovino a cantare. Ma quando più non saranno queste capitali e ci saranno se pur fra millenni solo acquitrini... La gioia quando la terra sarà ancora dei poveri e basterà così poco per vivere! Allora torneranno a fiorire alberi / allora torneremo ad essere amici e canteremo.</p>
<p>Tre meditazioni brevi / ALEF: «Vi supplico che siano tutti pazzi per amore di Colui che fu chiamato pazzo per nostro amore». (S. Teresa d'Avila) / Ma noi parliamo con troppo senno: non crepitano più le parole dal grande roveto: le sue parole! / E la fiamma più non riscalda, né fa lume. / BET: «Non far caso dell'intelletto che non fa altro che macinare». (S. Teresa d'Avila) / Non è possibile vivere senza che qualcuno ti creda; / fede alimenta l'amicizia e accende comuni speranze; fede è lo stesso atto d'amore, ogni atto vero è fede. / Pure Dio si nutre e vive e canta della mia fede. / Ma tu, amico e fratello Cristo, come hai potuto durare senza essere creduto? / Potessimo non fare più caso di questa ragione! / GHIMEL: «I predicatori non ottengono che gli uomini si liberino, perché quelli che predicano hanno troppo senno e non ne sono privi per il grande fuoco dell'amore di Dio, ond'è che la loro fiamma riscalda poco». (S. Teresa d'Avila) / Potessimo cantando passare il vigoroso e soave martirio, e nessuna di queste paci lasciare intatta, cantare alla «beata speranza»: / oltre ogni possesso liberi e leggeri come gazzelle nel deserto! / Andare di paese in paese saziati dal becchime di uccelli alle finestre, e cantare salmi. / E danzare finché la gente ritorni a sorridere! / E non chiedere nulla nemmeno la fede: / cantare all'amore e spandere gioia, con gli occhi colmi di bellezza.</p>
<p>Emigrare al di là del visibile / Dunque, impossibile vivere di sola ragione e di ordine stabilito. / Non ragione ti illumina le vaste zone oscure dove inevitabile s'annida la paura: ma come decidere e rischiare senza follia? / Chi potrebbe darti la gioia di comunicare con le cose, la gioia dei fanciulli la gioia dell'amicizia e dell'amore? / Amore è un atto di fede, è fede a darti sicurezza di una realtà che non deluda, a salvarti dalle apparenze. / Emigrare al di là del visibile e raggiungere lo stato di verità e fare del mistero la tua casa e sentirti beato perché finalmente pazzia non ti manca! / E il fango trasfigurare in oro...</p>
<p>Quasi straniero / Dal mio cantuccio odo la gente passare sul marciapiede: mi sento un personaggio in prestito a queste ore lentissime, quasi uno straniero di cui non mi sovviene il nome.</p>
<p>Il male / Il nostro atto di fede, certo, è quanto più ti rattrista: / il male è aver proclamato assolute le cose: / uomini, fino a quando adoreremo il Nulla?</p>
<p>Essenza del desiderio / Solo cercandolo si lascerà trovare: / non lo cercheremmo se non l'avessimo trovato: / trovarlo è cercarlo ancora: / vederlo è non essere mai sazi di desiderarlo!</p>
<p>Altro non ho / Contavo di spendermi per la tua causa / e il male mi gremiva d'ogni lato; / tra pensiero e pensiero s'annidava / l'intenzione imprevista / e non voluta: / da sé germinava erbe amare / la creta che forgiasti. / E dunque non adirarti, Signore, / se le colpe ti dono / che mi costarono sangue.</p>
<p>Nostra condizione / Il chicco deve morire / bisogna perdere, / rinuncia è ricchezza più vera!</p>
<p>Se non ritornerete fanciulli / Dal cuore, Poesia, evochi ricordi in nuvole d'oro come il vento polvere di strada nel sole in giorno d'autunno. / Morte sono ragione e fede, sulla terra abbandonate le braccia sembrano rami spezzati. / Speravo che gli anni fossero un lenimento all'infanzia in sfacelo, unico tempo da non maledire quando nessuno mentiva. / Invece nessuno ora sa cosa sia una colpa e quale salmo bisogna intonare per ottenere pietà.</p>
<p>Il giorno di Dio / Uno strano senso di paurami toglie ogni gioia: non so i tempi che viviamo e se ora un limite vi sia fra innocenza e colpa; non so se l'uomo è un uomo e se è giusto che la terra non sia ancora distrutta e per quale miracolo. I grandi vanno da capitale a capitale e delirano in parate e uniformi; e intrecciano brindisi e tramano sulla testa dei piccoli: mercanti di bestiame che vendono «il povero per un paio di sandali». Non credo che vi sia una soluzione; hanno ordinato ai profeti di non profetare: ma tutto è scritto! È in cammino il giorno di fuoco, il sopravvento della violenza quando il buio si farà a mezzodì. Allora nemmeno il forte potrà usare la sua forza, e quel giorno quanti passavano da eroi fuggiranno nudi, finalmente!</p>
<p>Unica speranza / Così cerca di prolungarsi il pianto nella notte, ma già il mattino sorge: mistero d'amore è la nostra parabola. Dov'è la vittoria della morte? Un forte vento toglierà la pietra anche dal nostro sepolcro. Il futuro è già presente e viene incontro, luce adorna come fiori le piaghe, resurrezione ha nome il nostro giorno.</p>
<p>ULTIMA LAPIDE / Sempre sul ciglio dei due abissi tu devi camminare e non sapere quale seduzione, se del Nulla o del Tutto, ti abbatterà...</p>
<p>ANCORA / Ancora un'alba sul mondo: altra luce, un giorno mai vissuto da nessuno, ancora qualcuno è nato: con occhi e mani, e sorride.</p>
<p>TUTTO DEVE / Tutto deve ancora avvenire nella pienezza: storia è profezia sempre imperfetta. / Guerra è appena il male in superficie: il grande Male è prima, / il grande Male è l'«Amore-deI-Nulla».</p>
<p>E IO / E io, a vestirmi di sacco alla fine / e stringermi nel cilicio / e adorare. / E odiarmi, e consolarmi, nella polvere: Dio / che sei tutti i possibili pensieri.</p>
<p>COSÌ, DA SEMPRE / Tu / infinito / che mi avvolgi / e io sempre / a una infinita / distanza. / Tu che incombi / fino a schiacciarmi / e io che non posso / raggiungerti / mai.</p>
<p>QUESTE LE RAGIONI / Queste le ragioni del mio quotidiano penare: è libertà, il mio amore, libertà - cercata sempre e mai raggiunta. / E fame di bellezza che ti consuma...</p>
<p>TORNIAMO AI GIORNI DEL RISCHIO / Torniamo ai giorni del rischio, quando tu salutavi a sera senza essere certo mai di rivedere l'amico al mattino. / E i passi della ronda nazista dal selciato ti facevano eco dentro il cervello, nel nero silenzio della notte. / Torniamo a sperare come primavera torna ogni anno a fiorire. / E i bimbi nascano ancora, profezia e segno che Dio non si è pentito. / Torniamo a credere pur se le voci dai pergami persuadono a fatica e altro vento spira di più raffinata barbarie. / Torniamo all'amore, pure se anche del familiare il dubbio ti morde, e solitudine pare invalicabile...</p>
<p>CANTA IL SOGNO DEL MONDO / Ama, saluta la gente, dona, perdona, ama ancora e saluta (nessuno saluta del condominio, ma neppure per via). / Dai la mano, aiuta, comprendi, dimentica e ricorda solo il bene. / E del bene degli altri godi e fai godere. / Godi del nulla che hai / del poco che basta giorno dopo giorno: e pure quel poco — se necessario — dividi. / E vai, vai leggero dietro il vento e il sole e canta. / Vai di paese in paese e saluta, saluta tutti, il nero, l'olivastro e perfino il bianco. / Canta il sogno del mondo: che tutti i paesi si contendano d'averti generato.</p>
<p>AVANTI CHE SIA / Avanti che sia del fare la bellezza è di essere! questo è disfare, è darsi la morte con le proprie mani. / Il male non è sapere, male è lo Spirito oscuro che presiede al sapere. / Progresso non è quando scienza accresce la tua dipendenza dalle cose: progresso è solo quando spezzi la tua schiavitù. / Certa sarà la Distruzione, ancor più che una nuova «soluzione finale»: pure se la guerra totale non si farà.</p>
<p>O TU / O tu che sovrasti la terra e incombi, uragano che schianta la pietra: uragano che passi sulle nostre vite come il rullo sopra gli asfalti: no, i miei pensieri non sono i tuoi pensieri, le mie vie non sono le tue vie; tu sei il Contrario, l'Oppositore! Tarlo sei di tutti i sistemi, polverina mortale di queste filosofie: Dio sola nostra necessità.</p>
<p>QUEL GIORNO / Quel giorno neppure Cristo avrà più senso / non il sentimento, o l'amicizia, / non il sangue (se mai il sangue / lo ebbe, almeno una volta). / Invece, se il tempo ti avanza, / come puoi prepàrati e basta! / Prepàrati al giorno dell'Errore / del fatale Errore: / dell'inevitabile / incontenibile / infernale / ultimo Errore: / quando tutti saremo morti / e insieme vivi: / morti che camminano / per qualche giorno ancora, / senza pelle: / vivi che giacciono / come morti / uno accanto all'altro: / soli a sentire il deserto / infinito della morte, / impotenti nell'infinita / attesa di morire. / Perché tutto avverrà per Errore, / un giorno inaspettato e temuto, / tutti impossibilitati a fuggire / (fuggire dove, e come?). / Quando ognuno ha voluto per ignavia / che l'Era della Follia / regnasse sovrana: / allora è giusto che Follia esploda / e cavalchi di paese in paese! / È questa la teologia più vera: / tutto è stato voluto, / né ci sono vie / per tornare indietro. / E tardi, ormai è tardi: / prepàrati al giorno di fuoco! / Poiché verrà / avvolto in bandiera stellata, / un pavese a festa / sul mondo...</p>
<p>O PENSIERI MIEI / O pensieri miei, / amici della notte, / mia corona di spine. / E la tunica è questa / povera gloria / che mi fa prigioniero: / gloria rossa, di sangue, / sotto i colpi dei flagelli, / di accuse assurde. / E la benda che mi accieca: / tu, quanto costi, o fede, / passione senza fine.</p>
<p>NON VI È MURAGLIA / Non vi è muraglia che ci ripari, / né città ove far perdere / le tracce, né selva / dove nasconderci. / Tu credi di fuggire, / e invece è subito dietro / a chiedere per gioco: / «Dove sei?» / chiamandoti per nome. / E ti fissa tra fronda e fronda / anche in mezzo al formicaio, / o dall'alto mare / con occhio di vetro / in fittissima notte. / Non c'è strada o sentiero / che non attraversi, / mentre tu cammini / nella fuga immobile. / E non fai che rincorrere la morte.</p>
<p>FA' DI ME UN FIUME / Fa' di me, Signore, un fiume / un fiume ampio, disteso, / che dal Monte si snodi flessuoso: / e poi si allarghi sulla pianura / e sfoci e ritorni a perdersi / dolcemente nel tuo mare. / Un fiume che raccolga tutte le acque / della tua divina Ispirazione, / le impetuose acque cui si dissetarono / i profeti, le calme / amate acque della Vergine e dei santi: / l'acqua della fonte zampillante... / E sia un unico fiume: il fiume / irrorato dal fiotto / ininterrotto di sangue e acqua / che scorre dalla ferita / sempre rossa del tuo costato. / E raccolga l'infinito sangue / che scende dagl'innumeri patiboli, / il pianto muto delle madri / dietro gli stendardi dei figli uccisi / — nuove icone sul mondo —, / in processione da capitale a capitale. / Sia cosi, Signore!</p>
<p>TU, GEREMIA, IL PROFETA PIÙ SOLO / Tu, Geremia, il profeta più solo, / sei dell'autentica chiesa la voce; / annuncio di Cristo come nessuno, / di quanti oggi puoi esser figura? / Certo, del nostro fratello più vero / Oscar il vescovo, e di quanti / da lui riassunti nel suo sacrificio, / della giustizia ugualmente i prescelti! / Chiesa, voi chiese godete e tremate: è / stato Dio, è tutto da Dio!... / O vocazioni assolute e terribili, / questi destini assurdi e terribili! / Tu — voce antica — già scelto dall'utero / sedotto da quando eri un fanciullo; / e lui col calice alto sul mondo, / più che dall'uomo ucciso da Dio. / </p>
<p>MANDA, SIGNORE, ANCORA PROFETI / Manda, Signore, ancora profeti, / uomini certi di Dio, / uomini dal cuore in fiamme. / E tu a parlare dai loro roveti / sulle macerie delle nostre parole, / dentro il deserto dei templi: / a dire ai poveri / di sperare ancora. / Che siano appena tua voce, / voce di Dio dentro la folgore, / voce di Dio che schianta la pietra.</p>
<p>PIU' NON ABITATE CONVENTI / Più non abitate conventi di pietra / perché il cuore non sia di sasso! / E anche voi, uomini, non fate / artigli delle vostre mani. / Liberi, o monaci, tornate / senza bisaccia, nudi / i piedi sull'asfalto. / Sia il mondo / il vostro monastero / come un tempo / era l'Europa. / Abbattete i reticolati di queste / città-lager, / dove ognuno è cintato / dal sospetto perfino del fratello — / di chi sia primo / ad uccidere. / Una tenda vi basti a riparo / dalle bufere, / e Dio ritorni / vagabondo / a camminare sulle strade, / a cantare con voi / i salmi del deserto. / Vi basti leggere il vostro / nome nel vento / e nel cielo azzurro: / mormorato / sotto una palma / nelle pause dei canti. / O frate Nessuno / sei l'antica immagine di Cristo / sparpagliato in ogni lembo / di umanità, vessillo / che ci manca... / Più la gloria non abita il tempio / da quando del pinnacolo / ha fatto sua stabile dimora / il Tentatore.</p>
<p>E NON CHIEDERE NULLA / Ora invece la terra / si fa sempre più orrenda: / il tempo è malato / i fanciulli non giocano più / le ragazze non hanno / più occhi / che splendono a sera. / E anche gli amori / non si cantano più, / le speranze non hanno più voce, / i morti doppiamente morti / al freddo di queste liturgie: / ognuno torna alla sua casa / sempre più solo. / Tempo è di tornare poveri / per ritrovare il sapore del pane, / per reggere alla luce del sole / per varcare sereni la notte / e cantare la sete della cerva. / E la gente, l'umile gente / abbia ancora chi l'ascolta, / e trovino udienza le preghiere. / E non chiedere nulla.</p>
<p>COL SEGNO IN FRONTE / Eppure avanti di passare all'altra / riva, pace mi dona / il sapere quanto / saggia era la parola / dettatami ancora fanciullo / da mio padre: / «che a tutto doveva bastare / il battesimo; e di nessun'altra / appartenenza, libera / vita fossi a segno / della stessa fede». / Sapere che tutto già era / lavato dal sangue di Lui, / e di quanto libertà / sarebbe costata. / E toccare con mano come / ogni peccato era consunto / mentre si compiva. / E bruciare dal desiderio / di essergli degno, fino / a fare dei giorni / altari di cenere. E così / senza rimpianti, mondato / alla fine dallo stesso mio pianto / presentarmi a Te, col segno / in fronte del solo «Tau»...</p>
<p>SOLO «OCCHIO» / E mai uno che sappia quale / nome più gli convenga: / baluginosa Presenza che acceca / come i raggi schiantati del sole / a mezzodì / sulle rocce salate / del mare morto. / O come un punto nero quando / impotente assisti alla pagina / che si fonde in danza di segni / e solo, appunto, quel punto / nero emerge, punta / di lancia a ferirti / le pupille. / Ora indistinto per troppa / chiarezza, ora quale / in nebbia di luce ombra / immobile, e tu pure / immobile, di stupore: / non una immagine mai. / Solo «occhio», ricorda, / che ti guardava / dalla volta della chiesa / fin dall'infanzia, e poi / dall'architrave della cella, / dal punto più alto / del cielo / nella notte buia. / Né ragioni di fuga persuadono, / «perché anche laggiù Tu sei».</p>
<p>APPENA UNO PENSI / Di falso in falso andiamo / appena uno pensi: ecco, / questo sei tu, Signore. / Nessuna definizione tu sei, / lucidità è nostra illusione: / questo predicarti, quando tu / ci frani nelle mani / come nuvola. / E non sarà soluzione / neppure la morte: / la soluzione è qui, / il silenzio.</p>
<p>PERCHÉ NON VALE DIRE / Oppure cantare, solamente / cantare! Dire che sei Tu / il senso sconosciuto delle cose, / questa nostra coscienza: / amore celato nei nostri amori / voce del vento, e il silenzio / che fascia le galassie, / o improvviso, rapito gemito / di fronde sul limitare / appena della selva. / Cantare suoni / che non siano più parole. / Forse è la musica, il suono / puro che ti conviene: / cantare con voce sempre nuova / perché sempre «altro» Tu sei; / cantare con libera voce / e lasciare i salmi tumultuosi / perché non vale dire / quanto di Te soffersi...</p>
<p>POESIA / Poesia / è rifare il mondo, dopo / il discorso devastatore / del mercadante</p>
<p>O QOHELET / E il già detto è ancora / da ridire, o Qohelet: / mai la stessa onda si riversa / nel mare e mai / la stessa luce si alza sulla rosa: / né giunge l'alba / che tu non sia / già altro!</p>
<p>TEMPI PAGATI / Per me solamente avari / momenti di grazia: e cosi / sospirassi con dolore / ancora più grande! / Come ricordo, Signore, / questi tempi rari! / Misurati tempi / pagati / ad usura.</p>
<p>A MARCIA FORZATA / Scienza, nuova Dea, a fasci / distende luci bluastre / lungo il crinale del tempo / che lento svanisce nel grande / buco nero dell'universo. / Così nel tempo dei tempi un mondo / e poi un altro, e altro / ancora: innumeri / dissolti nel Nulla e forse / sempre per errore. / E le crudeltà per gioco / e le deliranti cupidigie / e le «necessarie» / le «inevitabili» guerre / in infinite sequenze, a segnare / la marcia forzata / verso la Fine.</p>
<p>IL SENSO SALVATORE / Abbandoniamoci / alla coscienza che vanisce / nell'infinito: / allora / raggiungeremo il vero / di noi stessi, il senso salvatore del nulla / che siamo.</p>

<p>In muta attesa / Parole, e segni, e immagini, / ringhiere alle nostre solitudini: / maschere di depistaggio / dalla strada verso il nudo / Essere: / certo, neppure da nominarsi, / appena da invocare / in silenzio: / là tu permani / oltre lo stesso Dio: / e io di qua / in muta attesa... / (pag. 13)</p>
<p>In muta attesa / Se almeno ti fossi lasciato / — non dico dai sensi, — / possedere dall'anima, / mia galassia di desideri, / ora anch'io oserei / cantare un nuovo Magnificat / in nome di tutti gli amanti / non più delusi, / nel nome di una terra / ancora vergine. / (pag. 14)</p>
<p>Introito / Se nessuna forma bellezza incorpori / e di un suono almeno la stessa / mente non avverta una eco / e ancora, il pensiero un riverbero / di luce non colga: non certo / dalla Fonte —, non colga dico / appena un riflesso sul «miro gurgite», / se corpo nessuno vi sia, anche là / a riparo dall'abisso, già ora / la più nera oscurità ti divora. / È assoluta / la necessità dell'Immagine! / Il corpo: scialuppa che ti salva / sull'oceano del Nulla. / (pag. 15)</p>
<p>Introito / Dio e il Nulla — se pure / l'uno dall'altro si dissocia — / senza voce sono nell'assenza. / Cristo, corpo di Dio, coscienza / della Terra, figlio / della Bellissima, nostro / ultimo esistere! / Anche la morte sarà / un emigrare di forma in forma / nel grande corpo dell'universo. / Corpo, spirito che si condensa / all'infinito: / nostro corpo / cattedrale dell'Amore, / e i sensi / divine tastiere… / (pag. 15)</p>
<p>Straniero nel tuo villaggio / Sono le parole strade / di un paese che tu solo / percorri con l'illusione / di conoscere, e di essere / conosciuto da sempre: / ti camminano avanti / suoni d'alfabeti prenatali, / luci spaziano come fari / all’orizzonte: / tu credi / di andare per liberi campi / invece qui abiterai / per sempre! /  * * * / Mai che si giunga al centro! / Tu non sai il gioco / delle circostanze: / sempre a girare intorno / in girotondo «intorno a un fico d'India»: / mentre solo / batte /  il cuore. / (pag. 17)</p>
<p>Inutile anche il cantare? / Né che tu riesca a dire quanto / di te si involi nell'oscurità / e torni a dire, a ridire in attesa di capirti / avanti ancora d'essere capito / se pure mai / ciò sia accaduto. / È la ragione del mio cantarti / Verbo, unica sostanza... / cantato dunque / senza speranza? / (pag. 19)</p>
<p>Esagono - I /  Se appena uno sguardo rivolgo verso di te  / già il dove mi rimane impervio  / e ugualmente ignoto il punto  / donde parmi avvertire il richiamo. / E se la mente non più che l'intento  / riveli di chiedere chi sei  / ecco montare sul mondo la tenebra  / e farsi Notte altissima: / e anche il giorno si fa notte  / e non un rottame che galleggi / sull' oceano. / (pag. 20)</p>
<p>Esagono - II / Se invece sei tu che mi guardi  / subito sfoderi dall'occhio una luce / uguale a spada acutissima  / e sempre più luce effondi e ferisci: / luce che denuda i corpi  / luce che mette in fuga le ombre  / luce che ti passa da parte a parte  / e ti inghiotte dentro il suo mare: / no, non ci sono per te mai tenebre  / e più chiara è la notte del giorno... / (pag. 21)</p>
<p>Esagono - III / Tu sempre più muto: / silenzio che più si addensa  / più esplode: / e ti parlo, ti parlo  / e mi pento / e balbetto  / e sussurro sillabe  / a me stesso ignote: / ma so che odi e ascolti  / e ti muovi  / a pietà: /  allora / anch'io mi acquieto  / e faccio silenzio. / (pag. 22)</p>
<p>Esagono - IV / E sempre più remoto stai  / nel tuo maniero, / unico segno  / il tuo silenzio: / silenzio più alto  / del silenzio astrale... / — ma non è il tuo silenzio  / che più mi affligge, / è il mio non tacere,  / o Silenzio! / (pag. 23)</p>
<p>Esagono - V / Già per avere osato dire  / perdono ti chiedo: / anche se sarò recidivo / e vedrò le parole cadere  / come foglie. / Rabbrividite parole  / ancor prima di raggiungere un suono: / frantumi  / sul pavimento del tempio: / e non un frammento  / almeno di vetro /  che riluca. / (pag. 24)</p>
<p>Esagono - VI / Tu non sei il fiume  / ma ti nascondi nel fiume, / non sei la foresta  / ma sei nascosto nella foresta, / non sei il vento  / sei il vento del vento: / e senza, non c'è tempo,  / perciò viviamo /  e saremo eterni. / (pag. 25)</p>
<p>Fosse la perla rara / I / Mio pane è l'ambizione / questo quotidiano orgoglio / di cantare: e fosse / un canto mai udito, / fosse la perla rara / che il cercatore scopre e va: / — venduta ogni cosa onde / comperarne il campo; — / perla che lo scriba trae / dal suo tesoro: / cose inaudite / dalla fondazione del mondo. / (pag. 26)</p>
<p>Fosse la perla rara / II / Più alto mira / o mente mia /  oltre / le artefatte bellezze / e canta per gli umili / e sia più radiosa la terra. / Canta perché non puoi non cantare! / E non macchiarti di un' avarizia / che la povera gente mai / ti perdonerà. / (pag. 27)</p>
<p>Fosse la perla rara / III / E poi calarti giù nell'abisso / come esploratore dentro il cratere; / e dire e non dire il dramma di Dio / quanto sia in pena per l'uomo: / l'immensamente debole / e condizionato Iddio, / infelice per la nostra sorte. / Per finire nel Fuoco incandescente: / il resto è illusione. / (pag. 28)</p>
<p>In cambio del tuo perdono / I / Tu lo potevi: bastava / fare di me / il tuo giardino, / l'eden ove goderti beato, / e io non finire / randagio e straccione. / Ora che arrotolato mi hai / come il pastore fa con la tenda / alla fine dei pascoli, / lascia che ti canti / come mai ti ho cantato / e più non pianga / inutili pianti. / (pag. 29)</p>
<p>Solo una grazia chiedo / I / Ma tu, Amica, / quando verrai / sarà sempre tardi: / e Lui sa perché. / Pur certo di emigrare / di vita in vita. / sapere di dissolversi è triste / anche il corpo delira / di te, o Deità. / Solo una grazia chiedo: / che là / almeno / non ci facciamo / più male. / (pag. 30)</p>
<p>Almeno da pubblicano - I /  «Il pubblicano, invece, fermatosi / a distanza...» (Lc 18,13) / Non chiedo che tu mi guarisca: / offesa sarebbe la domanda  / che esaudire non puoi: / chiedo che tu mi salvi / che non mi lasci per sempre  / soggiacere a questa  / quotidiana morte: / chiedo che il Nulla non vinca / e io non abbia più  / a incenerirmi di desideri / e viva infelice anche là / come ora, qui, / solo e lontano. / (pag. 31)</p>
<p>Almeno da pubblicano - II / Tu sapessi cosa mi costi in rimorsi  / e quanto io a te costi per grazia: / che la gara non si interrompa: / lo a pentirmi  / e tu a usarmi pietà / pure se necessità è per me  / il fallire / e per te,  / continuare a perdere. / (pag. 31)</p>
<p>Almeno da pubblicano - III / Così ti penso: un Dio  / sempre esposto a follie,  / ad accontentarsi di come siamo, / a perdere sempre: / o Luce incandescente  / e pietosa / se tu sopporti  / ciò che io sono / anch'io per te sopporto  / di non sparire. / (pag. 32)</p>
<p>Almeno da pubblicano - IV / Ti prego, non lasciarmi  / nell' angoscia: / tu sai che nulla / di questi inganni  / mi soddisfa: / che sono inganni lo so,  / e tutti e due sappiamo  / che non posso  / non ingannarmi. / (pag. 32)</p>
<p>Lui non potrà non amarti - I / Inquieti e sereni  / andiamogli incontro: / se di tanta grazia riveste  / i gigli del campo e l'erba  / che al mattino fiorisce / e a sera è già arsa,  / non può non usarti pietà: / anche tu gli sei necessario  / - per ragioni certo diverse -  / quanto lui a te. / (pag. 34)</p>
<p>Lui non potrà non amarti - II / Ma lui non potrà non amarti  / e sarà annullato l'inferno: / se perduto, / anche lui non potrà  / non soffrire... /  III / Questo mio poetare / è ancora un gioco di farfalle  / in volo senza direzione / e tutte cadono a terra  / con le ali bruciate. / (pag. 34)</p>
<p>Lui non potrà non amarti - IV / Anche quando tu pensi  / a un sole mai visto / a un implacabile sole  / a un sole che della terra  / faccia una sola fornace  / di calce, / nulla è  / a confronto / del suo ardore / che fa di te un deserto  / di cenere. /  V / Un'alba in abito da sposa: / sta forse per sorgere  / il nostro giorno? / Tutti e due usciamo insieme,  / Signore, dalla Notte. / (pag. 35)</p>
<p>Ma tu sempre / Tu sempre m'intendi  / pur se mormoro o grido: / tu l'Ineffabile  / perfino Tenebra luminosa!... / Così varcherò l'ultima soglia  / l'anima danzando... / (pag. 40)</p>
<p>Conosco la tua tristezza / Conosco la tua tristezza: / di non poter riversare  / in tutto il creato / la tua plenitudine: / - così ti sei fatto  / uno di noi, noi stessi,  / ragione della tua follia – / tristezza di sapere che noi  / - noi soli nell'intero / creato - possiamo  / farci del male: / e non perché ti offendi  / ma perché ami... / (pag. 41)</p>
<p>Non sei tu l'offeso / Almeno di te mi basti il timore / che mi salvi dall'offenderti,  / sai che è inevitabile: / e non tanto perché possa,  / pure se grave, colpa ferirti  / quanto ferire me stesso. / (pag. 42)</p>
<p>Certo è che unico sei / Se un fastidio che ti sia pari / tu senti quando / con labbra tremanti osiamo / non dico invocarti / ma sussurrare appena / qualche tuo nome, allora / certo è che unico sei / o Divino. / (pag. 43)</p>
<p>Ma senza né tu né io / Vivo io non vivo io  / viviamo insieme  / Tu ed io: certo / senza possibilità  / di invertire: / se non insieme,  / né tu né io  / saremo. / (pag. 44)</p>
<p>Questo solo bramire / Altri, sì, altri  / scavalchino la siepe, altri / godano il dolce naufragio  / nell'infinito mare / a me questo solo  / bramire di cerva / tra  / le petraie. / (pag. 45)</p>
<p>Anche peccare / Respirare è respirarti  / vivere è rivelarti / amare è amarti... / pur certo che senza di te  / anche peccare mi è negato. / (pag. 46)</p>
<p>Non so quando spunterà l'alba / Non so quando spunterà l'alba  / non so quando potrò  / camminare per le vie  / del tuo paradiso / non so quando i sensi  / finiranno di gemere  / e il cuore sopporterà la luce. / E la mente (oh, la mente!) / già ubriaca, sarà  / finalmente calma / e lucida: / e potrò vederti in volto  / senza arrossire. / (pag. 47)</p>
<p>Ultima versione / Ma Tu sei senza volto / non hai nome / ti sei donato a noi / e tutto in me ti ripeti. / Chiamato a vivere / in questa cavalcata / mondana: / a sopportarti, / e tu a portarmi, /  dove? / * * * / Non so se pensarti grande / o come il granellino di perla / che riluce sul pavimento / del coro, nell'abside: / quando, nel fissarti, / mi muore sulle labbra / anche il salmo della cerva. / (pag. 48)</p>
<p>Mia necessità / So di ferirti pur quando t'invoco  / con il nome più dolce: / che almeno il canto indori  / la nostra solitudine: / mia necessità è cantarti  / quanto per te /  usarmi pietà.  / * * * / Di te nulla mi importa,  / so di cosa ti fai / ragione e segno: /  o miseria / fiordo della mia speranza  / sola moneta di scambio! / Quando al mio quotidiano  / franare corre / a fare argine /  Amore. / (pag. 49)</p>
<p>Siamo il tuo divertimento / Tu non puoi non pensare a noi,  / e non amarci. / E amandoci  / rivelarti / ed espanderti  / e deliziarti: / siamo il tuo divertimento.  / * * * / E inabissarmi  / nel mare che non ha sponde / e più non esistere... / (pag. 51)</p>
<p>Nostra vicenda / No, in misura nessuna e modo alcuno  / a noi è dato raggiungerti:  / sei tu che devi scendere e perderti  / tu, pastore di costellazioni. / Tua natura non è la divina Indifferenza, / anche se presunzione che altera la mente  / e fede inquina e devia, è credere  / che umana colpa per quanto orrenda /  ti possa offendere. / Tua natura è di essere Amore  / inesauribile fonte / di ogni amore: /  Amore che te rovina  /  e noi redime... /  Io sento i tuoi passi inseguirmi  / di deserto in deserto, passi  / infaticati e discreti / per non impaurire: /  Tu, divino Inquieto  /  che rompe gl'incanti  /  e distrugge le paci  /  e non concede tregue... /  E come peccato non te ma noi  / - solo noi! - ferisce a morte / e tua pietà scatena, così / non vi è contrizione che valga  / - pure se a cuori che piangono  / ancor di più con noi tu piangi  / d'un pianto che lava la terra –  / e solo grazia ci salva! / A noi chiedi appena  / volontà d'essere salvati: /  il miracolo  /  di lasciarci amare. / (pag. 52)</p>
<p>Ogni nome ti annulla / Lo so, dovrei impormi il silenzio  / bandire ogni accento / spegnere anche il più tenue  / bisbiglio mentale / cancellare perfino il ricordo  / di questi alfabeti, e là / tutto l'Io si dissolva dove  / il Silenzio genera: / ti avrei raggiunto, allora,  / e saremo insieme... / (pag. 54)</p>
<p>Ieri, all'ora nona / Ieri all'ora nona mi dissero: / il Drago è certo, insediato nel centro  / del ventre come un re sul trono. / E calmo risposi: bene! Mettiamoci  / in orbita: prendiamo finalmente / la giusta misura davanti alle cose;  / con serenità facciamo l'elenco:  / e l'elenco è veramente breve. / Appena udibile, nel silenzio, / il fruscio delle nostre passioncelle / del quotidiano, uguale / a un crepitare di foglie  / sull'erba disseccata. / (pag. 57)</p>
<p>Ti sento, Verbo / Ti sento, Verbo, risonare dalle punte dei rami  / dagli aghi dei pini, dall'assordante  / silenzio della grande pineta  / - cattedrale che più ami - appena / velata di nebbia come  / da diffusa nube d'incenso il tempio. / Subito muore il rumore dei passi  / come sordi rintocchi: / segni di vita o di morte?  / Non è tutto un vivere e insieme / un morire? Ciò che più conta  / non è questo, non è questo:  / conta solo che siamo eterni,  / che dureremo, che sopravvivremo... / Non so come, non so dove, ma tutto / perdurerà: di vita in vita,  / e ancora da morte a vita / come onde sulle balze  / di un fiume senza fine. / Morte necessaria come la vita,  / morte come interstizio / tra le vocali e le consonanti del Verbo,  / morte, impulso a sempre nuove forme. / (pag. 58)</p>
<p>La sentenza / La sentenza che ora tu sai  / nulla di nuovo aggiunge a quanto / già doveva esserti noto da sempre:  / tutto è scritto. Di nuovo / è appena un fatto di calendario. / Eppure è l'evento che tutto muta  / e di altra natura / si fanno le cose e i giorni. / Subito senti il tempo franarti  / tra le mani: l'ultimo / tempo, quando  / non vedrai più questi colori / e il sole, né con gli amici  / ti troverai a sera... / Dunque, per quanto ancora? / (pag. 59)</p>
<p>E nel silenzio / E nel silenzio ancora il Verbo  / cui fa eco un vento  / leggero leggero.  / (pag. 60)</p>
<p>E intanto i giorni / Intanto i giorni si rallentano  / uno / più lungo dell'altro  / e un altro / ancora più lungo, e la notte  / ti esilia / per neri deserti: / quelle infinite  / lucide notti! E il soffitto / e le pareti  / che non sono più: / perduto  / in un mare senza sponde. / E l'interminabile corridoio:  / un tunnel sotto il mare / dove ti accompagna appena  / una luce gialla / che balugina /  non sai da dove... / (pag. 61)</p>
<p>E lui che incombe / E lui che incombe  / nel centro della mente  / in assoluta fissità:  / né dire sai  / se ombra o luce. / Non un nome non un volto / gli conviene: e il salmista  / si strazia e grida  / «mostrami il tuo volto,  / il tuo volto io cerco, Signore!» /  Né volto / né immagine  / né segno alcuno  / nulla: più che il vuoto /  un nulla. / Forse un suono / una nota sommessa almeno,  / un colore: /  invece  / un oceano nero di nulla. / (pag. 62)</p>
<p>E tu lo pensi / E tu lo pensi  / e continui a pensarlo  / come preso da vortice. / E lo invochi con dolce pazienza: / solo per chiamarlo  / e udire l'ineffabile nome. / E chiedergli niente,  / meno ancora di guarirmi  / perché non può non può  / non deve! Se interviene / libero gioco addio! / Invece chiamate tutte le creature / angeli e giusti  / a riempire i cieli di canti... / (pag. 63)</p>
<p>Così, da tutta una vita / Così, da tutta una vita:  / solo silenzio. / E ancor di più  / a cercare di immaginario / per dispormi  / all'atteso incontro: / se appena mi accoglierà  / con un sorriso / o mi stringerà forte al seno  / quanto con il figlio dopo  / la lunghissima assenza. / Invece nulla:  /  un nulla / che ti invanisce, fino  / a renderti pura coscienza: / un punto / a pensare a lui. / Necessitata coscienza  / di lui e di te:  / tu e lui soli! /  Lui / che sopravvive  / al franare dei pensieri /  e tu  / naufrago nell'oceano. / (pag. 64)</p>
<p>Tu e lui / Tu e lui,  / null'altro. /  Lui:  / il Tu senza risposte. / (pag. 66)</p>
<p>Questo il dolce mistero / Questo il dolce mistero:  / che si esisterà per sempre. / E lui ti accoglierà per sempre / nel suo seno  / mentre tu sarai la sua  / indistruttibile coscienza / per sempre! / Come ora puoi essere  / la sua condensazione /  se pure tu  / darai carne al Verbo. / (pag. 67)</p>
<p>Care ti siano / «Care ti siano queste parole / che la mia bocca ora ti canta, Signore»: / sei la fonte radiosa dello stesso pensare e stai / nel più intimo del mio intimo / respiro del mio respiro / e vento che cavalca i marosi: / oppure alito appena / che accarezza le cime degli alberi / e luce che inonda dolcemente / i campi di grano all'alba. / Gemito sei dell'intera natura / il desiderio che ci fa verticali: / passione di esistere di tutte le vite. / Sei tu l'anima dell' atomo / la forza di coesione della pietra / il principio dell'unità dei mondi, / o pastore di costellazioni. / Nessun tempio ti contiene, / né i cieli dei cieli! / Ti invocano i fiumi e non sanno / ti cercano le radici e non sanno / ti cantano gli uccelli nel bosco e non sanno, / solo questa coscienza sa che tu sei. / E sei fin dal principio, e nulla / esiste se tu non sei: noi soli / coscienza di questo splendere di astri: / noi la coscienza di quanto / narrano i cieli e il giorno / tramanda al giorno / e la notte alla notte... / (pag. 68) <br><span class="zim-tag">@v</span> <br> Poiché la parola / Parevami un tempo  / d'essere certo di baciarti / almeno i piedi: certo,  / con amore e paura insieme: / ma poiché la parola  / si fa più tremante  / e povertà ti spoglia  / da ogni illusione / difficile è dire dove trovarti,  / di quale impronta dirmi sicuro: / ora pare che tu cammini  / fantasma sul mare. / (pag. 70)</p>
<p>E quando avrò / Quando avrò dalla mia cella  / salutato gli amici e il sole  / e si alzerà la notte, / finalmente  / saldato il conto, / campane  / suonate a distesa: / la porta è da tempo  / segnata dal sangue / pronte le erbe amare  / e il pane azimo: / allora andremo  / leggeri nel vento. / (pag. 71)</p>
<p>O voi che adorate / O voi che adorate cose da nulla,  / amanti di Dei del nulla / vi auguro il mio grande Nulla  / che vi salvi! / E poi  / coricarci tranquilli / sull'ultimo giaciglio. / (pag. 72)</p>
<p>In attesa / Amici, mi sento / un tino bollente / di mosto dopo / felice vendemmia: / in attesa del travaso. / Già potata è la vite / per nuova primavera. / (pag. 73)</p>
<p>Sera a sant'Egidio / Tornata è la quiete, / anche il vento riposa, / non c'è più nessuno / nell' Abbazia: / ma io non chiuderò le porte: / Qualcuno, sono certo, verrà: / così attendo sereno la Notte. / (pag. 74)</p>
<p>Ancora a Moneglia / Ancora sulla spiaggia a Moneglia, / quando d'improvviso ho visto / il tuo volto tra le nubi: / un diadema di luce / ti cingeva il capo, e raggi a fasci / si irradiavan sul mare. / Era il mare un tappeto di oro / ai tuoi piedi: / non più / corone di spine e sangue, / non più patiboli!... / Ma la sola / eco al mio grido era / lo sciabordio delle onde. / (pag. 78)</p>
<p>Avanti di pagare il pedaggio / In questo slancio finale  / non cedere, mio cuore,  / alle sovrane stanchezze / non sarà certo  / lunga l'attesa / e non perdere tempo / e questo mio essere presente  / questo darmi ancora  / e lasciarmi divorare, dica / con quale umile / e grata  / e diuturna / passione, /  vita  / io ti amavo e come / ora con la morte  / - ultimo dovere -  / vorrei sdebitarmi / e pagare lietamente  / il pedaggio d'entrata... / (pag. 79)</p>
<p>La terra è ancora bella / E io continuerò a sperare / anche se la morte / già dentro  / mi rosicchia. /  * * * / D'accordo: ero  / fatto male  / ma tu sai / le volte che avrei voluto / por fine a questi  / miei giorni sbagliati: /  questo  / varrà qualcosa? / (pag. 80)</p>
<p>E quando tu / Io so 'justus Judex'  / che pure per te  / sarà impossibile  / il conto: allora / tu stesso vi stenderai  / un fitto  / velo di silenzio: / che non sia disturbata la quiete  / del paradiso /  né delusa  / la buona fede degli amici. /  * * * / Scomparsa è la baldanza,  / cresciuti i molti timori,  / e più ancora che paura / sgomento:  / il nulla mi frana dalle mani... / Non resta che consegnarmi. / (pag. 81)</p>
<p>Un campo sterminato / Un campo sterminato di rovine  / è la memoria: / nulla che non fosse male  / mi rimase estraneo. / Ma fierezza mi conforta  / fino a credere che mi perdonerà. / La fedeltà mantenuta,  / l'istinto, Dio, di te non tradito  / l'aver mai tagliato  / con le radici, mai rotto  / con l'umile gente  / o sceso a patti con l'Epulone, mai! / Prima ragione dei miei  / amari conflitti / pur con la chiesa: /  ragione  / che mi rende difficile / accettare perfino  / una sorte felice: /  che mia madre  / e la madre e il padre di Rigoberta / e l'ultimo campesino e il negro di Soweto / siano  / in un paradiso dove / giustizia non sia fatta: /  se anche questo  / a colpa si ascrive / subito si allunghi  / l'interminabile /  rosario... / (pag. 82)</p>
<p>Dietro il cero... / No, la grazia non avrò di essere  / accolto in seno dalla madre: / riposare serenamente sul nudo  / legno mi sarà d'avanzo: / usura nessuna ripaga  / la bella morte all'antica. / E con gli amici ancora  / cantare i salmi, /  mentre / dal capo del cataletto  / fiammeggia il cero / dell'Aghios Athanatos. / (pag. 84)</p>
<p>Dalla strada del Gottardo / Pensieri come nuvole vanno  / lentamente per gole inesplorate / trasvolando montagne:  / bastimenti di seta, nuvole  / cariche di nulla / e negli spazi liberi un cielo  / sempre più lontano:  / pensieri pronti a svanire  / nel rosso della sera, / e non v'è traccia di bufere:  / «forse perché della fatal quiete»...  / (pag. 85)</p>
<p>Guerra e pace / Lenta rilettura di «Guerra e pace»  / mi accompagna /  disponendomi  / all'addio che sarà non so quando: / riassunto di tutta una vita. / Godere che uno almeno abbia  / narrato la storia fatua / degli imperatori a Friedland. / ... E la quercia che parla ad Andrej  / in viaggio verso Otradnoje; / e quella notte di luna!...  / (pag. 86)</p>
<p>Per l'atteso approdo / E quando sarò disteso  / non la tristezza di un albero  / abbattuto dalla bufera turbi  / la serenità di chi ti ha cantato, /  amica segreta  / di colloqui interminabili: / per dirti, per dirmi  / che soluzione unica / è accettarti, / e volerti bene  / e amare / ancor più la vita! /  Non dunque  / rancore di un vinto, / o spavalda ironia sigilli  / il nostro incontro: / tu stessa mi darai  /  una mano... / (pag. 87)</p>
<p>A deposizione avvenuta / E dire nell'immobile silenzio / quanto mai ci fu dato  / di affidare a parole: / o se appena non sia a imporci  / finalmente di tacere / lo stesso evento. / Secondo quanto è scritto:  / «chi vede il suo volto /  muore...» / Verità estrema. / (da “Ultime poesie (1991-1992)” – pag. 88)</p>
<p>Ancora paura / Pure se ormai dell'infanzia / appena rottami ricopre / polverosa memoria, ancora / paura mi assale la notte / nell'udire rumori che non sai, / un respiro, /  di chi? / Il fruscìo di un passo / e non c'è nessuno: / nessuno oltre la porta? / Paura d'udire perfino / la propria voce / o che la porta si apra: / c'è qualcuno /   là oltre? / (da “Ultime poesie (1991-1992)” – pag. 89)</p>
<p>Fra le due porte / Difficile è chiudere la porta / più difficile è che si apra / quell'altra e da là /    tu vivo / continui a parlarci, / principe Andrej / e a dirci / cosa sia Amore / mentre Nataša / più vera e irreale / ti stringe la mano. /   * * * / Quando solo / di misteriose risonanze / si snodano /  parole / per spazi impraticabili / e verità si denudano / e ancor più di sempre / è negata agli amanti / quanto certo a nessuno /   l'intesa... / (da “Ultime poesie (1991-1992)” – pag. 90)</p>
<p>Perla di luce / E ancora meraviglia di essere  / e di pensare / e parlare  / e udire la eco  / come in infinito /   deserto / ma è appena la voce tua  / e non c'è altro: / un punto, dove  / e di cosa non sai / una perla di luce  / a riflettere l'universo / e poi solo /  «sovrumani silenzi».  / (da “Ultime poesie (1991-1992)” – pag. 92)</p>
<p>La spada mentale I / I / No, non sei tu l'abisso insondabile  / non tu la spada mentale  / che ci dilania: / tua e nostra rovina è l'altro  / abisso: così / nell'infinita tensione / che dentro ti rode / natura erompe  / per innumeri mondi: / e ogni creatura  / ti muore tra le mani,  / nel mentre che si forma /  e fiorisce. / (pag. 95)</p>
<p>La spada mentale II / II / Tuo dramma inenarrabile  / è fare argine: /  tue gesta sono  / il filo d'erba sulle macerie / il raggio d'una stella da millenni  / già spenta e le perle  / di rugiada nel prato all'alba. /  * * * / Crederti è scegliere  / di essere / credere  / è volere il Bene: / anche noi Teopati! / (pag. 96)</p>
<p>La spada mentale III / III / Sì, è vano chiederti «perché»  / pure per te esiste il mistero / Sì, darti un nome  / è offenderti. / Tu non puoi che pensare  / te stesso: uscire da te / è franare nel Nulla / … / Tu non puoi non essere  /  Tu devi essere / pure se il Nulla  / è il tuo oceano. / (pag. 97)</p>
<p>La spada mentale IV / IV / E pure il tuo figlio  / il divino tuo figlio, il figlio  / che ti incarna, l'amato  / unico figlio uguale  / a nessuno, anche lui  / ha gridato / alto sul mondo:  / «Perché...? » / Era l'urlo degli oceani  / l'urlo dell' animale ferito / l'urlo del ventre squarciato  / della partoriente  / urlo della stessa morte: /  «perché? » / E tu non puoi rispondere  / non puoi... / Condizionata onnipotenza sei!  / Pretendere altro è vano. / (pag. 98)</p>
<p>«Padre, abbà...» / T'invocava con tenerissimo nome: / la faccia a terra / e sassi e terra bagnati / da gocce di sangue: / le mani stringevano zolle / di erba e fango: / ripeteva la preghiera del mondo: / «Padre, abbà, se possibile»... / Solo un ramoscello d'olivo / dondolava sopra il suo capo / a un silenzioso vento... / (pag. 99)</p>
<p>Là, fate silenzio / Ma non una spina Tu  / gli levasti dalla corona. / Trafitto anche il pensiero:  / non può, non può lassù  / il pensiero non sanguinare! / Oh, le ferite della mente! / (da “Ultime poesie (1991-1992)” – pag. 100)</p>
<p>Il Nulla ti assale / Misteriosa origine di astri  / e di lombrichi / il settimo giorno  / pure per te /   è un sogno. / Il Nulla da ogni parte ti assale,  / tu sai di essere la fonte  / anche dei virus  / e di tarli / e di tignole: /   e noi / coscienza di pensarti / senza sapere mai / chi tu sia. / (da “Ultime poesie (1991-1992)” – pag. 107)</p>
<p>Divina è la passione / Mentre il Verbo infinitamente  / risuona dalla tua bocca / e tra voi spira  / in vortice unico / Amore: / fuoco  / che spezza la circolare Essenza / e per fiamme infinite  / si espande, / Tu non puoi  / non creare: /  esplode  / la divina solitudine! /  Tu devi  / di continuo / colmare gli abissi / salvare dal Nulla  / le cose. / (da “Ultime poesie (1991-1992)” – pag. 108)</p>
<p>Anche tu dunque / Anche tu dunque infinitamente  / più che l'uomo, /  senza quiete: / un sogno ti spinge / a varcare il confine, / un sogno che impazza  / e innamora l'universo: / che là  / si celebri il banchetto nuziale / passando di mano in mano la coppa  / del vino fatto sangue: / ove tu dispari,  / e nessuno di noi più dica  / solo di «existere »! / (da “Ultime poesie (1991-1992)” – pag. 109)</p>
<p>Tua e nostra frontiera / Morte non basta,  / non vi è soluzione: tua  / e nostra frontiera è /    il Nulla: / Tu senza posa a creare,  / e noi / e le pietre  / e i fiumi / e gli astri / a gemere... / (da “Ultime poesie (1991-1992)” – pag. 110)</p>
<p>Sempre nuova illusione / Sempre nuova illusione ti spinge  / a fare di noi la tua / mai «riuscita»  /  immagine: / schermo appena che  / inevitabilmente ti deforma! /  Per quanto  / se tale coscienza non ti sia / di specchio - oltre  / gli infiniti bagliori  / che ti rifrangono – /  mai / un senso tu avresti di te: / né gloria. / (pag. 111)</p>
<p>Se un attimo appena / Eppure, se un attimo  / di pensare tu sospendi / se un attimo, dico, appena  / il tuo respiro sottrai /  fulmineo / il Nulla di nuovo s'inghiotte  / l'intero universo /  il Nulla  / tuo e nostro male / (pag. 112)</p>
<p>La nera fonte / Il Nulla:  / tuo necessario limite / nera fonte  / di ogni altro male: / tuo dramma  / di essere Dio! / (pag. 113)</p>
<p>Tutti e due in veglia / Tutti e due in veglia ogni notte  / senza dirci nulla e udendo  / solo i rintocchi della torre: / e però tu mi vedi  / e io non ti vedo / e non è giusto!  / E anche il giorno è notte. / Mentre il cuculo / segna le ore  / col canto. / (da “Ultime poesie (1991-1992)” – pag. 117)</p>
<p>Per sempre più avvolgermi / Il gioco mi è noto,  / non più m'inganni, Amore. / Quando, credendoti inosservato  / appena ti sorprendo nel giardino /   Tu / ancora più ti celi e fingi  / indifferenza / e invece non fai che «ordire» / per sempre più avvolgermi  / nella rete. / (da “Ultime poesie (1991-1992)” – pag. 118)</p>
<p>O divino Nulla / Groviglio di passioni, / quando non sei / Bellezza che annienta: / il Nulla che annulla / perfino il canto. / (pag. 119)</p>
<p>Ti prego di darmi ali / Ti prego di darmi ali di colomba, / ora che finalmente pare  / placarsi l'uragano. / E l'attesa sia appena  / una sosta a questo  / vagabondare: / insieme godiamo al riparo  / dal folle vento. / (da “Ultime poesie (1991-1992)” – pag. 120)</p>
<p>L'aurora che attendo / Sogno fontane di acque  / fiumi e cascate di acque / e praterie sconfinate ove  / la luce danzi col suo / abito di sposa / e un angelo che suoni il flauto  / nel silenzio di una dolcissima  / aurora… / ma non è che un pallido sogno:  / altra / è l'Aurora  / che attendo: / pure in timore e tremore... / (da “Ultime poesie (1991-1992)” – pag. 121)</p>
<p>Mio emigrare / Certo: bellezza m'incanta / e innamora e inni / dolcissimi comporre  / vorrei a un fiore, alla viola  / che spunta e ammicca  / al sole mite  / di primavere, quando / il richiamo di te, infinita  / Bellezza, rompa il canto / e tutto, tutto  / si scolara: /  allora  / anche la rondine / che già saetta intorno  / alla torre, ebbra  / di gridi e sempre  / più alta, immagine è  / del mio emigrare... / (pag. 122)</p>
<p>Ora so perché / Ora so perché altro tempo  / - dono che più ci invidiano gli angeli –  / benignamente mi concedesti: / perché l'estenuante  / desiderio di te mi rendesse / meno indegno / e nell'attesa io cantassi  / - come non mai -  / all'amorosa pazzia: /  ora / che una ad una si spengono  / le fiamme e un pianto segreto  / mi ristora / e libera memoria dal rimorso / della colpa più grave  / di non essermi lasciato amare. / (pag. 123)</p>
<p>Fammi camminare / Fammi camminare a testa alta  / che tutti dicano: è il suo  / amico: / e mai  / abbia ad arrossire di te / e vedano tutti  / quanto di te  / io sia orgoglioso. / (pag. 124)</p>
<p>Tu non sei un dio del male / Ma tu non ami la morte  / Tu sei venuto fra noi  / per mettere in fuga la morte  / per snidare e uccidere la morte. / Anche a te la morte fa male  / per questo sei amico  / di ognuno segnato dal male: / e ogni male tu vuoi  / condividere… / * * * / Solo un abbaglio, o equivoco amaro  / - quando non sia stoltezza –  / fa dire di te che sei  / la «divina Indifferenza». / (pag. 125)</p>
<p>Ci salvi il rimorso / Anche se nemmeno d'uno sguardo ti attardi  / su questo vanire di vite,  / né ti indugerai dico  / neppure d'un attimo / — quanto il padre col figlio sciagurato / non volle nemmeno fingere —: / che almeno già da ora / del tuo pazzo amore  / fonte e misura si faccia / del nostro pianto: / ci salvi e ti ripaghi  / solo il rimorso. / (da “Ultime poesie (1991-1992)” – pag. 126)</p>
<p>Sapermi perdonato! / Io non potrò mai dire  / che sarà l'innocenza / a darmi ragione: / quando ancor più indigenza / perfino gioia mi dona  / nell' attesa... / (da “Ultime poesie (1991-1992)” – pag. 127)</p>
<p>Ancora / Non è te che offende  / questo mio quotidiano peccare: / solamente me umilia  / e avvilisce / e distrugge: / e tu non puoi  / non sentirti in pena. / (da “Ultime poesie (1991-1992)” – pag. 128)</p>
<p>Ma pure allora / O tu, fonte di ogni coscienza, / se appena una frazione  / di attimo trattieni / il tuo alito / subito frana  / l'universo intero. / Ma pure allora Coscienza  / non può finire: / nulla  / potrebbe più dire di te / e neppure del Nulla. / (da “Ultime poesie (1991-1992)” – pag. 129)</p>
<p>Non il dubbio / Oh, non il dubbio mi dissangua,  / il dubbio è gravido  / dal dubbio già incombi  / e necessità s'impone di parlarti. / Ma là consuma la mente, / onde erompe l'eterno  / nascere e morire / e rinascere delle cose  /  nell'infinito Gorgo. / (da “Ultime poesie (1991-1992)” – pag. 133)</p>
<p>Credo / Anche gli dei fanno silenzio di fronte al dolore / ma da un tenebroso Giardino ci giunge una voce: / viene dal tronco dei contorti olivi / viene da gole di animali feriti  / viene, senza vocali, da bocche di uccisi: / e Lui — «candor lucis eternae»— / il volto per terra  / e piene di terra le mani: /  sola risposta del «Dio vero ». / (da “Ultime poesie (1991-1992)” – pag. 134)</p>
<p>Ma ora so  / I / «Origliare» era il mio verbo, la notte. / Ora la porta pareva si aprisse adagio  / ma nulla più che spiragli erano, ora  / ferrignamente rinchiusa / dopo l'estenuante interrogarti nel giorno: / a forgiarti presuntuoso un volto  / come nel cielo interpreti nuvole,  / attimi di volti pur essi indecifrabili. / Stava il cuore conficcato al legno  / se mai giungesse da là un bisbiglio  / che non dico percepissi coi sensi. / Il suono che udivi quelle volte rare  / altro non era se non lo stridore / della porta che tu /   arditamente  /    osavi /    forzare / Ma ora,  / ora so / che presto  /    tutto si svelerà! / II  / E io ti dirò: Eccomi! / Un nulla di nulla la vita  / laggiù, un errore  / aggiunto ad errore. / — E tu / che te ne fai, Signore, tu  / così grande, di questo  / nostro folle vanire? — / Era un quotidiano affondo  / in oceani di sabbia: / ma era sempre un patire di te:  /  e dunque / continua a perdonare  / e godiamo... / (da “Ultime poesie (1991-1992)” – pag. 135)</p>
<p>Quando sarà venuta... / Pure allora mi sgorghi  / dal cuore ferito il canto:  / come dal costato di Cristo / usciva sangue e acqua. / Cantare quanto in vita  / ti abbia inseguito quale  / la cerva del salmo / fiutando sorgenti lontane. / Cantare ancora i gemiti  / che la sera - e le notti! - empivano  / le vaste solitudini;  / e il lungo errare per i boschi  / sempre disperato e illuso. / Ora almeno che prossimo  / sono all'incontro / svelami come,  / pur malato mortalmente di te,  / abbia potuto essere a Te infedele: / tradirti nel mentre stesso  / che dicevo di amarti! / O forse anche il peccato  / è un gesto folle per cercarti?  / Pace non c'è per gli amanti, /    lo sai! / (da “Ultime poesie (1991-1992)” – pag. 137)</p>
<p> / Cosa pensi / Cosa pensi di me, Signore? / Di tristezza piango più che di paura  / davanti alle infinite volte  / che ti ho deluso. / E tu ancor prima in segreto mi dicevi  / quanto noi appena dopo sappiamo:  / che ogni colpa ha in sé la sua pena. / E mai  / che tu possa divertirti a punire. / (pag. 139)</p>
<p>Più della «chemio» / Più della «chemio» altro mi devasta:  / ricordi come vermi mi divorano: / minore sbigottimento avrei  / se fossi un assassino. / (pag. 140)</p>
<p>Sibilano frecce / Sibilano frecce da invisibili arcieri:  / inutile che mi dicano: «emigra,  / come un passero fuggi al monte »: / io so dove fare il mio nido... / (pag. 141)</p>
<p>E là / Sia riservato l'incontro, / discreta la denuncia: / che non faccia del male anche là! / (pag. 142)</p>
<p>Sempre dilaniato / Sempre dilaniato dal «doppio pensiero »: / questo male non voluto / e voluto: conflitto e finzione / che durano da una vita: / figlio prodigo e fratello maggiore insieme / e tu, /  a dare fondo alla tua pietà. / (pag. 143)</p>
<p> / Giusta misura / Ma rischio grave è perfino pregarti: / giusta misura è sentirti / con tutti i sensi, e la mente /  che si perde... / (pag. 144)</p>
<p>La morte è un'invenzione / Non per questo migrare di vita in vita  / che mi dica placato: so;  / la morte è un'invenzione  / la vendetta del Nulla. / Finito di sospirarti,  / insieme ai Serafini / io ti voglio cantare. / (pag. 145)</p>
<p>Anche la polvere / Neppure il poeta a te più caro  / è riuscito a dire il vero: / che le cose - se il tuo soffio ritrai –  / sono subito polvere: / è già un infinito la polvere  / sul ciglio del Nulla. / (pag. 146)</p>
<p>Le due morti / Sul fronte di due morti  / si decide il combattimento: / il fronte dell'Io che deve morire  / per non morire, e l'altro / del «composito» onde raggiungere  / «la semplicità totale »: / e tu devi passare  / per tutte le morti / ... se pure mai arriverai / all'altra sponda. / (pag. 147)</p>
<p>Per un atto d'amore / Altro ora nell'impazienza di vederti / mi preme sapere, mio Dio: / quanto del nostro male ti sia imputabile, / del male che anche tu paghi, / di questo mostruoso male / pure per te inevitabile: / in cosa possiamo dirci tua immagine, / se per questa infinita inquietudine / o per l'illusione di essere noi «onnipotenti» / ora che tu, per creazione, più non lo sei / né puoi esserlo / a causa del pauroso dono: / Tu libertà non puoi più negare / se da noi quanto attendi e brami / è solo un atto d'amore. / (pag. 148)</p>
<p>So che devo arrendermi / Ma non sarà definitiva  / la domanda a usarmi pietà: / e non solo la pietà dei fratelli  / ma pietà della terra,  / per il pane e l'acqua e la terra  / pietà di tutti gli elementi... / Per te ora - ma non è tardi? –  / bastava mi arrendessi all'evidenza, / eri il nostro limite salvatore,  / il quotidiano attrito: / non era nemmeno da cercarti:  / accettarti bastava  / per accettarci... /  * * * / E dunque anche tu obbligato  / a tessere la tela infinita degli eventi  / senza annullare queste nature  / che non puoi non creare: / anche a te prevaricare è negato. / (pag. 149)</p>
<p>Almeno un poeta / Almeno un poeta ci sia / per ogni monastero: / qualcuno che canti / le follie di Dio. /  La città non conosce più canti /  le strade stridono di rumore: /  e anche là dove ancora /  pare sopravviva il silenzio /  è solo muta assenza. /  Ma in qualche parte /  tu devi esserci, Signore. / (pag. 150)</p>
<p>Mai la mia cella / Oh, non credete per quanto segnato / io sia di mania divina, / non abbia amato le vostre scorribande estive / e le spensierate sere e i canti; / e non goda di pianure vaste / e del mare, e di selve / e di tramonti... / Mai la mia cella si muti in prigione, / so di andare per spazi inesplorati, / geloso quale un fanciullo / a custodire il segreto / che la festa non finisca male. / (pag. 151)</p>
<p>Tuo mantello / Non è dire e disdire se canto / la tenebrosa luce che sei: / Alterità che incombi / dentro la parte più fonda di noi. / Anche il poeta che più ami dice / che tuo mantello è la tenebra / tua casa una tenda di nubi profonde / sopra acque oscure: / e librato sulle ali del vento / ti vede apparire e sparire / tra folgori e tuoni: / oh, le bufere! - Ma pure le albe / silenziose e le notti serene / sono tue messaggere, quanto / le umili gocce di rugiada. / (pag. 152)</p>
<p>Non è l'orrendo drago / Mio male non è l'orrendo drago / che pure mi addenta e si avvinghia / su per il corpo come / il Serpente sull'albero della vita / Mio male è sapermi impotente / a dire il tuo dramma, mio Dio, / di fronte allo stesso male: / il tuo patire della nostra pena / di saperci così infelici. / O di non cantare con degni canti / la festa che fai quando / un bimbo è felice / e un disperato torna a sperare... /  / (pag. 153)</p>
<p>Ma se la morte / Ma se la morte avrà i miei occhi / già ti veda, Dio, nella luce / più soave e giusta / veda il bene ovunque si celi / e vestigia di bellezze / pur dove l’orrore impera / veda la realtà incorporea delle cose… / Se la morte avrà i miei occhi / la visione dunque continuerà; / e se ognuno vedrà di te / quanto in vita ho bramato / allora avrò occhi di zaffiro… / (pag. 154)</p>
<p>Quando finirò? / Quando finirò di contraddirmi? / Potrà mai la mente / cessar d’esplorarti, / e tu di sorprendere? /  * * * / Ma se devo pensarti quale non sei / meglio che ti dimentichi, /  mio Signore! /   /  * * * / Meglio che ti dimentichi / e canti la pena dei fratelli / le loro solitudini: / un gesto di pietà / per mille canti! / E tu non avrai da perdonarmi / di avere cantato. / (pag. 155)</p>
<p>Mio Ospite / Anche se in fondo ai mari / e nei più alti cieli / si mormora di te, / so che non hai altra casa: / sei il mio inevitabile Ospite / sconosciuto e muto. / E ci accomuna / la disperazione di amare. /  / Pure se santità significhi / dimore inaccessibili / qui è la tua casa / pure se brama di te ci consuma / al solo pensare che tu possa / apparire, moriamo. / Non passato né futuro tu hai / ma in te ogni esistenza riassumi / e gli spazi stellari e gli evi… / Quanto inganna il pensarti lontano: / spazio illusorio alla mia / e tua autonomia: / né puoi sfuggire alla sorte / della tua amata immagine. / (pag. 156)</p>
<p>Tu altro sei / Più sono minati i giorni / più natura erompe / e mi apre allo spazio / in misura di quanto / lei si avvicina; / né preoccupazione di te / mi neghi alla gioia / delle cose... / Tu Altro sei, / e il fiume è un fiume / e gli alberi sono alberi / e questi paesaggi / e il mare... / (pag. 158)</p>
<p>Vedrai / Anima mia, non pensare / male di Lui: gli è impossibile / fare altro. /  E – vedrai! -  / il Male non vincerà. /  / (pag. 159)</p>
<p>Salmodia prima / Angeli, aiutatemi voi a cantare: / aleggi lo Spirito sopra il tumulto mentale / e come all'origine porti il creato / dal caos al regno delle Forme. / Di Lui si canti quanto di meno è pensato: / i gelosi segreti, l'ineffabile essenza / i sensi più umani / e vera fede lo salvi. / Tu non sei quello che noi crediamo: / insieme, Tu e noi, infelici; / Tu finito nell'inania dei riti / ove idolatria suffraga il Mito / e supponenza del potere ne colma l'assenza. / Diciamo: &lt;&lt;E' suo volere&gt;&gt;, quanto / è quintessenza celata dello stesso Potere / proclamatosi divino. / Poi moltitudini illuse straziano i cieli / nell'invocazione di un Dio che non c'è. / (pag. 167)</p>
<p>Ma ora passi il Serafino / Così un tempo cantavo: / Tu sei il segreto della pietra / sei lo stesso respiro dell'uomo / il gemito ultimo di ogni desiderio / lo splendore della luce come te invisibile; / e insieme il mostruoso dolore delle cose / segnate dal Nulla e dalla Morte... / Ma ora il Serafino passi col suo carbone ardente / anche sulle mie labbra tremanti / e fuori dal tempio si dispieghi il canto. / Presunzione mi preme a dire quale / creando, rinuncia si impone / alla tua onnipotenza e come, / di contro, nessuno può ritenerti colpevole / di questo imperioso intrico di mali. / Oh, quale per te tenerezza mi ispira / il carico di errate preghiere / onde si crede di renderti onore: / anche Tu finito nella polvere / come tuo figlio stramazzato a terra: / quell'unico figlio, il prediletto figlio / sola risposta al tuo infinito silenzio. / (pag. 168)</p>
<p>E noi diciamo / Diciamo: «È suo volere se male t'incoglie», / diciamo: «È suo volere il Dolore che impazza / e fa gemere anche la pietra» / e le devastanti bufere / e l'aridità infuocata che brucia le selve / e propaga deserti e più e più / moltitudini urlano come rapaci / in cerca di un pane... / e la pena silenziosa del bimbo / dal ventre gonfio di fame, / e dell'altro bimbo ferito a morte dal Drago, / e di altro mostruoso esserino / cui restano solo occhi a invocare pietà: / diciamo: «Per suo volere accade...» / (pag. 170)</p>
<p>Di un male ancora più grave / Ma se con manto di ori e gemme ti copre Natura / ancora più il Nulla ti invade. / Pende un'accusa ancora più grave / per il male che il tuo stesso essere scatena, / la prima follia che ancora permane: / impera necessità di mentire, / un convenire di volontà perverse / la Legge fonda di colui che vince: / e Tu, che non puoi intervenire. / E il male s'attorciglia sul globo / come il Serpente intorno all'Albero: / Tu, come allora, ancora sconfitto. / (pag. 171)</p>
<p>Sono là... / Sono là ove anche la più luminosa metafora muore, / né so se giorno sia oppure notte: / questi miei giorni infiniti e le notti / all'inseguimento di Lui / nella foresta delle immagini. / Né ad altro mi è dato pensare / e quando pare che uno spiraglio almeno balugini / ecco che mi avvolgono nubi di polvere. / Oh, le appassionate invenzioni di un tempo: / l'immagine del cratere in fiamme / e il levarsi dell'uragano dal mare / e tutti nel tempio che gridavano: «o Gloria!» / mentre la steppa tratteneva il respiro. / Oppure l'ansimare di un respiro, da dove non sai, / e il sorridere - il perché non sai - di un bimbo. / Ma ora se dico che altro non è / che Nulla e Silenzio / cosa inesatta io dico. / (pag. 172)</p>
<p>Il limite salvatore / Ma non è il Nulla che ti salva? / È il Nulla che le cose rende distinte / e libertà garantisce, / pur se dal Nulla germina la Morte. / (pag. 174)</p>
<p>Salmodia seconda / A dire il vorticare della mente per cerchi azzurri / perduta dietro il tuo Nulla, in questi / sconfinati giorni di attesa / non troverei ascolto neppure dagli amici. / Solo a pensarti spoglio d'ogni forma / è speranza di esporci almeno sull'abisso / e di non dire di te parole insensate. / E se le Scritture sono una disperata / invocazione che Tu mostri il tuo volto, / nulla è vano quanto lo strazio del Salmista: / «Cerca il suo volto, mio cuore!» / E non che Tu non voglia mostrare il tuo volto / - di rivelarti divino è il bisogno / necessità del tuo stesso essere - eppure / mai ti vedremo quale Tu sei. / Ma quando annullato sarà ogni segno, / allora uno dirà: «Ecco, ora vedo» / e sarà l'assoluto deserto... / (pag. 175)</p>
<p>Il volto cercato da tutte le fedi / Sì, anche per te, Dolore e Morte sono tua pena, / è il Male la tua passione divina. / Ma pure pagando il prezzo del sangue / a due scelte Tu non rinunci mai: / che Natura non sia pienamente onorata / e Libertà sia sempre inviolata: / è quanto ti fa essere il Dio che sei. / Per ciò l'Evento era inevitabile: / a tua salvezza dovevi scendere, / venire con noi a piangere: / Cristo, sei tu il suo volto / cercato da tutte le fedi. / (pag. 178)</p>
<p>O mare dell'Essere / Ma se non fossimo noi a cantarti / che sarebbe di te, o mare dell'Essere? / Se almeno mi copra la tenebra / e nel suo antro mi avvolga la notte, / non ci sono per te mai tenebre / e più chiara è la notte del giorno. / Eppure per noi Tu ti celi / anche quando ti sveli: / pure quando il sole è già alto / di te non scorgo che l'ombra / proiettata dentro la spelonca... / Che ascenda nei cieli più alti / pur lassù Tu mi hai preceduto / o m'involi l'abisso profondo / pur laggiù sei Tu a condurmi. / (pag. 180)</p>
<p>E dunque / Anche se il Nulla ti circonda come un oceano, / anche se mai la Nube si scioglierà / e nessuno mai a occhio nudo / ti potrà vedere, / ti raggiunga il canto del cuore, / il canto colmerà l'abisso. / * * * / La cosa che vale è che Tu ci conosci / come noi non ci conosciamo: / Tu, luce della nostra coscienza. / Anche di amarti a noi è negato / se Tu non semini in noi l'amore, / sola fine della tua e nostra solitudine. / (pag. 181)</p>
<p>Ripeto / È la Notte la mia luce e la mia gioia / vera fede è il non conoscerti / sapere solo che Tu mi conosci / fa di me la mia essenza. / (pag. 182)</p>
<p>Epilogo provvisorio / Gloria alla tua fatica di essere, / di essere sempre, di continuare ad essere! / Ma è per il Nulla che sei te stesso, / senza il Nulla Tu saresti ogni cosa / e tutto sarebbe indistinto e immobile. /  * * * / Vera tua onnipotenza / è che il Nulla non vinca / e l'universo non abbia mai fine. / (pag. 183)</p>
<p>«Mi baci con i baci della sua bocca» / «Mi baci con i baci della sua bocca»: / così esplode il Cantico, o Qohelet: / attesa vendetta al tuo libro del Nulla? / Tu sai, o Donna, che alla tua voce / verdeggiano i deserti: / di valle in valle il vento la propaga / e anche dalle tombe la eco risponde. / Ma se il bacio è segno dell'unica Fame, / che lo stesso Amato incendia, / allora scampo non v'è per nessuno. / Voluttà di distruzione è il bacio, / desiderio di essere consumato / senza che nulla avanzi: / e dal fondo del gioco, /  il Nulla riappare. / (pag. 189)</p>
<p>Ma lascia che canti insieme a te, Amica / Ma lascia che canti insieme a te, Amica / e dall'amaro stillicidio mentale ci salvi / la sublime allegoria. / (pag. 190)</p>
<p>Spento finalmente ogni altro fuoco / Spento finalmente ogni altro fuoco, / nel Tempio, fattosi ora silente, / si adunino le gloriose Immagini. / E l'arida steppa intorno / riprenda a fiorire / mentre tu guidi la danza. / Non chiedo di assidermi al vostro banchetto, / non è per me - ho cantato - un'avventura sì grande, / sapermi una voce del Coro è già dono / che placa tutte le attese: / ciò che più chiedo è una mente / luminosa e serena. / (pag. 191)</p>
<p>Nel mentre mi inebriano / Nel mentre mi inebriano / i racconti dei vostri amori, / un'ombra ancora mi fascia il cuore / come una sindone. / Nessuno aggiunga parole / a quanto tu hai cantato; / anche tu non dirmi altro / delle vostre ebbrezze infinite. / Non dirmi delle tue tenerezze, / non dirmi dei suoi occhi come colombe / lungo ruscelli di acque; / delle sue labbra voraci, / dei suoi denti bagnati nel latte; / e le sue gambe colonne d'alabastro / su piedestalli d'oro, non dirmi / non dirmi del suo corpo divino... / (pag. 192)</p>
<p>Parlami invece dei tuoi assolati meriggi / Parlami invece dei tuoi assolati meriggi, / quando Lui non c'era, né sapevi / dove andava a pascere il gregge. / Parlami delle tue arsure e come / anche tu te ne andavi randagia / quando non si faceva trovare: / anche a pieno giorno, a sole alto, / non vedevi dove tenesse il suo pascolo / e andavi dietro le greggi di tutti. / Parlami delle tue notti desolate, / delle buie notti, quando dal letto / lo chiamavi invano, o andavi / per tutta la città, e cercavi, / cercavi senza trovarlo: / oh, questo infinito e furioso / cercare...! / (pag. 193)</p>
<p>Ti fermava la ronda nel cuore della notte / Ti fermava la ronda nel cuore della notte / e tu chiedevi: «Avete visto il mio Amore?» / Dovevi superare le guardie, / andare oltre, / se volevi trovare il tuo Amore. / (pag. 194)</p>
<p>A volte in piena notte veniva / A volte in piena notte veniva / a bussare alla porta: / ti chiedeva, con quella sua voce, di aprirgli, / e tu, già levata la tunica, / andavi ad aprire: / le tue dita grondavano mirra / sulla maniglia del chiavistello: / ma Lui, / Lui era già /  svanito nella Notte. / (pag. 195)</p>
<p>Anch'io ero tra i primi, attraverso la folla / (Anch'io ero tra i primi, attraverso la folla / avanzavo su verso la tenda... / ma l'anima mia era così triste! / Tutti ancora mi domandano una cosa: / «Dov'è mai il tuo Dio e Signore?») / (pag. 196)</p>
<p>Di questo parlami a lungo, Amica / Di questo parlami a lungo, Amica, / allora mi sentirò meno escluso /  e lontano. / (pag. 197)</p>
<p>Donna, forma estrema del Sogno / Donna, forma estrema del Sogno, / anima del mondo, / tu sei il grido della creazione. / (pag. 198)</p>
<p>«Mi baci con i baci... ». Ma è con il bacio / «Mi baci con i baci... ». Ma è con il bacio / che Egli il suo respiro di nuovo si prende: / il respiro che alitando bocca a bocca / ti rese «persona vivens», lassù... / Da quella vetta dunque inizia / la grande Contesa / e Morte con Amore convive. / E tu hai solo una scelta: / aspirare il suo alito / con la stessa passione... / Oh, sta riapparendo la Ragione, /  Qohelet! / (pag. 199)</p>
<p>Nessun fiume più rallegra la sua città / Nessun fiume più rallegra la sua città / non più calmi rivi la irrigano: / ed Egli è là, nel centro / remoto e inutile. / (pag. 203)</p>
<p>Si, bisogna distruggerti, Dio / «Cristo, pur essendo di natura divina...» / (Fil. 2, 6-11) / Si, bisogna distruggerti, Dio, / per crederti quale tu sei / E quando il pieno Nulla / avremo raggiunto / finalmente saremo / una «cosa» sola, /  o Deità /  * * * / Come il Verbo, fatto si carne: / portava a compimento il riscatto / della tua unica possibile Immagine / e nel Vuoto assoluto si inabissava, /  lassù. / (pag. 204)</p>
<p>Oltre la foresta / Fratello ateo, nobilmente pensoso / alla ricerca di un Dio che io non so darti, / attraversiamo insieme il deserto. / Di deserto in deserto andiamo / oltre la foresta delle fedi / liberi e nudi verso / il nudo Essere /  e là / dove la Parola muore / abbia fine il nostro cammino. / (pag. 205)</p>
<p>Ultimo atto della sua onnipotenza / Oh, quanti cercate, siate sereni / Egli per noi non verrà mai meno / e Lui stesso varcherà l'abisso. / (pag. 206)</p>
<p>Nell'oceano del Nulla / Essenza dell'Essere / Epifania dell'Essere / nell'unità dell'Essere. / È l'Essere il globo che tutto contiene / e naviga nell'oceano del Nulla. / (pag. 207)</p>
<p>O natura / È dovuto accadere / perché il raccoglimento mi salvasse. / * * * / Assedio di forme / pensieri come labirinti / disperata prigione: / mai che imboccassi la Via. / * * * / Porto dentro paesaggi inviolati / spazi senza orizzonte: / forse è dentro / che si apre la Via. / (pag. 208)</p>
<p>Solo lasciarmi pensare / È noto all'universo / che tu sei la fonte del mio cantare: / la tua Assenza mi fa disperato / la Presenza mi incenerisce: / e se voglio raggiungerti, devo / liberarmi dalla volontà di cercarti: / andare oltre la stessa mente, / solo lasciarmi pensare. /  * * * / Pure il male dunque è un bene. /  * * * / Bisogna che la mente scompaia: / allora avverrà l'incontro / e né tu né io saremo / E mentre io sempre più disperavo / di afferrarti, sentivo / che eri tu ad assorbirmi: / fino ad essere insieme perduti. / (pag. 209)</p>
<p>Prodigio estremo / Viviamo il Sogno eterno / per cui «omnis creatura ingemiscit »: / la fusione nell'Essere: / prodigio estremo della Ruah / che «cova»* sulle scogliere delle origini. / (pag. 211) / * Devo questo senso del verbo «librarsi» (Gen. 1,2) a una interpretazione dei biblisti che dicono possibile anche questa versione, più «genesiaca» appunto: quasi lo Spirito stia covando l’uovo della vita. Per questo forse Spirito è prevalentemente femminile nell'Ebraismo, e nel Cristianesimo è raffigurato da una colomba?</p>
<p>Mia piccola «Deide» I / I / Con sorriso oso dirti, o Morte, che non esisti. / E non tanto per alambicchi di parole, / uguali ai fatui sillogismi di chi ti negava / mentre pestifera mietevi vite per tutta la città. / Non esisti, se appena il Silenzio m'inghiotte: / non più verbo, suono è già tanto, bolla di vento: / è dunque il mio stesso Io un nulla? / Il Tutto-Nulla che contiene l'universo. / È la condizione estrema, l'abisso / dove anche Coscienza s'invola / e di nulla in nulla passiamo. / (pag. 221)</p>
<p>Mia piccola «Deide» II / II / Oh, questa linea evanescente / tra Essere e Non-essere. / È quanto noi siamo, / e non sappiamo di essere, / e altro crediamo di volta / in volta di essere! / Non più tempo, né spazio / né mai una densità nell'essenza. / (pag. 222)</p>
<p>Mia piccola «Deide» III / III / Mio Dio, e tu? / Anche tu rivestito / della stessa vacuità? / Voce mi sento di chi ha paura / che tu non esista, / voce dell'intrepido che afferma / l'impossibile catastrofe. / «Nostra necessità», / come da sempre ho cantato: / oltre il corpo e le immagini: / anche tu, dopo infinita arte, / a finire nel buco nero? / E sola coscienza del Nulla sopravvive. / (pag. 223)</p>
<p>Mia piccola «Deide» IV / IV / Neppure Teresa nel dolce furore  / ti ha mai baciato sulle labbra. / E anch'io potrei rincorrerti  / nella valle dei terebinti,  / giocare all'amore dietro alle rocce: / perderti  / e cercarti / e sentirti / con tutti i sensi  / che piangono di gioia. /  Ma sono giochi,  /  inviluppi che ci esiliano. / (pag. 224)</p>
<p>Mia piccola «Deide» V / V / E non dire altro!  /  Ma sei: / anche nella Negazione  / più che sospetto, radice  / dello stesso perderti: /  nel tuo fiorire  /  o incombere  /  o vanire, /  ma sei! / (pag. 225)</p>
<p>Mia piccola «Deide» VI / VI / Mendicanti di Dio, o cercatori,  / alla vostra inquietudine / in gioioso sacrificio vi dono  / la mia stessa fede, / mio sangue: / condividiamo il pane amaro  / delle nostre solitudini. / (pag. 226)</p>
<p>Mia piccola «Deide» VII / VII / Anch'Egli,  / più solo di noi: /  se Uno non ci avesse dato  /  di toccare almeno  /  il lembo della sua veste. / (pag. 227)</p>
<p>Prima notte (con Qohelet) / Piove e la notte è cupa, Qohelet. / Amico delle verità supreme, / io so perché non ti sei ucciso, / vano era anche morire. / Pure a te è negato conoscere / il senso vero del Nulla che insegui: / un Nulla che non sai se nulla sia / o sogno, o visione, o vento, o ancora / soffio caldo di vita. / Non c'è morte né vita per sé disgiunte. / Così è. Sotto il sole. Ma oltre? /    O Qohelet. /  (pag. 235)</p>
<p>Seconda notte (con Qohelet) / Piove e la notte è ancora più cupa, Qohelet. / Amico delle verità supreme, / neppure di te sai dire / se una fede e quale / ti illumini oppure ottenebri la mente. / Anche tu di nessuna verità puoi dirti certo, / tale è la rasura delle parole. / Meno ancora Ragione ti giova: / non un bagliore che rischiari / il campo dal dubbio: è legge / che Ragione deve contraddirsi. / E dunque, in cosa credere, /    o Qohelet? /  (pag. 236)</p>
<p>Terza notte (con Qohelet) / Amico delle verità supreme, Qohelet,  / già stanche erano le parole: / «vano - dicevi - che l'uomo le adopri».  / Nulla di nuovo v'è sotto  / l'intero arco del sole. / Eppure «mai occhio è sazio di vedere,  / mai orecchio è sazio di udire»... / Dunque: vano anche il tuo dire?  / «Parola di Qohelet», in capite: di te  / faro di sapienza a pieno  / e lento giro d'orizzonte / nella quadruplice dimensione dell'universo.  / Ma noi, in assemblea sacra, diremo  / che pure la tua è «Parola di Dio»: / evocando il nome dell'Ineffabile  / che in sé consuma anche il tuo verbo  / fattosi ora canto immoto  / come il silenzio delle tombe: / nome del nostro Dio  / pure ripieno anche del Nulla, /    o Qohelet. /  (pag. 237)</p>
<p>Quarta notte (con Qohelet) / Parmi ora capire ragione, Qohelet,  / perché mai ti spingi oltre il sole:  / Ragione appunto qui t'incatena,  / primo Empirico di tutta la terra. / Di fede tu parli solo perché / rispettoso dei «piccoli»? Timore  / d'essere radiato dal popolo  / ti fa guardingo. / No, è senza vocali per te / Il Tetragramma di fuoco:  / oltre il sole non c'è nessuno! / Ti basti, a tua salvezza, l'alibi  / dell'«ha-Elohim» delle genti,  / essenza del tuo stesso universo, /  o Qohelet. / (pag. 238)</p>
<p>Quinta notte (con Qohelet) / Aperta è ora la via, Qohelet,  / ma non mi è dato lasciare / che i tuoi verbi irrompano  / uguali a cavalli scalpitanti, a pariglia. / Un male di cui immune tu sei / di sbarrare loro la corsa m'impone: / «tempo di nascere e tempo di morire»?  / Nascere anche se morire è fatale! / Ma nascere chi? e quando, e come?  / E morire! / E dopo? /   «Tempo di uccidere...». / Ma nessuno mai ucciderà quanto  / ogni divenire scatena, quanto  / a ogni nascita presiede e sbreccia ogni morte,  / pure se allo stato da te non voluto. / «Tempo di piangere e tempo di ridere»?  / Verbi per te impossibili. / Amico, ti sai negato al pianto di gioia,  / e più, certo, di pietà: / inaccessibili al sacerdote del Nulla.  / Sarà di troppo se un sorriso  / fibrilli dal tuo viso, Qohelet. / Che se tutto sulla terra / conforme fosse a Ragione  / nulla mai sarebbe accaduto: / necessario è il Male e la morte,  / necessario il Negatore, / come te, Qohelet. / (pag. 239)</p>
<p>Sesta notte (con Qohelet) / Io voglio sapere, Qohelet, / come hai potuto cantare  / che infelicità è la sola differenza / tra i vivi ancora in vita e quanti  / se ne sono andati da tempo.  / Fra i vivi io vedo tua madre / almeno lei felice d'averti generato:  / «perché è nato al mondo un uomo». / «È più beato - cantasti - di entrambi  / chi non esiste ancora,  / non ancora conosce l'infinito / male che giorno dopo giorno / notte dopo notte consuma  / sotto l'interminabile arco del sole.» / E dunque mai che tu abbia goduto  / della luce di un'alba sul mare: / mai del dono di un amico,  / di un gesto gratuito, mai  / assaporata la gioia di una verità  / da te scoperta, pure se antica. / Tu alla gioia dicesti: «Follia», / all'allegria chiedesti: «Che offri?».  / Tutto già era accaduto nei secoli,  / già fu ciò che sarà, mentre  / il tuo «ha-Elohim» rievoca solo quello che fu: / questo tuo piccolo Dio,  /  o Qohelet. /   (pag. 241)</p>
<p>Settima notte (con Qohelet) / Sono parole tue, Qohelet: / «Visita una casa in lutto, / da preferirsi è la tristezza: / è la casa degli stolti in festa. / La casa del lutto è il cuore dei sapienti. / Il riso degli stolti è come / un crepitio di pruni sotto il camino»; / e dicesti «che meglio è finire...». / Ma se il finire su ogni inizio si impone / non ti perdono, amico, di avere / rimandato il solo tuo gesto credibile: / l'avessi optato almeno alla fine del canto! / O forse anche tu certo non eri / che veramente nulla e nessuno / ci fosse al di sopra del sole? / Perché non ne parli? / Ragioni innumeri tu hai di dire / quanto tu dici: a nulla che giovi / il tuo «ha-Elohim», mentre l'Ineffabile / - è scritto - invia il suo Spirito / e crea e ricrea la faccia della terra... / (pag. 243)</p>
<p>Ottava notte (con Qohelet) / Avevi già preferito cantare al «non-nato», Qohelet,  / «perché viene dal vuoto e nella tenebra va,  / nella tenebra è sepolto il suo nome:  / non vide il sole, non seppe nulla», / non abbisogna nemmeno di tomba,  / eppure «il suo riposo è degno di invidia». / E dal non-nato trapassi ogni vita  / al fuoco della tua lente,  / avanti che si muti in cenere. / Navighiamo, certo, nell'oceano del Nulla,  / e lo stesso mio Dio sempre  / deve incatenare le acque oscure  / per salvare le cose; e giocare / a sorpresa nell'intrico delle cause. / Nessuno sa dire da sé / quale cosa, fra tutte, sia bene,  / né alcuno può mai predire  / non tanto il futuro, soltanto  / cosa penserà di sé avanti la sera: / e tu osi affermare che  / «si sa cosa sia un uomo»! /  (pag. 244)</p>
<p>Stessa notte (con Qohelet) / Oh, la nera bellezza del tuo cantare, Qohelet!  / Piove e piove ininterrottamente da giorni  / e questa è una notte ancora più cupa,  / tutto inghiottito da compatta tenebra:  / annuncio e figura dell'altra Notte che viene? / Per tutte le cose è comune il destino,  / monotono universo ove  / inutilmente si affanna anche il sole:  / nulla che abbia, alla fine, valore e senso. / Misura unica che forse fonda / fittizie differenze è il sapere;  / questa fame suprema di vento:  / questi effimeri impegni  / che Dio ha dato agli uomini  / per affannarli: «Remoto / e molto profondo è l'Essere»:  / chi mai lo potrà penetrare? / Dio è lassù nei suoi cieli e tu / sulla terra stai, chiuso prigione  / nel tuo castello in sfacelo,  / ove né sole, né luna, né stelle  / e non un bagliore almeno / di occhi di donna balugina  / simili a piccole lune tra nubi: / i guardiani sono presi da tremito,  / i battenti sulla piazza serrati,  / smarrimento atterrirà le alture,  / non udiremo più le figlie del canto  / e mai che tu sappia se il tuo «ha-Elohim»  / provi per te odio o amore. / Ma per te anche il più infelice fra noi  / trova dimora nel Grande Libro,  / o cantore della virtù inutile,  / dissacratore di miti indistruttibili, / o Qohelet. /  (pag. 245)</p>
<p>Ultima notte (con Qohelet) / a l e f / Giunti ora alla fine, Qohelet, / dire non so se da paura infantile / o per sgomento di esperto / un gemito mi sgorga dal cuore: / che «altra» Luce metta in fuga la mia / e tua oscurità mentale. / Gli stessi fanciulli / che «vedono la faccia del Padre» non sanno / cosa celi nel suo moto il sangue / e quali inganni già si annidino / nel fitto buio degli istinti, e poi / nel crollo delle loro effimere immagini / quando esploderà Ragione. / Allora razionale a irrazionale s'intreccia / sciabolando per sovrapporsi o annullarsi / pur nella fede: ciò mai accadendo / fuori Ragione. Allora / assioma si aggiunge ad assioma, affermazione / a negazione si eguaglia / fino a che ogni verbo sarà vano / anche per te, Qohelet. /  / t a u / O non è pure per te, Qohelet, / tutto un ossimoro inutile? / «Un pascolare vento», appunto. / Ragione vuole che nel sommo Re / ti impersoni e sia / al centro del Libro, unico / ateo certo nel grande mare. / Poiché dopo ci sarà «qui / Uno che è più ancora di Salomone»: / «Pienezza di Follia» il suo nome, ma tu / mai che creda a un Dio fattosi uomo, /   Qohelet. /  (pag. 247)</p>
<p>Profezia antica / Profezia antica* / E il già detto è ancora / da ridire, Qohelet: / mai la stessa onda si riversa / nel mare, e mai / la stessa luce si alza sulla rosa: / né giunge l'alba / che tu non sia / già altro! / (pag. 249)</p>
<p>Assiso tra canto e canto / O Giobbe, sei la nostra ragione appesa al Legno, / voce del tenebroso Oceano, / delle foreste devastate... / Ma io non sarò il quarto amico / a gracchiare teologie inutili / intorno al tuo monumento di cenere: / solo mi assiderò tra canto e canto / a udire il tuo ululo / franare nell'orribile Silenzio. / (pag. 257)</p>
<p>Giobbe, o Figlio dell'uomo / Anch'io sulla pelle mia sconto il tuo verbo,  / più duro dei verbi di Qohelet:  / di te sta scritto che cantasti «adorando»,  / mano alla bocca a soffocarne il grido. / Ma Egli non sa cosa sia il dolore,  / meno ancora il dolore notturno / più oscuro della stessa Notte,  / quando solo sudi sangue nell'Orto  / schiacciato a terra dal peso del mondo. / Avevano tentato di capire gli Dei  / ma senza riuscirvi: Giobbe eterno,  / o Figlio dell'uomo,  / sei tu a salvare il Dio vero, / il Dio del dolore, «esperto nel patire»... / (pag. 258)</p>
<p>Verità volutamente taciuta / Ora perdonagli, Giobbe, e canta: / il piccolo dio degli amici certo non giova, / ma ugualmente inutile è il Dio / del turbine e delle valanghe? / M'impaura la verità volutamente taciuta: / il sospettato accordo di Lui e dell' Altro, / del nero Vagabondo: / segno che di necessità è il Male / perché siano complete le ragioni dell'Essere. / (pag. 259)</p>
<p>Due necessità, ma non due assoluti / Anche il Leviatan, / abitatore delle acque tempestose, / sta fin dal principio: / a coprire di canizie il mare, / a lanciare contro il cielo / schizzi e bolle sulfuree: / prova tu, se l'animo ti basti, / a mettergli addosso le mani, / sarà un terrore per te / ricordare solo la lotta. / Quando si erge anche gli dei atterriscono / e il panico li sbanda e disperde. / Eppure Egli gioca con lui come col passero / che un uomo cattura per le sue bambine. / (pag. 260)</p>
<p>Per via dell'accordo, lassù / Ma chi altri mai è tanto audace / da osare provocarlo? / Chi potrebbe resistergli faccia a faccia, / affrontarlo e uscirne illeso? / E Satana ti colpì di ulcera maligna / dalla pianta dei piedi alla cima del capo: / siediti dunque in mezzo alla cenere, / prendi il coccio a raschiare le scabbie: / non ti avanza altro che voce / a riempire di maledizioni / tutti i deserti. / Lassù è stato fatto l'accordo: / del Creatore salvo è l'orgoglio, / salvo il diritto all'Irrazionale: / il diritto a disperare è fondato / - della Ragione ultimo approdo -; / e tu ad attendere «adorando» / la risposta che non viene. / (pag. 261)</p>
<p>Ma non ci indurre in tentazione, Signore / «Oh, si pesasse il mio rancoroso dolore, / si mettesse la mia sventura / sulla bilancia giusta, / sarebbe più pesante della rena del mare. / Mi stanno infitte le frecce dell'Onnipotente, / il mio spirito ne succhia il veleno, / mi si schierano contro i terrori di Dio...» / «Non più illusioni, vento è il mio vivere, / notti d'affanno mi sono assegnate: / si allunga la Notte. / La mia carne è rivestita di vermi e di croste terrose, / la pelle si raggrinza e si squama, / uguale a nube dileguo: / per scendere nello Sheol senza più risalire?» / «Ma cosa è il mortale perché tanto caso ne faccia / e a lui rivolga la sua attenzione / fino a esplorarlo a ogni alba / e ogni istante metterlo alla prova?» / «Perché non smetti di spiarmi / e non mi lasci almeno inghiottire la saliva? / Scrutatore dell'uomo che sei?» /  * / «Oh, non ci indurre in tentazione, Signore.» / (pag. 262)</p>
<p>No, son troppo piccolo / Ma chi impone il silenzio non dona risposte:  / «Cingi qual prode i lombi,  / io ti interrogherò e tu mi istruirai:  / dov'eri quando io mettevo base alla Terra?». / No, non c'ero, mio Dio, non so nulla...  / mai giunsi alle sorgenti del mare  / mai passeggiai nel fondo degli abissi. / Non so il momento che figliano le camozze,  / al mio comando non si alzano le aquile:  / son troppo piccolo e tu  / troppo grande, Signore: / non ti posso rispondere, Signore! / Anch'io farò silenzio  / e in cenere e cilicio / attenderò la mia Pasqua. / (pag. 264)</p>
<p>Rapsodia messianica / Ma ora a noi avanzano  / solo l'inverno e la notte, / e senza scampo sono le nostre vite  / in queste città maledette. / La morte siede sugli usci delle case, / o con stivali e lancia e corazza va per le strade / in stridori di migliaia di trombe; / ora volteggia trionfante sul capo  / in risa di corvi a stormo. / Invece fiorito è il deserto,  / popolata è la solitudine:  / angeli sono scesi tra le fiere a servirlo. / E per quanto, Giobbe, anche per me  / ancora cavalli dallo zoccolo duro / mi passan sul ventre e ancora  / la Notte sul mondo risuona di gemiti,  / tutte le lettere del divino Alfabeto / sono in fiore per il Cantico nuovo: / «Era la notte a metà del suo corso  / quando si leva una voce: "Ecco lo Sposo..."». / (pag. 273)</p>
<p>A l e f / Noi ti abbiamo solo accusato: / sempre certi che Egli  / pensa con i nostri pensieri  / e opera secondo i nostri disegni. / Noi la misura, lo scrigno del vero.  / E sempre solleciti, in consunte parole  / a liberarci da angosciose paure,  / pronti a dire: Egli sarebbe ingiusto  / se nostro fosse il tuo caso, o Giobbe. / Ma solo tu a salvezza ci provi  / che nulla è perduto:  / oggi splende la tua gioia celeste  / pure se la nostra pianura ancora risuona  / alla eco del tuo disperato cantare. / E non importa sapere il tempo  / dei cieli nuovi e delle terre nuove: / questa ormai è la sorte  / dell'uomo divino: / importa sapere  / che non di morte fu l'approdo di Giobbe. / (pag. 274)</p>
<p>B e t / Chiamale che le vogliamo vedere  / le tue ultime figlie:  / Colomba e Cassia e Cosmetico,  / iniziamo con loro la favola,  / riapriamo la danza. / Vogliamo sentirne i profumi, / inebriarci insieme sulla sponda del fiume / e da loro trarre vigore al nostro patire: / femmine belle quali le figlie di Giobbe  / non si trovano su tutta la terra. / E così i sette figli: dono dello Spirito creatore  / i sette bracci del grande candelabro  / che non si spengono mai sulla montagna. / Ora i corvi non gracchiano più, dal Giardino  / non sibila il vento, neppure una eco / della lontana bufera: splendono  / alla luce nuova i rami d'ulivo: / o Giobbe, rinverdito sei dal fiume di Dio,  / quercia dopo interminabile arsura. / (pag. 275)</p>
<p>G h i m e l / Oh, ponessimo fine ai nostri errori, / i sovrani di tutti gli errori: / la supponenza a ragionar di Dio, / presumere che tutto abbia una causa, / religione imporre a ogni fede... / Affrettiamoci invece a prendere le sette giovenche, / i sette montoni: affrettiamoci / verso la casa del Paziente, / andiamo a sacrificare / per quanto dicemmo contro il fratello. / Non per noi una parola mite dai cieli, / perché miti non fummo con lui: / misericordia da lui comperata chiediamogli, / unico pane alla nostra speranza. / E non contiamo sui fratelli di sangue: / l'avevano buttato fuori di casa / perché d'insopportabile odore; / la sua faccia era un ludibrio, / disonore dinanzi a tutto il creato, / segno di malocchio nell'intero paese. / Non andiamo a portargli offerte, / non una pietra o anelli: / Dio gli ha ridato beltà e fortuna: / superflui sono i nostri doni / per il Santo rivendicato e vindice. / Spezziamo per la casa dei poveri il pane, / rompiamo sui sassi le accuse / e non cerchiamo ragioni al divino operare. / (pag. 276)</p>
<p>D a l e t / Ora la terra è imporporata di sangue, / una sposa vestita a nozze: / il sole si è levato sulla casa di tutti / da quando Giobbe ha finito di piangere / e mai Gesù finisce di morire per noi. / Ora nessuna nascita è più senza musica, / nessuna tomba senza lucerna / da quando tu, o Giobbe, dicesti: / «Io lo vedrò, io stesso: questi / occhi lo vedranno e non altri: / ultimo si ergerà dalla polvere». / Allora rinverdirà ogni carne umiliata / e gli andremo incontro con rami nuovi: / una selva sola, la terra, di mani. / (pag. 278)</p>


<p>ORMAI SIAMO UOMINI SENZA RIMORSI \ Restituiscimi all'infanzia. Signore, fa' che ritorni fanciullo, al sapore vero delle cose, al gusto del pane e dell'acqua. Il tempo ha limitato i sensi fino a renderli impassibili. / Signore. salvami dall'indifferenza, da questa anonimia di uomo adulto. E il male di cui soffriamo senza averne coscienza. / Esso è la morte di ogni religione e di ogni possibilità lirica per la creazione; l'indifferenza e l'assenza dello spirito sono la causa della nostra schiavitù e decadenza. / Quando un popolo è indifferente, allora sorgono le dittature e l'umanità diventa un gregge solo, appena una turba senza volto; allora il bene è uguale al male; il sacro uguale al profano; e l'amore è unicamente piacere, un male il sacrificio, un peso la libertà e la ricerca. / Signore, salvami dal colore grigio dell'uomo adulto e fa' che tutto il popolo sia liberato da questa senilità dello spirito. Ridonaci la capacità di piangere e di gioire; fa' che il popolo ritorni a cantare nelle tue chiese. / Ti chiedo occhi puri e mani delicate per vederti e sentirti, nascosto nei giorni e nelle notti. Che io abbia ancora la percezione del mistero vivo e tremendo della vita e della morte. / Salvami dall'abitudine delle cose sacre e fammi godere il miracolo della luce e quello dell'acqua viva che sgorga dalle pietre; il miracolo delle primavere come quando, fanciullo, mi sorprendevo nei campi uguale a un calice colmo di gioia per il dialogo amoroso con le piante e i monti e gli uccelli. / Allora mi bastava il gorgogliare di un ruscello, l'ondeggiare del vento sulle messi, il suono delle campane sulla pianura perché allargassi le braccia o battessi le mani per lo stupore. / Ora, invece, ho assistito a eventi incalcolabili, a guerre furibonde, alla feroce distruzione di intere città; ho visto milioni di uomini in catene, ho udito il pianto di migliaia e migliaia di innocenti; e il mio cuore non si è neppure indurito, non sono stato capace neppure di una radicale e assoluta condanna per questa storia mostruosa e infernale. / Mi sono solo invecchiato. Ho accettato la sorte. l'ho chiamata necessità, fatalità; mi sono creato alibi per sentirmi tranquillo. / Sono appunto uno tra la moltitudine degli indifferenti. /  Ora che la comparsa di Cristo non commuove nessuno, non incute riverenza o terrore. ora possono succedere altre più mostruose cose e ognuno direbbe: ah,  sì, è comparso il Signore? / Ora possiamo ammazzare, rubare. violentare, e tutti continuiamo a dire: è il mondo, è la vita. Ormai siamo uomini senza rimorso e senza peccati.</p>
<p>Vieni di notte / «Amen. Vieni. Signore Gesù» (Ap 22,20) / Vieni di notte, ma nel nostro cuore è sempre notte: / e dunque, vieni sempre, Signore. / Vieni in silenzio, / noi non sappiamo più cosa dirci:/  e dunque, vieni sempre, Signore. / Vieni in solitudine, / ma ognuno di noi è sempre più solo: / e dunque, vieni sempre, Signore. / Vieni, figlio della pace, / noi ignoriamo cosa sia la pace: / e dunque, vieni sempre, Signore. / Vieni a liberarci, / noi siamo sempre più schiavi: / e dunque, vieni sempre, Signore. / Vieni a consolarci, / noi siamo sempre più tristi: / e dunque, vieni sempre, Signore. / Vieni a cercarci, / noi siamo sempre più perduti: / e dunque, vieni sempre, Signore. / Vieni, tu che ci ami: / nessuno è in comunione col fratello / se prima non lo è con te, o Signore. / Noi siamo tutti lontani, smarriti, / né sappiamo chi siamo, cosa vogliamo. / Vieni. Signore. / Vieni sempre, Signore.</p>
<p>CHE SI COSTITUISCA ALMENO UNA SOCIETÀ DI PECCATORI / I pianti della mia infanzia per una falsità detta a mia madre; il dolore per quei giorni in cui non riuscivo a essere buono; il dispiacere per aver dimenticato le preghiere del mattino e della sera; e il turbamento per un pensiero meno puro... Allora io non potevo pascolare il mio gregge in pace fino a quando non ti avessi chiesto perdono, o Signore; e non potevo specchiarmi nelle fonti; non riuscivo a guardare in faccia i fratelli quando, a tavola, mangiavamo il poco e saporito pane. Allora il povero mi faceva piangere quando veniva a chiedere un pugno di farina alla porta; adesso, invece, diciamo tutti che pure questa è una necessità: «I poveri li avremo sempre con noi». Così li sopportiamo perfino alle porte delle chiese la domenica, quando andiamo per abitudine ad assistere alla tua morte. / Ora siamo tutti come l'Epulone, con questo bassorilievo di Lazzaro alle soglie del palazzo, per dar risalto alla nostra distinzione. Signore, se è troppo chiederti l'innocenza del fanciullo, donaci almeno la capacità di un rimorso; scrivi in noi le tavole dei comandamenti, dà carne al tuo mandato nuovo. / Ci salvi la riconquista del peccato; che risorga almeno il senso della tragedia, la composizione di un nuovo Miserere, perché tu possa avere pietà. Anche il peccato, in questo modo, potrebbe essere una paradossale via di salvezza, una porta sul tuo cielo. Solo perché non era indifferente, il figlio prodigo è potuto ritornare al Padre, dopo aver dato fondo a ogni cosa. E l'uomo capace dí tutto, è capace anche del bene. Donaci la grazia di comprendere i peccatori grandi, onde averne compassione; e se siamo esclusi da una cosciente comunione dei santi, si costituisca almeno una società di peccatori coscienti che non dicano più il male bene e il bene male. E tutti si ricominci a pregare per questi fratelli più coraggiosi e più conseguenti di noi. Essi possono essere uguali, per importanza. alla presenza dei santi, per i quali pure non preghiamo mai a sufficienza affinché non si stanchino sulla strada della loro santità. Si scelga dunque una partecipazione consapevole o al peccato o alla grazia, ma si finisca dalla equivoca testimonianza. / Signore. solo i fanciulli ti danno lode, essi sono sempre sinceri. Essi soltanto godono della tua creazione. Tu restituiscimi almeno ai rimorsi; e se è di troppo la gioia delle cose, abbia almeno il dono di piangere sulle occasioni di bene perdute, su questa mia condizione di profano, insensibile al miracolo di una grazia, e insieme di una colpa, in cui siamo immersi. Annullàti appunto i confini e le forme, consumate le parole, la stessa preghiera è uguale a un rumore indistinto e fermo ai tetti delle case nella vertigine della città. / Ma tu, Signore, comincia almeno con l'udire la mia voce, / poiché la notte è sempre più buia. / Eppure l'uomo non chiede che fede, poiché la notte è sempre più buia, e la scienza è sempre più scienza di morte, né la ragione lo fa più felice. Questo il miracolo atteso, invocato: aver la fede di vincere la morte, morte che vive nel nostro respiro, che dentro il cuore nasconde il suo nido.</p>
<p>AI NOSTRI PECCATI NON GUARDARE / «Ma guarda alla fede di tutti i giusti della terra» (Liturgia) / Ai nostri peccati non guardare, Signore, / siamo tutti ugualmente colpevoli: / per l'umanità di tuo Figlio, perdonaci. / Sappiamo che la tua passione, Gesù, / deve compiersi in noi, nella Chiesa, tuo corpo, / ma non sempre abbiamo la forza, Signore. / Sappiamo che è legge all'innocente soffrire, / e piangere come se non fosse pianto, / e sperare anche contro speranza. / Uno è infermo e non riesce a guarire, / uno è tradito e non sa perdonare, / uno è perseguitato e non sa accettare. / Fanciulli a milioni muoiono di fame, / donne e madri a milioni piangono / i loro figli e fratelli in guerre assurde. / Terremoti e pestilenze e alluvioni / ci colpiscono a ogni stagione / e uscire di casa è come andare alla guerra. / Il denaro vale più del sangue fraterno, / i beni contesi come fossimo nemici / e il potente vuole sempre maggiore potenza. / Il negro non è neppure un uomo, / i figli in rivolta sempre più numerosi, / continenti interi rifiutano ogni fede. / E la Chiesa tentata come te nel deserto, / la Chiesa segnata come te dalle piaghe, / questa tua Chiesa come te non creduta. / Signore, insegnaci a essere beati nel pianto, /  aiutaci a essere miti e liberi, / donaci un cuore puro e pacifico. / Signore, risali con noi nella barca, / non lasciarci soli nella grande bufera, / comanda al mare di placarsi ancora. / Ascendiamo a Gerusalemme a dire / tutti insieme la preghiera dell'Orto: / unica speranza la tua e nostra Pasqua, Signore. / Ai nostri peccati non guardare, Signore, / ma guarda alla fede della tua Chiesa, / abbi pietà del tuo popolo di poveri, o Dio.</p>
<p>COME ESSERE CRISTIANI / Ma con te, Signore, il doscorso è sempre impossibile. Sei tu l'anima delle parole, il filo d'oro che congiunge sillaba a sillaba, il fuoco che spira dalle nostre bocche quando diciamo vero. / «Sia santificato il tuo nome, avvenga il tuo regno»: questo ormai è palese, mio Signore. / Invece il modo e la misura e lo stile in cui ognuno deve attuarsi secondo questa inesorabile vocazione cristiana, ciò ancora non risulta dal mare delle nostre parole. / Il discorso con gli uomini è difficile, poiché accorgimenti a migliaia vengono suggeriti ogni giorno, al fine di non tradirci e tanto meno turbare i fratelli di fede, o prestarci al gioco del nemico. / E intanto arrischiamo di sciupare la tua rivelazione, e la città è divisa, rotti i ponti tra anima e anima. / Questi sono i giorni di Babele, e noi forse intenti a costruire una torre di comando che poi sarà spazzata via dal vento; il popolo è cintato da reticolati di diffidenze e la nostra predicazione spesso è alterata, o Signore. / Insegnami dunque la misura adeguata al mio tempo, l'aderenza sincera alle tue verità smisurate e, insieme, ai bisogni urgenti del tuo popolo agitato e tumultuante. / Inquieto e sbandato è il popolo, e affamato di pane sostanziale, illuso a un tempo da nuove pasture. / Ed essi, i molti fratelli, non ascoltano più nessuna voce e non amano richiami. Il messaggio è avvilito in queste formule logorate dall'usura. / Insegnami, Gesù Maestro, il modo per ricomporci in armonia col tuo Spirito Santo, che pure è sempre all'opera, come il Padre. / Anche la Vergine, per concepirti nel suo seno e generarti al mondo, ha domandato all'Angelo «in che modo» sarebbe avvenuto, poiché non conosceva uomo. / Ed è stata questa la sua prima parola. I santi non chiedono «che cosa», poiché sanno che la tua volontà è la ragione del loro esistere e operare; non chiedono i motivi o le garanzie di sicurezza per la loro avventura; essi chiedono soltanto la maniera di concepirti, o Cristo, in purezza, per esprimerti poi, tutto intero, in mezzo al popolo. / Insegnami il segreto dei santi e questa estetica del tuo Spirito che deve rinnovare la faccia della terra. / Ora il discorso si fa più difficile e arrischiato. Ma tu ci vedi dal di dentro, e sai che t'invochiamo in umiltà non finta. / Noi non siamo la luce, ma siamo mandati per rendere testimonianza alla luce. Sei tu la luce vera. che illumina ogni uomo. / Allora, che io non ascolti più nessuno, Signore; e non confonda nessun messaggio degli uomini col tuo messaggio, nessuna cultura con la tua sapienza. / Noi non siamo venuti a predicare alla maniera degli uomini, con incantevoli parole di sapienza carnale, ma con la grazia tua. / Così riprendano a stimarci gli uomini: quali servi di Cristo e dispensatori di misteri. Ora questo si chiede a ogni amministratore: di essere ritrovato sempre fedele. / La tua dottrina non è spiegabile, Signore, con argomenti umani, non conchiusa neppure in perfetti sillogismi, non esauribile in nessuno schieramento settario, di censo o di razza o di parte. / È soltanto la Chiesa il tuo corpo mistico diveniente nei secoli, ma la Chiesa stessa è un mistero e un sacramento mondiale. / E noi dobbiamo predicare solo Cristo, e questi crocifisso, Non abbiamo nulla da perdere e nulla da guadagnare, noi, dalla terra. / Ma tale precisamente, Signore, è il punto di rottura e di scandalo: qui nasce la confusione tra fede e interesse, tra fede e paura; qui esplode la mia preghiera. / Io so che non posso ascoltare ammonimenti e inviti ad altre misure e ad altre prudenze quan-do esse avviliscono i tuoi comunicati. Tu sei la misura stessa, e nessuno va al Padre se non attraverso te. / Io devo rivestirmi di te e poi presentarmi alla gente; allora potrò essere pontefice tra il Padre e il popolo, ed esso ricomporsi nuovamente in sacerdozio regale, in un popolo di conquista. / Ora tu ci hai detto di essere perfetti come per-fetto è il Padre, misericordiosi dunque come Lui, come Lui generosi. / Ma questo è l'annullamento di ogni misura, lo spostamento del limite sino all'infinito: donde l'inquietudine e lo sbigottimento e l'insoddisfazione implacabile dei santi. / Ciò vuole dire il rovesciamento di ogni posizione che non sia secondo la vita tua divina, che deve irrompere in noi incalcolabile e sovrana; vuol dire liberazione da ogni ritegno e cifra, o Dio, che pure hai fissato i cieli con intelligenza, hai pesato il vento, e ogni cosa hai creato in numero e misura. / E però, una volta sceso sulla terra, la tua vita è stata la follia più pura; e san Francesco si è proclamato un giullare; e santa Teresa e san Giovanni, tutti impazziti nel donare e nel donarsi.</p>
<p>COME SALVARCI, SIGNORE? / Tu hai detto, Signore, che «nessun passero cade dal ramo senza il volere del Padre»; e a noi: «Non temete, voi valete molto più dei passeri». Hai detto ancora: «Osservate gli uccelli dell'aria: non seminano, non mietono, non hanno ripostigli né granai, e Dio li nutre. «Considerate gli anemoni: non filano né tessono; ebbene io vi dico che neppure Salomone, con tutto il suo splendore, vestì come uno di essi. «Se l'erba del campo, che oggi esiste e domani è gettata nel forno, in tal maniera Egli riveste, quanto più voi, o deboli nella fede». / Tutte le ammonizioni tue, Signore, che riguardano il comportamento nella vita attuale, sono radicale abbandono di quanto invece proclama con accanimento questa nostra ragione. / La ragione dice di ammassare tesori sulla terra, e invece tu hai detto: «Non vi fate tesori sulla terra, ove la tignola e la ruggine consumano, e dove i ladri scassinano e rubano; fatevi invece un tesoro in cielo, ove né tignola né ruggine consumano, e dove i ladri non scassinano né rubano. «Ove sarà il tuo tesoro, ivi sarà pure il tuo cuore». / La ragione dice di cercare un compromesso, appunto una misura, tra il commercio di questi valori e il Valore della tua Parola; perciò essi ci avvinghiano alla guisa di spire dorate, ma funeste e assassine della libertà da te ricomperataci a quale prezzo! / È il frutto di queste nostre culture, Signore! Ci avvinghiano e ci desolano raffinatissime distinzioni di piani e contropiani: tutta una distribuzione studiata di momenti in cui la vita sia razionalmente suddivisa e spiegata. / E diciamo: altro è giustizia, altro è carità; altro è religione, altro è politica e metafisica; altro sono i princìpi e altro è la realtà tiranna. / Ma noi non diamo mai una definizione di queste realtà e di questi valori; noi non vogliamo andare al fondo delle cose. Così, ai tuoi dogmi contrapponiamo altri dogmi; al tuo piano, contrapponiamo le leggi ferree di queste economie atee. Invece tu hai detto che non è possibile servire a due padroni, servire a Dio e a mammona. / La nostra ragione dice di aver cura del corpo e della vita, e invece tu hai detto: «Non siate con ansietà solleciti per la vostra vita, di quello che mangerete o di quello che berrete; «né per il vostro corpo, di che vi vestirete: non è la vita più del nutrimento e il corpo più del vestito?... / «Così sono i pagani, che ricercano tutto questo con affanno, mentre il Padre vostro sa di cosa abbisognate». / E così per il diritto, per la legittima difesa; per la simpatia e l'antipatia, e perfino per gli affetti familiari; per la cura della propria salvezza: «Chi vuole salvarsi bisogna che si perda: chi ama suo padre o sua madre o i suoi figli più di me, non è degno di me. / «Amate i vostri nemici e pregate per quelli che vi perseguitano, affinché siate figli del Padre. / «Egli fa levare il suo sole sopra i malvagi e sopra i buoni, e fa piovere sui giusti e sugli ingiusti. «E se poi uno ti percuote sulla guancia destra, tu offrigli anche l'altra; e a chi vuole litigare con te e toglierti la tunica, tu lasciagli anche il mantello: «e se uno ti vuole costringere a fare con lui un miglio, tu fa' insieme due miglia. «Da' a chi ti chiede e a chi ti domanda un prestito, non voltargli le spalle». / Infine il tuo discorso preciso sulla misura: «Non giudicate e non sarete giudicati; non con-dannate e non sarete condannati; perdonate e vi sarà perdonato. «Date e vi sarà dato; vi sarà versata in grembo una misura buona, calcata, scossa e traboccante, poiché con la misura con la quale misurate sarà misurato a voi». / Allora, chi si salva, o Signore? Che almeno io, i sacerdoti, i frati comprendiamo finalmente il tuo stile e il modo inevitabile di salvarci.</p>
<p>PER GUARDARE LA STORIA CON I TUOI OCCHI / Signore, avevi fatto l'ingresso nella città cavalcando un asinello, e non c'erano guardie in alta tenuta davanti, non corazzieri, non corteo di grandi. La tua era un'umile cavalcatura, ed è stato il popolo ad avvertire la tua presenza: un moto spontaneo di fanciulli e di semplici. Allora hanno strappato i rami dalle palme e dagli ulivi e hanno disteso lungo la strada i loro mantelli; così tutta la natura s'inchinava al tuo passaggio: questo è l'ingresso del re pacifico in una città posseduta da propositi di morte. Ma intanto il popolo ha saputo individuarti e compone il cantico che invade tutta la vita: «Benedetto colui che viene, osanna negli altissimi cieli». / Cosa sia accaduto dopo, nel giro di pochi giorni questo è il mistero delle piazze. Non è che il popolo sia cattivo e che non sappia fiutare la presenza di una santità. Era sempre il popolo ad acclamarti. Durante le tue brevi ore di luce sono state le turbe a cantare così: «Egli ha fatto bene ogni cosa: ha dato l'udito ai sordi e la vista ai ciechi; Egli è passato fra di noi beneficando e sanando tutti». E di questi moti spontanei i capi erano preoccupati, tanto che non volevano catturarti nei giorni di festa perché temevano la ribellione da parte del popolo. Cosa sia avvenuto nel precipitare delle ultime ore, questa è la sorpresa delle politiche umane. La piazza non ha radici. La folla è dell'occupante più forte. L'anima delle turbe è l'istinto, e se anche alla fine si dimostrerà sempre un istinto sano e salvatore, nel groviglio degli avvenimenti ogni sussulto è possibile. / La religione può contare anche sugli istinti, ma non è questa la sua base: le passioni sono sempre una vegetazione effimera. Per questo la piazza è sempre piena per tutti, lussureggiante. Stiano tranquilli i capi, i dittatori d'ogni colore: la piazza sarà sempre il loro regno, e il popolo lo strumento di manovre infallibili. Invece non si illudano i pontefici circa le masse acclamanti, non si gonfi soprattutto il nostro cristianesimo delle adunate spettacolari. Non è questa la Chiesa adorante. Le radici dello Spirito sono altrove. Possono germinare anche dalla carne, ma la loro resistenza viene dalla verità e dalla grazia. Per tanto, Gesù, sei passato muto e triste. Tu sapevi che la bocca del popolo ha sempre bisogno di gridare qualcosa. Sapevi di entrare nella capitale che avrebbe deciso sulla piazza la tua condanna. Non per questo il tuo ingresso è stato meno solenne; ma il trionfo, comunque, non risparmia ai tuoi occhi di piangere sulla città che tu, domani, dall'alto del colle, vedrai già distrutta. E tutte quelle pietre maledette rovinare sotto l'urto d'una tragica sorte. Distrutto il tempio, disperse tutte le tribù elette: per secoli, per millenni. E il tuo sangue e le tue lacrine continuano a cadere su tutti i figli d'Israele. Così la testimonianza di quanto è accaduto sarà affidata alle rovine, secondo le tue stesse parole: «Quando questi taceranno, grideranno le pietre», Tutto era diventato un mito, un gioco d'interessi: questi sono i giorni della vittoria politica e della santità sconfitta. Non però in modo che la Provvidenza non guidi misteriosa gli eventi. / Il tuo pianto dall'alto del colle, in faccia alla città. fra tante grida festose, e davanti a uno spettacolo così solenne, poteva riuscire inaspettato perfino ai tuoi discepoli, che ne rimasero sgomenti, e in cuor loro si domandavano cosa mai significassero quelle lacrime. A me importa che tu abbia pianto proprio nel giorno del trionfo, perché nessun santo deve lasciarsi sedurre, e deve invece guardare la storia con i tuoi occhi. Così tu hai riassunto l'unico tuo successo terrestre: «Oh, avessi conosciuto, in questo giorno, anche tu, Gerusalemme, le cose necessarie alla pace! «Mentre ora stanno nascoste agli occhi tuoi! Poiché verranno su te giorni in cui i tuoi nemici ti recingeranno e ti accerchieranno, e ti stringeranno da ogni parte. «E abbatteranno te e i tuoi figli dentro di te, e non lasceranno pietra sopra pietra, poiché non conoscesti il tempo propizio della tua visita». Adesso, dunque, ogni cosa è chiara, e quanto è accaduto in questa settimana tragica del mondo, a noi è svelato in termini precisi. Due sono le forze della storia, distinte come la luce dalla tenebra; e l'una e l'altra avrà, quale suo spazio naturale, la piazza. Tutto il resto non è che cronaca necessaria, inevitabile.</p>
<p>COSI' LA TUA PASSIONE NON HA FINE / L'importante è che tu, Cristo, non potevi lasciarti sedurre, perché è impossibile, venir meno alla propria missione. / C'è una strumentazione di vittoria per il mondo, distinta, diversa dalla maniera di trionfare dei santi. Sono di questi giorni di passione altre tue massime: «Chi ama la vita sua la perde, e chi odia la sua vita ora, la conoscerà poi in eterno. «Adesso l'anima è turbata; e che devo dire? "Padre, salvami da quest'ora"? Al contrario: per questa venni! Padre, glorifica il nome tuo!» / Da allora i giorni sono precipitati; il fico maledetto subito si disseccò, immagine della sterile sinagoga, e l'atteggiamento dello stesso popolo eletto è stato riassunto in queste ore nella parabola dei vignaioli omicidi: i quali, dopo aver messo a morte tutti i profeti, si decidono oggi a uccidere anche l'erede divino. / Ora l'umanità è divisa in cinque vergini stolte, che hanno la lampada spenta. e in cinque prudenti, che invece hanno le fiaccole colme d'olio e sono preparate all'incontro con lo Sposo. / Così ci sarà gente per tutti. Non disperino i governanti, perché troveranno sempre seguaci: basteranno accorgimento e prudenza, e giannizzeri da mandare in strada ad aizzare il popolo. / Ci saranno persino discepoli pronti a tradire; e un apostolo addirittura mercanteggerà lo stesso Cristo, magari sotto il pretesto dell'assistenza ai poveri. / La cattura del Signore sarà facile: un bacio può essere il segnale migliore. E Cristo non vorrà nessuno a sua difesa. / C'erano soltanto due spade nell'Orto degli Ulivi, ma erano già troppe per darti occasione, Cristo, di condannare anche quelle armi. / Così, neppure quando tu, Figlio di Dio, sei catturato, possiamo ricorrere alla forza per difendere te e la tua Chiesa. / I santi non possono essere armati. Se tu volessi, potresti ordinare a legioni d'angeli di sterminare la terra, e invece ancora ti rifiuti. / Adesso ti possono condurre pacificamente da un tribunale all'altro, perché anche questo doveva avvenire: mettere in scacco la giustizia col silenzio e la non-resistenza; lasciarla per se stessa cadere in contraddizione. Solo così si difendono la verità e l'innocenza. / E allora, dopo millenni, nessuno ha potuto rispondere perché tu, Signore, sia stato messo a morte. La Chiesa ripete, precisamente nel venerdì santo, tra un "improperio" e l'altro che continua ancora a salire dalla piazza, la tua domanda angosciosa: «O popolo mio, che cosa ti ho fatto di male? In cosa ti ho contristato? Rispondimi!». / Una domanda terribile e tuttora senza soluzione, così come quando la tua passione si ripete in noi, nelle nostre carni deboli, nella sorte degli innocenti, catturati, calunniati, percossi a sangue. Intanto il rappresentante della legge di Roma continua a lavarsi le mani. E le folle continuano ad apostatare. / Sono ora i tuoi poveri, come te, presentati al balcone, coperti di piaghe e insulti. Nelle prefetture non ha fine il processo: gli uomini sono ancora pronti a scegliere l'omicida e il ladro. Ma guai a lasciar libero un profeta: questi sarebbe un sobillatore di popolo. Sempre pronta la scusa per le autorità della terra: il Santo è nemico di Cesare. Così la passione di Cristo non ha fine. / Ci potrà essere appena qualche cireneo costretto a portare la croce col condannato. Ma la solitudine del martire è immensa e senza scampo. / Pie donne piangeranno lungo la Via Crucis, ma tu, Gesù, rinuncerai anche alla dolcezza di quel pianto. Non su di Lui e sui santi, che ripetono la sua storia sacra, si devono versare lacrime, ma sopra di noi e su queste generazioni responsabili della morte del Giusto. / Perché la terra è proibita ai figli di Dio, e tutta la politica una trama ininterrotta contro la verità e l'amore: dalla strage degli innocenti di Erode alla commedia di Pilato! E anzi, in questo, tutti i partiti, farisei, sadducei. scribi e prìncipi, d'accordo tutti nello spargimento di sangue. / Tale il segreto della storia: essere sempre necessario che uno muoia per il popolo. / Ormai ti possono innalzare sulla collina, o Gesù, e la tua compagnia non poteva essere che quella dei ladroni. / Difficile che non sia anche ladro ogni uomo condannato, all'infuori di te e del tuo santo che ti ripete nella sua agonia. / Ma intanto, questa era la tua ora attesa: da quell'altezza il sangue sarebbe colato come un fiume inesauribile sulla terra, e tu avresti tratto ogni creatura a te stesso. / Tale era il tuo modo di vivere e regnare. Di poco avanti la tua passione sono queste parole: «In me confidate: io oggi ho vinto il mondo». E le dicevi mentre andavi a morire. / Adesso capisco il principio della storia; adesso, Signore, capisco tante cose: chi è sconfitto, e chi è vittorioso? / Fa' che si illumini dello stesso principio, o Gesù, anche la mia sorte.</p>
<p>PER RISCOPRIRE IL SAPORE DELL'ACQUA E IL DOLCIORE DEL PANE / Signore, Figlio di Dio, origine di ogni consolazione, tu che eri infinitamente ricco e ti facesti povero perché noi diventassimo ricchi della tua povertà: / insegnaci il dono del distacco e della rinuncia. Signore Gesù Cristo, Figlio di Maria, tu che sei nato come nessuno di noi è nato: poverello, riscal-dato solo dal fiato dell'animale, deposto dalla madre in braccio alla più squallida solitudine; / Gesù, Uomo-Dio, che sei morto come nessuno dei nostri morti: denudato, dissanguato, bruciato dalla sete; / Gesù Cristo, servo di tutti, ucciso e sconfinato fra terra e cielo nel più terribile abbandono: / insegnaci ad amare e a donare secondo la tua misura e il tuo comando. / Signore, primogenito dei morti e dei risorgenti, conforto delle creature più uniili, Dio incarnato in tutta la creazione, atteso da tutta la natura; / o santo Fratello prodigo. che hai dato via anche la tua madre e poi, quando più nulla ti restava, hai fatto del tuo corpo gettito continuo di carne e sangue alla terra intera, agli uomini, nemici, assassini e ladri e bestemmiatori: / insegnaci il dono della partecipazione e dello scambio della vita; / insegnaci che senza povertà siamo isolati in un deserto di morte; / che la povertà è la legge del tuo Spirito, il geloso segreto dei tuoi santi; / che senza povertà non c'è signoria: nessuna libertà esiste, se non quella del volontariamente povero; / che l'amorosa povertà mi rende amato da ogni essere, nutrito, difeso, autorizzato interprete della sua gioia di creatura; /  che senza povertà è impossibile la comunione, impossibile l'inserimento dentro il tuo calore e ottenere l'obbedienza degli elementi, impossibile il miracolo. / Signore, che hai fatto di Francesco voce e senso del creato, fratello ascoltato dagli uccelli, dai lupi e dagli uomini, e del coro di San Damiano hai fatto il punto della terra più ascoltato da te: / insegnaci la misura e lo stile del nostro culto, il segreto della tua liturgia. / Signore. che hai cenato coi Dodici a una stessa mensa e hai detto a tutti che tingessero il pane nel tuo stesso calice; Gesù, che ti sei assiso alla mensa di Gregorio come il più povero fra i pellegrini, e mandavi i tuoi angeli a portare pane e uva ai padri del deserto; e alla tavola di Chiara e Francesco ti svelasti nel profumo del cimino e della ruta: / insegnaci a riscoprire il sapore dell'acqua e il dolciore del pane e dell'olio. / Signore, che di ogni cosa hai stabilito una forma e una ragione, e per tutte hai segnato un ordine e una misura, e di tutte, pur nel dono radicale, hai conservato a te per la fine la proprietà e il dove-re del rendiconto; Creatore, che nudi e uguali ci generi alla luce, uguali e nudi ci ghermisci poi nella tua inviolata tenebra, e di tutti cancelli allora perfino i cognomi; Signore, giudice che credi solo alle opere: / insegnaci in tempo la gioia e la fortuna e la gloria di essere poveri; / insegnaci che senza povertà non ci sarà benessere per nessuno: / che saranno i poveri i primi abitatori del tuo regno: i soli eredi del Regno. / Insegnaci che senza povertà non riusciremo più a salvarci, che non ci può essere né gioia né pace sulla terra; / insegnaci come nessuna cosa sia nostra che non sia di tutti: anche l'unico mantello è dell'ignudo, e l'ultimo avanzo è dell'indigente: anche il legittimo e previdente risparmio; e l'ultimo pane è per chi ha fame! / Signore, insegnaci tutto questo, affinché possiamo dirci cristiani.</p>
<p>A CONFRONTO CON GANDHI / Signore, devo riconoscere ogni giorno che tu sei libero e non ti vendi a nessuno, e il tuo Spirito continua a operare meraviglie: il Padre può trarre figli suoi anche dalle pietre. / Oggi la stessa legge guida la tua verità: la grazia è come il polline a primavera, portato dal vento a fecondare il deserto, e ogni uomo può diventare un tuo servo e un tuo testimone. Sono le stesse beatitudini a stabilirne le condizioni, al di là di ogni etichetta e di ogni esclusione. Ogni povero in spirito, dunque, è un candidato al regno tuo, ogni operatore di pace può essere chiamato tuo figlio, ognuno che sia mite e paziente... / Un uomo ha riempito i nostri tempi e ha stupito le nazioni per la sua mitezza, per la sua opera amorosa, per la sua predicazione semplice. E dunque pure lui è proprietario del Regno. Gli basta aver dato libertà al suo popolo con la sua mitezza così disarmata e sconcertante. Di quale terra saranno proprietari i mansueti? / È legge umana: che al rapace tutti rapiscono, al violento tutti rispondono con violenza, e all'armato si oppongono armi ancora più forti. Ma è la legge della giungla, la via che ci porta alla catastrofe. /  Mentre a colui che a tutto rinuncia, tutto sarà dato. E il profeta disarmato sarà sempre vittorioso: del mansueto è il possesso della pace e la signoria sulle cose. Nessuno riuscirà a sconfiggere mai il mansueto. Tu stesso hai detto: «Confidate in me perché ho vinto il mondo». Pure sapendo che saresti stato ucciso. / Anche lui è passato come te, consolando e beneficando, facendosi uguale agli umili, servo di tutti, e perciò libero e signore di un popolo intero. Anch'egli è stato ucciso come te. mentre pregava. Il mansueto è il sincero, una presenza che turba e scatena l'inferno. E la sua parabola deve passare attraverso il sacrificio e la morte, deve consumarsi nell'amore per giungere a vittoria. / Egli ha detto: «La nonviolenza nella sua forma attiva consiste nella benevolenza verso tutto ciò che vive. Essa si estende anche agli esseri inferiori alla specie umana, senza eccettuare gli insetti e le bestie nocive. La non-violenza è uno stato perfetto, lo scopo verso il quale tende, benché a sua insaputa, l'umanità. La non-violenza è la legge della specie umana, come la violenza è la legge dei bruti. Lo spirito nei bruti è assopito. così essi non conoscono altra legge che la forza fisica: la dignità dell'uomo richiede da lui l'obbedienza a una legge superiore: quella dello spirito» (Gandhi. La giovane India). / Egli ha detto: «Credo fermamente che l'uomo, non avendo ricevuto il potere di creare, non ha il diritto di distruggere neppure la più infima delle creature... L'Ahimsa, il non uccidere, non è soltanto uno stato negativo consistente nel non fare il male, ma uno stato positivo consistente nell'amare, fare il bene, anche a colui che fa il male» (ivi). / Egli ha detto: «Il potere e la fortuna sono delitti sotto un potere ingiusto. La povertà in questo caso è una virtù. Dobbiamo combattere il male, cessando di aiutare colui che fa il male. Quando un padre commette ingiustizia, il dovere dei figli è di abbandonare il tetto paterno [... J. In ognuno di questi casi c'è un elemento di sofferenza fisica e morale. La libertà non può essere acquisita che a questoprezzo» (ivi). / Egli ha detto:  «Il movimento della non-cooperazione [...] è una lotta fra la religione e l'irreligione, fra il potere delle tenebre e quello della luce. Sono convinto che l'Europa non rappresenta oggi né Io spirito di Dio né il cristianesimo, ma lo spirito di Satana. E i successi di lui son tanto più clamorosi in quanto si mostra col nome di Dio sulle labbra. L'Europa ha oggi in realtà il culto di mammona. "E' più facile che un cammello passi per la cruna di un ago, che un ricco entri nel regno dei cieli" diceva Gesù Cristo. La guerra ha dimostrato, meglio di qualsiasi altra prova, il carattere satanico della civiltà che domina in Europa» (ivi). / Egli ha detto: «La padronanza di se stessi è la legge del nostro essere. La più alta perfezione domanda il più perfetto dominio di sé; la sofferenza diventa così il simbolo della specie umana. La natura della non-violenza di fronte al mio fratello non potrebbe essere differente da quella della mia non-violenza di fronte all'universo. Quando estendo all'universo l'amore che ho per il mio fratello, bisogna che questo amore abbia la stessa natura» (ivi). / Egli ha detto: «Ho orrore dell'autocrazia: do troppo valore alla mia libertà e alla mia indipendenza per non promuoverle negli altri. Non desidero che un solo essere mi segua, se non faccio appello alla ragione. L'esperienza mi ha dimostrato che, per vivere in società e per conservare la mia indipendenza, bisogna limitare l'indipendenza assoluta alle questioni che sono della più alta importanza. In tutte le altre che non obbligano a sacrificare la propria religione o il proprio codice morale, bisogna piegarsi davanti alla maggioranza. Nelle questioni d'importanza vitale è necessario che i capi agiscano nel senso inverso della massa, se la sua opinione non appare chiara alla loro ragione» (ivi). / Egli ha detto: «Ringrazio Dio di essere giunto da qualche anno a considerare il segreto come un peccato, soprattutto in materia politica. Se noi avessimo coscienza che Dio è presente a tutto quanto facciamo, non avremmo nulla da nascondere a chicchessia. Il miglior mezzo per liberarsi da questa politica segreta è sforzarsi di pensare elevatamente, non aver conversazioni private con nessuno e cessare di temere gli spioni. Ignorare la loro presenza e trattare tutti da amici aventi il diritto di conoscere tutti i nostri progetti e i nostri pensieri» (ivi). / Egli ha detto: «Credo che tutti possiamo diventare messaggeri di Dio, se cessiamo di temere gli uomini e non cerchiamo altro che la verità. Ho fede assoluta che Dio si riveli ogni giorno a ogni essere umano, ma che noi siamo sordi alla sua piccola e silenziosa voce» (ivi). / Signore, perché noi cristiani siamo così diversi?</p>
<p>ALLA MADRE DELLA VITA / Sappiamo che il tuo nome è «Piena di grazia». L'angelo non ti chiama neppure «Maria»: la tua essenza ormai è rivelata; tu sei il riassunto della creazione come Iddio la pensava: armoniosa, bellissima, pacificata. / Gli elementi in te prendevano coscienza e confluivano nell'atto d'amore: sei dunque il pensiero e la volontà ricomposti in perfetta obbedienza, sei la terra che ama e adora. / Ormai abbiamo capito perché la tua concezione ha portato il gaudio a tutte le creature: il gaudio ontologico dell'essere, la pace con noi stessi in favore del fatto che esistiamo. Prima di te tutta la natura gemeva e sospirava in attesa della rivelazione del Figlio di Dio, per essere liberata dalla vanità della morte. / Prima era solo il deserto; la guerra era nelle cose, per l'inutilità dell'esistere, per il tradimento cui erano sottoposte tutte le creature. / Prima non avevano scopo, perché costrette a servire quegli esseri maledetti che eravamo noi uomini; mentre ogni cosa si sentiva di fattura divina e lo scopo loro era precisamente la gloria di Dio. / Ma noi non avevamo resistito a tanto peso: si era rotta la relazione, finita già dall'origine la comunione con Lui, Signore di tutta la creazione. La ragione di ogni esistenza era Lui, il fine che ci giustificava, quel fine che continuava — pure dopo la colpa — a tormentare ogni creatura, a scatenare il dinamismo delle stagioni, l'ansia del fiorire e del generare, il piacere di nascere e di morire, l'inquietudine della ricerca, l'anelito a ricomporre l'equilibrio del Creatore, il dramma della storia degli uomini. Perché, pur dopo la colpa, Iddio ha continuato ugualmente a operare, per trarre a sé, con la sua voluttà, ogni cosa? Egli non può rinunciare alla sua creazione: sarebbe come se rinunciasse alla sua divinità, a non essere più il principio e la fine di quanto esiste. / E allora ecco, da una parte, la spinta cosmica, il desiderio dei cieli di celebrare il suo nome e di tramandare da una notte all'altra la sua notizia, e il giorno al giorno di rivelare l'opera delle sue mani. / Perché la pietra esiste per Iddio, e così le montagne: immagini della sua maestà; e così i mari: figura della sua infinitudine. / Ogni cosa non è che un involucro della Parola divina, sillabe che tutte insieme compongono il discorso interminabile del Verbo creatore. / Perfino sulla sabbia, perfino nei deserti, perfino nel vento e nella bufera — e non solo nella calma notte, non solo nel gioioso splendore delle stelle —, perfino nel più umile fiore dei campi. nel silenzio della foresta, nella miracolosa luce dell'occhio dell'uomo, in queste mani simili a fiori di carne e sangue, in ogni creatura è rintracciabile l'orma divina. / Perciò l'uomo, essere sopravvissuto per prodigio al disastro, ormai sintesi inconsapevole di questo destino mondiale, consumato dal bisogno di adorare, si pose in ginocchio davanti alle immagini e cominciò a immolare le sue vittime ora al fuoco, ora al sole, ora alle stagioni; cominciò a proporzionare il tempo e gli elementi, e invocò pietà per tutte le sciagure, e cercò un senso al suo dolore e una ragione che spiegasse la sua inquietudine. Così abbiamo cominciato ad adorare le creature, impauriti e disperati. / E non sapevamo più di essere noi quel bisogno cosmico, allo stato cosciente, di portare in ginocchio tutta la terra all'altare di Lui: dovevamo essere noi la terra che lo pregava e lo amava consapevolmente. / Per questo eravamo fatti ex limo terrae, ultimo atto della sua fatica, fatti a sua immagine e somiglianza, sulla cui faccia Egli aveva infuso lo spirito della sua vita. / Da una parte, dunque. avevamo tutta la creazione che ci premeva contro, scatenata e furente per l'alto tradimento, e, dall'altra, Iddio ormai irraggiungibile: tra la creazione e Dio, questo abisso, scavato dalla nostra colpa. / Da una parte tutta la natura invocava la pace col Signore e, dall'altra, il ponte infranto, l'uomo che non rappresentava più nessuno. / E il nostro cuore era un deserto e la vita scorreva come un fiume inutile, disperso e senza foce. / Da una parte, rimaneva ancora efficace e operante il disegno interiore dello stesso Iddio nella struttura delle cose, restava il fatto dell'origine che ci tormentava, queste proporzioni divine che ci rendono implacabili, questa storia sproporzionata tra la ricerca di un bene che non possediamo píù e la realtà di un male che ci uccide; da una parte, restava questa disperazione di Edipo: l'uomo dai piedi incatenati, macchiato da una colpa innominabile; l'uomo che pecca con sua madre, quasi umanità che pecca con se stessa, intorbidendo le acque fin dalla propria scaturigine, invelenando le radici della vita; l'uomo responsabile della maledizione che devasta la sua stessa città di Tebe, di cui egli è re: precisamente a simboleggiare la maledizione del creato di cui l'uomo doveva essere signore. Tutta questa tragedia era da una parte e ci pesava sulle braccia come infinita desolazione. e, dall'altra, il volume del dolore e della morte, la crudeltà di una espiazione inutile, poiché nessuno poteva dire di aver placato la divina giustizia: Dio restava sempre nemico, assente e lontano! / Ormai comprendiamo, Madre, perché l'angelo ti rivolge quel saluto: esso è la definizione della tua essenza di creatura miracolosa. / Ora tu sei tutta la natura come Egli la pensava, la terra ripiena della grazia del suo Signore, il disegno attuato, la creazione che è ritornata sacra. Tu sei la santità ridonata alle radici delle cose, comunicata al sangue dell'uomo. / Tu sei la fontana del desiderio, terra sacra e vita immacolata per cui i fiori hanno ritrovato la ragione di fiorire e le madri di generare ancora. / Tu non sei neppure la concepita immacolata, ma la stessa Immacolata Concezione, lo schema universale della santità delle cose. / Ora finalmente la speranza non può dirsi un nome vano: era il segreto nascosto nel cuore delle creature fin dal giorno della maledizione. E la promessa della tua comparsa era l'atto d'amore di Dio, che non ci voleva irrimediabilmente perduti e irreparabilmente consapevoli del sacrilegio cosmico. / Tu sei la testimonianza creata di come Iddio ci amava anche nella colpa. / E il rimando nei millenni della tua venuta voleva semplicemente significare la grandiosità del nostro peccato, il volume delle rovine e l'impossibilità di fare da noi, l'incapacità di bastare a noi stessi; era la vastità della nostra disperazione di essere senza ragioni, pur ugualmente e divinamen-te obbligati a vivere. / Ma tu eri avanti di ogni cosa, termine fisso del pensiero divino: per te la terra ritornava a essere l'Eden ove Iddio avrebbe ripreso a passeggiare e a dialogare con l'uomo e a godere della sua creazione. / Tu eri fin dall'inizio creata alla radice dei secoli, e senza possibilità di venire meno, e sempre in servizio divino, in adorazione nel nome di tutti noi nella sua abitazione ritornata sacra. / Sei tu il segno della pienezza dei tempi, dell'avverarsi della storia santa fin dalla tua prima goccia di sangue. / Lo stesso germe della tua esistenza era segno che tutto si sarebbe salvato, e che Dio non si contentava di cancellare il nostro peccato, ma che la stessa vita delle cose sarebbe ritornata sacra. / Appunto perché Immacolata Concezione, in te la creazione sì rispecchiava finalmente santa e pura, non esistendo in lei il male, ma soltanto in noi, ìn questa zona oscura delle volontà umane, unico spazio di frattura fra Dio e la sua opera. / Perciò il tuo Figlio, pienezza dei tempi, e tu, creazione che ritorna a giocare davanti a Lui, e a comunicare a Lui e a noi la gioia dell'essere e dell'esistere. / Donde il suo piacere di ritrovarsi con i figli degli uomini. / Per questo è detto che tu hai trovato grazia presso il Signore: non solo Egli ti ha riempito di grazia, ma pure tu hai risposto in pienezza d'amore, con la sensibilità intatta, con la volontà fissa a Lui: quale desiderio di tutta la terra consumata dal bisogno di possederlo e di esserne posseduta; e con la mente aperta alla sua rivelazione come il giglio alla luce. / Per questo l'angelo ti saluta già madre, quasi tu fossi stata sempre madre, come sei sempre stata piena di grazia fin dal primo istante del tuo concepimento: quasi tu fossi la "madre Terra" che finalmente riesprime dal proprio seno Iddio stesso che l'ha concepita. / Perché tu eri pensata, concepita, generata, allevata sempre e solo quale madre: madre di Dio e, perché madre di Lui che viene a redimerci, finalmente anche madre nostra: neppure madre dei viventi, ma addirittura madre della stessa vita.</p>
<p>NON SO COME, NON SO DOVE, MA TUTTO PERDURERÀ / Ti sento, Verbo, risonare dalle punte dei rami, / dagli aghi dei pini, dall'assordante / silenzio della grande pineta — / cattedrale che più ami — appena / velata di nebbia come / da diffusa nube d'incenso il tempio. / Subito muore il rumore dei passi / come sordi rintocchi: / segni di vita o di morte? / Non è tutto un vivere e insieme un morire? / Ciò che più conta / non è questo, non è questo: / conta solo che siamo eterni, / che dureremo, che sopravviveremo... / Non so come, non so dove, ma tutto / perdurerà: di vita in vita, / e ancora da morte a vita, / come onde sulle balze / di un fiume senza fine. / Morte necessaria come la vita, / morte come interstizio / tra le vocali e le consonanti del Verbo, / morte, impulso a sempre nuove forme. / Ieri infatti all'ora nona mi dissero: / il Drago è certo, insediato nel centro / del ventre come un re sul trono. / E calmo risposi: bene! Mettiamoci / in orbita: prendiamo finalmente / la giusta misura davanti alle cose; / con serenità facciamo l'elenco: / e l'elenco è veramente breve. / Appena udibile, nel silenzio, / il fruscio delle nostre passioncelle / del quotidiano, uguale / a un crepitare di foglie / sull'erba disseccata. / E nel silenzio ancora il Verbo, / cui fa eco un vento / leggero leggero.</p>
<p>L'AGONIA CHE CONTINUA / Il giudizio più crudo di Dio, / la discesa agli inferi, la vera / discesa: la vera morte avanti / la morte, più dura e feroce / che la morte fisica: la vera / lotta. Disperazione e Inferno: / Cristo. abbandonato, maledetto, non esaudito; / Cristo, disperato ma non ribelle; / disperato amante. e amico, e figlio. / La passione dí Cristo è stato il non / esaudimento del Padre e l'Abbandono! / L'interruzione di comunione / con il Padre: questo, è questo / il Vuoto del mondo, donde viene / la Frana. Qui ha casa il Suicidio. / l'assoluto Sconforto, il Nulla: / la Notte più nera del mondo! / Quando io dico Notte, spesso mi riferisco a questa Notte! / Sì, Cristo risorge, ma per continuare a morire, per continuare a essere ucciso: / Cristo, sei il corpo del mondo / trafitto da spade infinite: carne / della creazione che gronda sangue: / tu, somma di ogni dolore, / Cristo che vivi, e muori e risorgi / per gemere ancora: non altro / tu sei, o Cristo!</p>
<p>È TEMPO, AMICO / Certo per me, amico, è tempo / di appendere la cetra / in contemplazione / e silenzio: / il cielo è troppo alto / e vasto / perché Suoni di questi / solitari sospiri. / Tempo è di unire le voci, / di fonderle insieme / e lasciare che la grazia canti / e ci salvi la Bellezza. / come un tempo cantavano le foreste / tra salmo e salmo / dai maestosi cori / e il brillio delle vetrate / e le absidi in fiamme. / E i fiumi battevano le mani / al suo apparire dalle cupole / lungo i raggi obliqui della sera; / e angeli volavano sulle case / e per le campagne, e i deserti / riprendevano a fiorire. / Oppure si udiva tra le pause / scricchiolare la luce nell'orto, quando / pareva che un usignolo cantasse / «Filii et Filiae», a Pasqua.</p>
<p>ALBERO DALL'OMBRA LIEVE / Albero ramato di voti e speranze come non altro, / pianta dell'uomo che sogna olio fluente, / olio da versare sopra le ferite, olio / che consacri sempre un messia: olivo, / non del tuo legno son fatte le croci! / Albero di Cristo: «Anche gli olivi piangevano / quella notte, e le pietre erano più pallide / e immobili, l'aria tremava tra ramo / e ramo: e Lui, tutto un sudore di sangue / — la bocca senza voce — mentre abbracciava la terra». / Ma gli stessi olivi lo vedranno salire in alto / e sparire nel sole: gli stessi olivi / dai quali i fanciulli avevan strappato i rami / per corrergli incontro: una selva di rami / e di voci a cantargli d'allora l'osanna e alleluia. / Olivo, albero essenziale. dall'ombra lieve come / una carezza: e pure ossuto, e nodoso. e carico / di ferite, uguale alla vita: immagine / di ciò che più amiamo! Sempre un tuo ramo / trovi la colomba in volo dopo i diluvi! E siano / i figli virgulti d'olivo intorno a ogni / mensa; e perfino la cenere fatta / di sue foglie d'argento plachi / le tempeste, come le stesse / del mercoledì delle ceneri mettano / in fuga anche la nostra morte. / E papa Giovanni, il padre del mondo, / torni col suo ramo d'olivo in mano...</p>
<p>E NON CHIEDERE NULLA / Ora invece la terra / si fa sempre più orrenda; / il tempo è malato, / i fanciulli non giocano più, / le ragazze non hanno / più occhi / che splendono a sera. / E anche gli amori / non si cantano più, / le speranze non hanno più voce, / i morti doppiamente morti / al freddo di queste liturgie: / ognuno torna alla sua casa / sempre più solo. / Tempo è di tornare poveri / per ritrovare il sapore del pane, / per reggere alla luce del sole, / per varcare sereni la notte / e cantare la sete della cerva. / E la gente, l'umile gente / abbia ancora chi l'ascolta, / e trovino udienza le preghiere. / E non chiedere nulla.</p>
<p>PREGHIERA / Papa Giovanni, tu padre del mondo, uomo / della pace per tutte le terre; così / hai scritto, a rispetto di tutte le fedi / e razze e culture "in terris", quale / necessaria e libera armonia / per tutto l'universo; tu, / che hai creduto alla Ragione, / perciò hai bollato di follia la guerra. / Papa Giovanni, tu padre del mondo, uomo / che eri serenamente timorato del divino mistero, / perciò non amavi i profeti di sventura / e dicevi di quale pace soave lo spirito / gode pur dentro la bufera; e tu per primo, / lassù cosi in alto, finalmente hai distinto / l'errante dall'errore, e perciò eri / amico di tutto l'universo umano, / e dicevi che verità antica / per nuova lingua si fa novella...  / Papa Giovanni, tu padre del mondo, / che mai dalla terra hai tagliato le radici, / mai rinnegata la origine tua / di uomo della terra: / i poveri sono ancora traditi e soli, / impedita anche da noi / la loro liberazione; / e fratelli continuano ancora / a morire di morte caina; / e il Grande Potere subito calpesta / appena germogli di speranza / accennino a fiorire: poiché nulla / di nuovo deve avvenire / e meno ancora se da Oriente!... / E intanto il mondo è di nuovo ferito e più / neppure alla porta del tempio attende; / papa Giovanni, tu padre del mondo, uomo / di fede, ritorna... / ritorna almeno tu a dirci: «Poiché / non ho né oro né argento, / io vi dico: alzatevi / e riprendete il cammino!...».</p>
<p>INNO ALLA MADRE DELLA GIOIA / Colomba, Vergine-sposa, o donna, / eterno sospiro dello stesso Iddio, / per quanto di sette spade sia / il cuore tuo trafitto / di madre dell'Uomo - il bellissimo Figlio / creduto quanto nessuno e tradito - / mai altri ha come te / cantato alla Gioia. / Fanciulla radiosa del Cantico, / "astata creatura" cui solo Iddio / sfiorirà la bocca di sorgiva, / sei il dispiegato vessillo dell'Amore / nella valle dei Terebinti: tu letizia degli uomini / e gloria dell'umile gente; / tu, più che custodia. arpa e tempio, / e giardino della Gioia. / Vela a pieno vento, la voce / si spande per l'universo, il Magnificat / cantando, dell'anima tua. / naufragata nel divino mare: / e lo sguardo di Lui che ti guarda / dolcissimo, e ancora ti inonda / come dolcissima luce, e lo spirito / di Lui che ti possiede e feconda!... / Così tu stessa dire non sai / delle grandi cose da Lui / compiute in te, Madonna / mia: non sai se non dire / che santo è il suo nome, mentre / tutta la gente di ogni / tempo dirà di te: oh. beata! / Ma sai che interamente nuove / saranno le sorti dei poveri: / rovesciati i potenti dai troni, / innalzati gli umili, / mandati via a mani vuote i ricchi... / E l'amore, l'amore di Lui, / di balza in balza / su quanti lo temono, / per te, nuovo Eden aperto / sul cuore della terra.</p>
<p>PERCHÉ NON VALE DIRE / Oppure cantare, solamente / cantare! Dire che sei tu / il senso sconosciuto delle cose, / questa nostra coscienza: / amore celato nei nostri amori, / voce del vento, e silenzio / che fascia le galassie, / o improvviso, rapito gemito / di fronde sul limitare / appena della selva. / Cantare suoni / che non siano più parola. / Forse è la musica il suono / puro che ti conviene: / cantare con voce seinpre nuova / perché sempre '"altro" tu sei; / cantare con libera voce / e lasciare i salmi tumultuosi / perché non vale dire / quanto di te soffersi...</p>
<p>COME IN GIOCO D'AZZARDO / È forse uno iota a forma di lama / che ti pende in mezzo alla fronte, / o un ipsilon / con rampino, e la parte / alta uguale / a un calice colmo / di luce; / dunque, consonante e vocale / insieme! E voi, poeti, a passare / al setaccio tutti gli alfabeti / per estrarre la lettera / giusta; o come / in gioco d'azzardo / ad attendere il numero / che non viene...</p>
<p>MISERIA, MIA MONETA / Ma di essa nulla mi importa / quando so di cosa / si fa ragione e segno. / Miseria mia: di questo / inesauribile vanire / di sogni, oltre / che di essere congenita / infermità di esistere; / miseria senza misura e volto, / fiordo della mia speranza,/  mia sola moneta di scambio! / Egli non può non amarmi: / è per questo quotidiano franare / che il suo amore cresce / e cresce...</p>
<p>TUTTO AVVERRÀ PER ERRORE / Non cantare il dolore di nessuno, / tutto è dolore: unica / sovrana ora è la morte, / polline che respiri, come / a primavera i semi della vita. / Ma tutto avverrà per errore, / tornare indietro ormai è / impossibile, / neppure nel sogno! Quanto / deve avvenire, avverrà. / E tu sei questa carne del mondo, Cristo: / mortale immortale, che risorgi / per essere in agonia / fino alla fine. / Pure nella certezza che tu, / solo tu continui / la causa dell'uomo: / tu bellissimo / Sogno del creato.</p>
<p>NON ABBIAMO ALTRA VIA / Non abbiamo, uomini, altra / via a salvarci che prendere / coscienza di ciò che siamo, / e confessarlo l'uno all'altro / e gridarlo ai quattro venti / davanti all'universo, / con decisione. e umilmente / confidando nella pietà / di tutte le creature, / e insieme credere che questo / nostro disastroso nulla / impegna lo stesso Iddio / a intervenire...</p>
<p>BAI.I.ATA DEL PELLEGRINO / Andiamo di primo mattino, / usciamo dalla notte, / lavate le mani e il cuore / e sul volto riflessa la gloria / dalla sua Schekinah! / Andiamo senza turbare / la luce che sorge e il canto / degli uccelli lungo la via. / Andiamo col passo del pellegrino, / nel sacco appena un tozzo di pane / che inzupperemo all'acqua di fonte / sull'altipiano: la necessaria / eucarestia di natura, / avanti di assiderci a sera / per l'ultima Cena. / E come usavano gli antichi oranti / dal "Tetto del mondo", ognuno / appenda al proprio bastone / il velo della sua sospirata preghiera / e il vento la porti / nella direzione che vuole. / Andiamo leggeri, / prodigiosamente leggeri, / per non offender la terra, / e nulla alteri il ritmo / del misurato respiro. / E con l'alito appena / a bolle di luce diciamo: / «Gesù, figlio di Dio, / abbi pietà di noi» / perché tutta la terra / sia irrorata dalla / infinita pietà. / Tutte le ferite fasciate, / sozzure e immondizie / bruciate nella gehenna, / colmate / tutte le solitudini. / O anche senza nulla pensare, / lasciare libero Iddio, / che usi grazia / come a Lui piace: / poiché noi non sappiamo, / non sappiamo! / E' già grazia / essere amati, e più ancora / lasciarsi amare; e scendere / al centro del cuore / e portare la veste nuziale / e tornare all'innocenza primeva, / tornare a essere in pace. / Ricondurre la mente / al centro del cuore dove / finalmente celebrare l'incontro: / poiché là Egli innalza / la sua preferita dimora, / la tenda dei suoi ozi / per i giochi d'amore. / E fare del corpo / il castello / delle nozze! / Amen.</p>
<p>ALMENO L'AMORE FRA VOI / Non credo, terra, che fiorirai ancora / a lungo: troppe sono le lacrime / dei poveri, lacrime divenute / veleno di questi giardini, / e del pane e dell'acqua che beviamo. / Ora Dio non può non intervenire, / non può restarsene indifferente! / E più non c'è da credere / nemmeno alle chiese? / La più amara inondazione della terra / sono le lacrime della povera gente, / lacrime silenziose e segrete: / acqua e sangue che gonfiano i fiumi / di tutti i paesi: / impossibile che non succeda l'evento, / impossibile che non debba accadere! / Fede è ribellarsi, / fede è rompere le catene, / credere è fare giustizia! / Morire non conta: poveri / di tutto il mondo, unitevi, / fondete la vostra collera muta / in un unico mare. / Poi uscite dalle locations, / dalle vostre segregazioni: / appena vi muovete compatti, / la terra tremerà. / Un mondo di fatui e vili / i signori che vi governano, / tutti assisi sui troni / di stoltezza; e pure / gli intellettuali sono / gente inutile. / Poveri, siete soli ma siete / moltitudini: almeno / l'amore fra voi segni / l'inizio di un altro evo...</p>
<p>PROFEZIA IN PIETRA (dedicata alla statua di san Bartolomeo nel Duomo di Milano) / Sei, Bartolomeo, il santo / più vero fra tutti: statua / di nervature e di giunture e di vene / ancora vive, bellissima / e pensosa figura di quanto / il corpo sia l'ultima architettura del creato: eppure / non ti giova virtù o grazia a salvarti dal destino orrendo... / Sei, Bartolomeo, la profezia in pietra: così / saremo pur noi. in tempi / sempre più incombenti; così / andremo per le strade non vivi, / non morti, in spalla portando / e sulle braccia la propria pelle, la nostra / divina clamide; cosi, / urlanti o muti non so, ma vinti / finalmente da noi stessi, / finalmente impotenti.</p>
<p>UNA MADRE TI OFFRIAMO / Noi, uomini, che sappiamo / le aspre solitudini / del cuore, una Madre / ti offriamo, o Dio, / come noi mendicante d'amore, / e per essa tutti diciamo: / «Vieni, Signore! Vieni sempre, Signore!». / Lei, la porta che apre a te / libertà di farti umano; / a noi finalmente di essere, / salvi dal quotidiano morire.</p>
<p>TU, ICONA DELL'UMANO / E l'ultimo, l'umiliato / e offeso, la sua / ferita carne, la frantumata / immagine di Lui: / per questo tu, Madre, / sei sempre necessaria: / porta per cui Dio scende / a fare di noi la sua pace. / In te ogni donna e ogni / uomo è madre, quando / come te alla Parola / dona carne e sangue: / tu, icona dell'umano, / che in verginità ancora / e sempre concepisci / e generi.</p>
<p>CI BASTI CHIAMARTI MADRE / Ci basti chiamarti Madre: / anche Dio ha voluto / fare del tuo grembo / iI suo fiordo, dove / gettare l'ancora. / Ci basti chiamarti Madre / origine di ogni vita, Madre / mare delle cose, / regno delle essenze: o Donna! / E ognuno che più ti ama / più si ammanta di umanità / e splende d'amore.</p>
<p>SIAMO TUTTI LONTANI / Signore, siamo tuoi lontani, / - abbi pietà di noi. / Signore, non abbiamo creduto all'Amore, / - abbi pietà di noi. / Signore, non abbiamo capito cos'è l'Amore, / - abbi pietà di noi. / L'Amore è perdere, / l'Amore è parlare, è capire, / l'Amore è ascoltare l'altro, / anche l'altro può avere le sue ragioni. / L'Amore è servire, / non è neppure perdonare / - che può essere orgogliosa elemosina - / ma è chiedere perdono, / perché siamo tutti bisognosi, / tutti ugualmente mendicanti. / Quanti hanno abbandonato la tua Casa per colpa nostra? / Quanti non tornano per colpa nostra? / Non ha capito il giovane / che se ne va sbattendo le porte: / milioni di giovani, di inquieti, / d'insoddisfatti, d'incauti: / milioni di fratelli. andati... / Un esodo uguale a un fiume in piena, / un'apostasia di masse, / rivolta di culture non mai finita. / E nessuno che si veda ancora / - o troppo pochi - / sulla via del ritorno: / sulla bianca strada dell'umiltà /e del pentimento, / sulla infocata strada dell'Amore / finalmente scoperto e amato. / Nessuno - o troppo pochi - / che accettino di tornare / nella tua casa, o Padre, / cosi grande e ospitale. / Non ha capito il fratello maggiore / che resta ai campi, / ingordo e sufficiente e servile: / milioni di conformisti, / di abitudinari. / Noi a volte copriamo / la mancanza di fede col rumore / e lo sdegno / e le rivendicazioni terrestri. / Noi spesso confondiamo lo zelo / con l'interesse. / Non vogliamo un Padre / cosi grande e generoso, / né una Chiesa aperta / e paziente / e coraggiosa. / Per tutto questo, e per altro ancora, / — abbi pietà di noi. / Tu che hai sempre le braccia / spalancate sul mondo, / e il cuore che sanguina sempre / per la infinita impazienza / che hai di abbracciare tutti, / razze e culture e fedi, / — abbi pietà di noi. / Che i fratelli finalmente si parlino, / —aiutaci. o Signore.</p>
<p>MANGIATE E ALZATEVI / Signore, hai mai desiderato morire? / Sai cosa vuol dire: non farcela più, / perché il male è troppo grande, e amaro, / da renderci tanto infelici? / Dice un midrash antico che a volte / tu fai, a sera, delle nostre preghiere / un tappeto disteso nel cielo / e sopra tu pure ti prostri e preghi; / e questa sarebbe la tua preghiera: / «Di tanto male vi chiedo perdono, uomini...» / Pensa al tuo popolo in mezzo al deserto: / «Fossimo morti per mano del Signore / in terra d'Egitto»: per tua mano, Dio, / amante della vita! / E Giobbe a gridare: / «Perché le porte del grembo non chiuse? / Perché la pena ai miei occhi non nascose?». / Anche Cristo tentato di morire: / «Se tu sei il Figlio di Dio, buttati giù...». / anche lui. sudando sangue. gridava: / «Padre, Padre, se è possibile...». Oh. le preghiere che salgono da tutti i deserti / dopo questo andare, e andare... / Come sono le preghiere di queste moltitudini / di braccati, di deportati, di torturati, di uccisi? / Anche di te noi abbiamo pietà, / perché devi avere il cuore che scoppia, / e Ie notti che certo piangi per noi!... / Fino a farti pane, nostro cibo, / e a dirci: «Mangiate, alzatevi / ché lungo è ancora il cammino». / E noi andiamo ancora, / forti del tuo cibo: / solo perché tu ci ami / e noi ti amiamo, / Dio fatto in tutto simile a noi.</p>
<p>IL CANTO DELLA SETE / Hanno sete le lucertole / e gemono in silenzio sulla pietra, / e i lombrichi nel solco; / ha sete il neonato e piange; / ha sete il morente / dalle labbra rotte di sete, / e le pietre del torrente asciutto... / Hanno sete di luce e di acque / i pini, verticali come spade sul monte / o colonne di un tempio / cui è cupola il cielo; / hanno sete le radici, diramate / in direzione di fonti remote; / e le stesse fonti / a sgorgar dalle rocce, / sospirose di mai inaridirsi, / orgogliose di aprirsi in flumi maestosi... / Come la cerva sospira alla fonte / con le nari a fiutare nell'aria e nel sole / frescure lontane, / così il fedele esiliato dal tempio... / Hanno sete gli infiniti cercatoci di perle / in veglie estenuanti: / o cercatori di gioie e ragioni. / Hanno sete gli inquieti sapienti / in cammino dietro la stella che appare e dispare, / e insieme cammelli e dromedari barriscono / nel cuore dell'infinito deserto... / Hanno sete le rondini in volo sopra l'oceano, / ancora molto, molto lontane / dal loro nido di fango / sotto l'arco della mia piccola chiesa / all'estremo nord del paese... / Ha sete l'asfalto della città nell'infuocato agosto; / e la erra, la terra intera / pur navigante nel cuore dei mari: / questa terra spaccata non appena / si chiude nel suo impassibile azzurro... / Ha sete questa tua creta vivente, o Dio, / una creta riarsa dalla tua implacabile fiamma. / Hanno sete tutte le samaritane / che tu attendi al pozzo, / stanco di camminare... / E chi ha sete avrà ancora più sete, / poiché molte, sono molte / le cisterne screpolate... / Anche tu, finito col gridare dall'albero: / «Ho sete»...</p>
<p>LIBERI ALMENO DI SPERARE / O Cristo Signore, uomo perfetto, / astro atteso da tutto il creato, / Figlio delle spirito e della terra pura, / donaci di conoscere ciò che saremo: / ciò che siamo chiamati a essere, / speranza per tutti gli umili: / un regno di uomini e dèi. / Chiesa che scende dal cielo. / Sempre più maledetta è la nostra città / e le dimore sono "appartamenti": / le porte tutte sprangate, / e dentro tutti in catene. / Non è fatta di case questa città! / Ognuno è un'isola abbandonata, / e l'operaio è una termite, / anche l'operaio di banca è una termite. / E nulla che muti, da sempre, / nulla che segni un avanzamento: / una barbarie che è di sempre / e chiamata 'ordine": / da sempre! / Solo che ora è più razionale, / il politico è più consapevole, / più esperto si è fatto il padrone, / solo il servo è ancora più stolto: / non riesce a prender coscienza, / ha paura di accostarsi al fuoco, / paura di passare il mare: / la libertà non si può regalare. / Libertà è un grande peso, / difficile durare a essere liberi! / Cosa è mai una Chiesa vera, / quest'unico paese dell'uomo! / Cristo Signore, noi vogliamo / vivere il dramma del mondo: / farci conoscenza di te nei poveri, / essere Chiesa libera e serena. / Nessuno tema le dieci piaghe, / ognuno sia libero almeno di sperare: / dai cuori come vulcano erompa la Pasqua.</p>
<p>FORSE È ANCORA TEMPO / Uomini, umile gente dei campi / - ma ci sono ancora campi / verdi, di erba verde e sana, / ove bimbi possano giocare / con la gioia di essere nati? - / E anche voi che abitate / i grandi serragli delle cIttà, / prendete coscienza: / perché non c'è scampo, non c'è scampo! / Fate massa compatta di coscienze / contro pochi che si pensano /  i nuovi Titani. / Dai ruderi della torre antica, / dalla torre che volevano alta / fino al cielo, i gufi, / i santi gufi si sono destati / dalla lunga notte. / Un altro grande segno è apparso nei cieli: / esplosa una volta ancora la fiamma, / bianca, bianchissima, / azzurra nera sulfurea verdastra:/ un'iride in fiamma! / E una nube, una imperiosa nube, / una nube incontenibile, / a forma di polipo immenso, / subito distesa sopra la città / e abbandonata al vento. / Uomini, non maledite la nube, / uomini, forse è ancora possibile / se finalmente prenderemo coscienza. / Uomini e donne, madri, / almeno le madri prendano coscienza; / giovani, soldati, operai, prendete coscienza. / E prima i monaci e i preti e tutti i chierici / prendano coscienza, / facciano massa compatta di coscienze / contro i Grandi Folli: / sarà la sola diga a fermare il vento. / Non ci sono altri confini al vento: / nel vento naviga la nube / come un bastimento leggero / col suo carico alato di polline di morte. / E ora spira verso i paesi del Freddo, / e la gente si rintana nei bunker, / illusa di fuggire il vento; / e intanto ride la gente dei paesi del Caldo, / e non impara, / in attesa pur essa di piangere. / Invece il vento, appena da un palmo da terra, / spira tra casa e casa / e dietro la selva dei grattacieli / e oltre la grande muraglia! / Nessuno trattiene il vento, / e nessuno sa mai / né donde venga né dove vada. / Dalla torre che sta nel cuore della terra / qualcuno suona campana a martello: / forse è ancora tempo! / Uomini, non maledite la nube! / Avanti lo scadere del vecchio millennio / qualcuno suona la campana: / forse ancora tempo.</p>
<p>MEGLIO CHE LA TERRA RITORNI / La pace é l'uomo / e quest'uomo è mio fratello, / il più povero di tutti i fratelli. / La libertà è l'uomo / e quest'uomo è mio fratello. / Il più schiavo di tutti i fratelli. / La giustizia è l'uomo / e quest'uomo è mio fratello: / per un'idea non posso ucciderei / Per un sistema non posso uccidere, / per nessuno nessuno / fra tutti i sistemi! / L'uomo è più grande del mondo / «e il più piccolo fra voi / sarà ancora più grande nel Regno». / Io devo solo lottare, / sempre, insieme, o da solo, lottare / e farmi anche uccidere. / La pace è lotta per l'uomo, / uno bisogna che redima / anche la morte! / Neppure per la fede posso uccidere: / l'uomo é l'icona di Dio, / Dio che geme nell'uomo. / E se la Chiesa non è per l'uomo, / non è degna di fede, / non può essere Chiesa. / E se le politiche non sono per l'uomo, / vadano alla malora / tutte queste politiche. / Maledetto l'uomo / che non è per l'uomo, / maledetta ogni idea, ogni fede... / L'uomo non conta più nulla: / o stirpe di rapaci, / il dio della morte ci domina. / L'uomo è fucilato a Santiago, / abbrutito nelle gabbie di Saigon, / torturato a Belo Horizonte, / schiacciato come un verme in Mozambico, / e il feddayn è sepolto / nella tomba di sabbia, / il negro è chiuso bestiame / nelle locations a Johannesburg, / oppure urla a milioni di sete / nello squallido Volta. / Ma il rame vale più dell'uomo, / il petrolio vale più dell'uomo, / il prestigio la potenza il sistema / valgono più dell'uomo. / Meglio che la terra ritorni / deserta, meglio / che i fiumi scorrano / liberi nel verde / intatto del mondo, / e Dio si abbia la lode / dei volatili della foresta! / Ma che sia l'aria / come al mattino del mondo, / e caste siano ancora le acque, / e al cielo non salga più / una voce d'uomo, / né la terra più oda / questo frastuono di parole / quando la ragione è della forza / e a reggere il mondo sono solo le anni. / L'uomo ha fallito, / l'uomo è sempre ucciso, / crocifisso da sempre. / Cristo, o ragione / di questo esistere, / folle bellezza...</p>
<p>CHIAMA DI NUOVO DAI CAMPI / Dio, chiama di nuovo dai campi / il pecoraio di Tekòa: / noi abbiamo troppa paura, / e loro hanno sempre gli eserciti / e le polizie segrete. / Ora più non attendono nemmeno / che termini la festa / per abbassar le misure / e aumentare il siclo / e usare false bilance; / ora la festa non serve che a maggiori inganni: / non c'è più il giorno di Dio, / non c'è più festa, / non più un giorno per l'uomo. / Un paio di sandali ora / vale molto di più di un povero: / più neppure Cristo lo compera nessuno / per trenta denari. / Il tempio più vero è la casa dell'oro: / da quel sagrato si comprano e si vendono poveri e continenti. / E poi hanno sempre gli eserciti / a loro disposizione: / Dio, chiama di nuovo dai campi / il pecoraio Tekòa.</p>
<p>DIALOGO DELLA CHIESA / E l'Abside dice: / io sono il confine della tenebra. / E la Facciata dice: / lo sono la muraglia del cielo. / E la Navata maggiore dice: / Io sono la Via Lattea del Signore. / E le Colonne dicono: / Noi siamo la selva immobile. / E la Volta sopra l'altare dice: / lo sono l'arcobaleno eterno. / E la Cripta dice: / lo sono la stiva / dei corpi che dormono / nel Signore. / E l'Altare maggiore dice: / Io sono la mensa della vita. / E il tabernacolo dice: / lo sono l'area del Silenzio. / E un Capitello dice: / Io sono un nido di angeli. / E un altro Capitello dice: / lo sono un fascio di palme. / E un terzo Capitello dice: / In sono un nodo di sole. / E il Tetto dice: / lo sono il limite dello spazio. / E il Chiostro dice: / Io sono l'anello della sposa. / E una Cella dice: / Io sono la camera segreta dell'amore. / E la Sacrestia dice: / Io sono il vestibolo delle nozze. / E un Arco romanico dice: / Io sono la rotondità della terra. / E un Arco gotico dice: / Io sono la verticalità del Verbo. / E il primo Arco dice: / io sono la perfezione della Luce. / E il secondo Arco dice: / Io quella del Mistero. / E l'Ombra di frate Nessuno dice: / Archi, capitelli, colonne, / voi non siete che forme dello Spirito, / la sintesi; Egli si è fatto in noi / di carne, noi ci siamo fatti in voi / di pietra, per essere tutti insieme l'Unità. / E come ogni mattone ha bevuto una goccia / del suo sangue, così ognuno canti ora / la nota della sua misurata libertà. / Perché voi siete, tutti insieme, l'Armonia. / E quando forse gli uomini non parleranno / più di Lui, continuate a parlare / voi, o pietre.</p>
<p>AMARO RISO DI ANGELI / La tristezza di questi Natali, / Signore, ti muova a pietà. / Luminarie a fiumane, ghirlande / di false costellazioni / oscurano il cielo / di tune le città, e nessuno / più appare all'orizzonte: / nulla che indichi l'incontro / con la carovana del Pellegrino, / non uno che dica in tutto / l'Occidente: «Nel mio / albergo, sì, c'è un posto!». / Non un segno di cercare oltre, / un segno che almeno qualcuno creda, / uno che attenda ancora / Colui che deve venire... Non è vero che l'attendiamo: / non attendiamo più nessuno! / Tutto è immoto, pure se / dentro un inarrestabile vortice: / pur esso segno / di fatale fissità. / E' così: Destino! Non ci sono / ritorni: non nascite! Questa / è civiltà della morte; o se questo / ripugna, ditela "fine / di un tempo": quando pare / inutile la venuta stessa di Dio. / Ora tu, anche se illuso di credere, / o figlio dell'ateo Occidente, / segui pure la tua stella — così / é gridato per tutta la città / dai vessilli — segui, dico, / la stella e troverai cornucopie / vomitare leccornie, o non altro / che spiritati manichini / di mode folli, in volo / da vetrina a vetrina... / Poiché falso questo tuo / donare (è Natale!), falso / pedino stringerci lamano / avanti la comunione, e / trovarci assiepati nella notte / e cantare «Gloria nei cieli...». / Un amaro riso di angeli obnubila / lo sfaviilio dei rostri presepi, Francesco, / cantore dì perfette, tragiche / letizie: pure se un Dio / continuerà a nascere, / a irrompere da insospettati recessi, / là dove umanità alligna ancora, / silenziosa e desolata: dal sorriso / forse di un fanciullo / della casba a Dacca! Nessuno / conosce povertà e solitudine come / il Dio del Cristo: un Dio / che meno di tutti può vivere / in solitudine, pure se dorata / solitudine di paradiso. / Certo verrà, continuerà / a venire, a nascere, / ma altrove, / altrove...</p>
<p>O FRATE NESSUNO / Più non abitate conventi di pietra / perché il cuore non sia di sasso! / E anche voi. uomini, non fate / artigli delle vostre mani. / Liberi, o monaci, tomaie / senza bisaccia, nudi / i piedi sull'asfalto. / Sia il mondo / il vostro monastero, / come un tempo / era l'Europa. / Abbattete i reticolati di queste città-lager, / dove ognuno è cintato / dal sospetto perfino del fratello, / di chi sia primo / a uccidere. / Una tenda vi basti a riparo delle bufere,/  e Dio ritorni / vagabondo / a camminare sulle strade, / a cantare con voi / i salmi del deserto. / Vi basti leggere il vostro / nome nel vento / e nel cielo azzurro: / mormorato / sotto una palma / nelle pause dei canti. / O frate Nessuno, / sei l'antica immagine di Cristo / sparpagliato in ogni lembo / di umanità, vessillo / che ci manca... / Più la gloria non abita il tempio / da quando del pinnacolo / ha fatto sua stabile dimora / il tentatore.</p>

</div>

<script type="text/javascript">
var custom = function () {
document.getElementById("logo").src = "Turoldo.png";
document.getElementById("titolo").innerHTML="David Maria Turoldo";
}
</script>

</body>
</html>
