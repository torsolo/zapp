<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<link rel="icon" type="image/x-icon" href="../zapp.ico"/>
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<div id="DB0">
<p onclick="cambia(1)">TEST PILLS</p>
<p onclick="cambia(2)">LINK1</p>
<p onclick="cambia(720)">2020</p>
</div>

<p>1/12/12 È Cristo la verità dell'uomo ed è in Cristo che la si può vivere. La si vive per divenire Cristo oggi. Un giorno senza Cristo è un giorno senza sole, buio, tetro.</p>
<p>2/12/12 La crisi della vera “teologia” è crisi dell’umanità intera. Senza vera “teologia” vi è un deserto spirituale per tutto il popolo.</p>
<p>2/12/12 Avvento: attesa di trascendenza non di immanenza, di cielo e non di terra, evento divino non puramente umano, evento per l’intera umanità.</p>
<p>3/12/12 Il luogo in cui ognuno deve svolgere la missione di salvezza è scelto da Dio, così il tempo e le persone cui far giungere la lieta novella.</p>
<p>3/12/12 Il giusto non vuole il male di nessuno, neanche di colui che gli ha fatto o gli fa il male. Cerca sempre il più grande bene per tutti.</p>
<p>4/12/12 Mistero del Natale: dal fare o dal non fare qualcosa per l’altro, in Cristo che nasce si diviene salvatori, redentori dell’altro. Cristo è di tutti. È di ogni uomo. Cristo non è dei cristiani. Lui vuole che ogni uomo sia suo e noi dobbiamo avvicinare ogni uomo a Lui.</p>
<p>4/12/12 Tra i discepoli e Gesù vi è differenza di cuore. Il cuore di Gesù è tutto per gli altri. Quello dei discepoli ancora è tutto per se stessi.</p>
<p>5/12/12 La scienza è pienamente scienza se è aperta a tutta la verità. Quando la scienza nega una sola verità, essa non è più scienza.</p>
<p>5/12/12 Cristo è il fiato della vera evangelizzazione. Questo fiato deve uscire dal nostro cuore ed è Cristo che lo deve espirare.</p>
<p>6/12/12 Mistero dell’incarnazione: “L’uomo trova la sua completezza nella donna, dalla donna. Dio riceve la sua completezza nell’uomo, dall’uomo”.</p>
<p>7/12/12 Un venditore di morte per un vile guadagno uccide l’umanità. Un missionario del Vangelo dona vita e risurrezione spirituale ad ogni uomo.</p>
<p>7/12/12 Se apostoli, profeti e maestri non vivono di comunione, la comunità vive nelle tenebre, da corpo tenebroso mai potrà illuminare il mondo.</p>
<p>7/12/12 Il mondo moderno non può essere condotto a Cristo dalla sola mediazione sacerdotale. Urge la mediazione capillare di ogni cristiano. Cristo Gesù è venuto per unire gli uomini. Gli uomini fanno di tutto per separarsi. Nell’unione vi è la vita. Nella separazione vi è morte.</p>
<p>8/12/12 La religione soffre di un grande disordine: si dona sfarzo all’esteriorità, ad essa però non corrisponde un’interiorità di grazia e verità.</p>
<p>8/12/12 Immacolata: Dio è innamorato di Maria. È tanto innamorato da sceglierla come Madre del Figlio, facendola Mistica Sposa dello Spirito Santo.</p>
<p>8/12/12 Una sola è la nostra povertà, miseria, debolezza, pochezza. Siamo miseri e poveri di santità, di elevazione spirituale, di Parola di Gesù.</p>
<p>8/12/12 Immacolata: Maria è talmente alta nella sua santità da superare in assoluto ogni altra santità creata. Solo la santità di Gesù la supera.</p>
<p>8/12/12 Senza la teologia, la storia è un insieme di notizie senza alcuna vera intelligenza, sapienza, comprensione, verità.</p>
<p>8/12/12 Il cristiano converte il mondo portando ogni croce ingiusta e offrendola a Dio per la salvezza dei fratelli senza lamento, con pazienza.</p>
<p>8/12/12 L'Immacolata: il pensiero perfetto di Dio senza alcuna inesattezza imposta dal limite della creatura. La bellezza di Dio nella Donna.</p>
<p>9/12/12 Maria è tutta modellata da Dio. Dio l’ha presa fin dal suo concepimento e ne ha fatto la creatura più splendente del Cielo e della terra.</p>
<p>9/12/12 Immacolata: mi lascio io partorire ogni giorno dalla sua santità oppure continuo camminare con i miei piccoli vizi, le molte imperfezioni? L’uomo non è un animale evoluto, al vertice di una evoluzione cieca, miope, insensata. Lui è la presenza visibile di Dio sulla nostra terra.</p>
<p>10/12/12 Sofferenza, dolore, difficoltà, contrasti, opposizioni, croci non vanno sciupati. Sono il salario che si deve pagare per salvare un’anima.</p>
<p>10/12/12 Io credo se scelgo ciò che il Signore ha scelto per me dall’eternità. Fede, obbedienza, vocazione, missione sono una sola volontà di Dio. Il comando non va dato al più valoroso. Va dato al più saggio. La saggezza armonizza il valore di tutti perché ne venga il più grande bene.</p>
<p>10/12/12 In certi frangenti la prudenza salva più che il valore, la forza, la potenza, un esercito. Si può vivere senza pelle, ma non senza prudenza.</p>
<p>10/12/12 Il Signore ci conceda la sapienza di sapere leggere il libro della storia, libro misterioso, arcano, nel quale Lui scrive la sua presenza. La stoltezza chiude le porte della mente alla verità. Sapienza e intelligenza le aprono sempre. La verità obbliga all’accoglienza di essa.</p>
<p>11/12/12 La santità è la verità della nostra umanità. Il santo è l’uomo vero. Il non santo è un uomo abbozzato, è creta ancora non lavorata, grezza.</p>
<p>11/12/12 Senza Cristo, la scienza è vana, la religione falsa, il culto vuoto, la pace inutile, la misericordia effimera, la santità pura ipocrisia.</p>
<p>11/12/12 Finché la nostra fede non si trasforma in vera utilità per gli altri, essa non è perfetta, vitale, efficiente, vera. È una fede da eunuchi. La fede vera è dinamica, capace di trascendersi sempre. La fede statica è senza storia, fatta di verità narcotizzate, devitalizzate, morte.</p>
<p>11/12/12 La vita cristiana si vive nell’armonizzazione della carità. Più potente di ogni colla, essa mette in comunione tutti i “pezzi” del corpo. Dio opera solo con la carità, nella carità, per la carità. Questa è lo strumento di Dio per la costruzione sulla terra della vera umanità.</p>
<p>12/12/12 Quando la sapienza del Signore non governa le menti, quando non la si chiede perché le governi, è allora che l'insipienza regna sovrana.</p>
<p>12/12/12 Chi parla di Gesù secondo il proprio pensiero, vive una missione sterile, senza frutto, umana, non divina, della terra, non del cielo.</p>
<p>12/12/12 La tentazione sa come travestirsi, camuffarsi, trasformarsi da tenebra in luce. La si scorge solo se si è nella luce dello Spirito Santo.</p>
<p>12/12/12 È questa la vera, universale, cosmica falsa profezia: l’aver preso l’uomo il posto di Dio, dichiarando Dio falso e l’uomo vero.</p>
<p>13/12/12 Ogni uomo è uno scrittore della storia universale. Una sua decisione può capovolgere l’intero pianeta, gli può dare una nuova dimensione.</p>
<p>13/12/12 Quando si giunge all’estraneità a noi stessi, è segno che la Parola e solo essa ha preso posto nel nostro cuore. È segno che siamo di Dio.</p>
<p>13/12/12 Quando non si conosce la santità di Dio e neanche la realtà da portare in Dio, nel suo amore, si parla, ma con una scienza da ignoranti.</p>
<p>13/12/12 La ripetizione di ciò che è stato non appartiene allo stile di Dio. A Dio appartiene lo stile della novità perenne, del vero cambiamento.</p>
<p>13/12/12 Il nemico dell’uomo è l’uomo stesso. È la fragilità della nostra carne il nemico ed è in noi. Il governo di sé è dono dello Spirito Santo.</p>
<p>13/12/12 Quasi sempre si agisce per il bene, ma non secondo la vera legge del bene. Urge invece agire per il bene secondo la vera legge del bene.</p>
<p>13/12/12 Lo studio non è una sovrastruttura della natura umana. È la perfezione di essa. Conoscenza, scienza elevano la natura, la rendono perfetta.</p>
<p>13/12/12 Senza mistero l’uomo non può vivere. Il mistero è la sua vita. È grande povertà, estrema miseria per l’uomo ridurre tutto a scientificità.</p>
<p>13/12/12 Ogni nostra parola, gesto, azione, scritto rivela la vera o la falsa conoscenza che abbiamo di Dio. Anche inconsciamente parliamo di Lui.</p>
<p>14/12/12 La ricerca di Dio deve essere ininterrotta, quotidiana. Mai si potrà arrestare, fermare, imprigionare. Mai si dovrà essere sazi di Lui. Evangelizza chi si evangelizza. Annunzia Dio chi ogni giorno si lascia annunziare da Lui con una ricerca di Lui ininterrotta e senza sosta.</p>
<p>14/12/12 La vita nuova del cristiano è la grande profezia di Dio tra le genti. Questa verità deve divenire cultura, forma, struttura dell’esistenza. Si è sostituita la profezia con la teologia. La teologia dice il Dio di ieri. La profezia è voce del Dio di oggi che parla all’uomo d’oggi.</p>
<p>14/12/12 La mia fede non può essere solo ideale, dev’essere anche reale. La sua realtà è il Corpo di Cristo visibile, storico, ecclesiale, cosmico. </p>
<p>14/12/12 È sempre la fede che va trasformata in preghiera. La preghiera è vera, se la fede è vera. Una fede falsa mai potrà innalzare preghiere vere.</p>
<p>14/12/12 Tra il pensiero dell’uomo e quello di Dio a volte la differenza è minima, impercettibile, invisibile. Anche questa differenza va eliminata.</p>
<p>14/12/12 Il vizio per noi è necessità, il peccato civiltà, il lusso esigenza dell’essere, le comodità bisogni connaturali. Si è persa la verità.</p>
<p>15/12/12 Mistero del Natale: Dio si fa uomo per ricreare e rivivificare l’uomo che perennemente si distrugge e si inabissa nel baratro della morte.</p>
<p>15/12/12 Il mondo è alla deriva perché sono molti i cristiani che dicono la Parola di Dio, alterandola, svuotandola della verità contenuta in essa.</p>
<p>15/12/12 Nessuno è per suo merito. Siamo tutti per purissima grazia e benevolenza del nostro Dio. Siamo fatti giorno per giorno dal suo amore divino. L’amore di Dio per l’uomo è inimmaginabile, impensabile, inafferrabile.</p>
<p>15/12/12 Il cuore si sprofonda nella non comprensione adorante, benedicente. Nessuno è sapiente da solo. La nostra sapienza è vera se è in comunione con quella dei fratelli. La sapienza del solo è stoltezza, nullità.</p>
<p>15/12/12 Una società secolarizzata, pagana, atea, laica non ha alcuna possibilità di vincere le battaglie che la turbano. Le manca la grazia di Dio.</p>
<p>16/12/12 Astuzia e malizia di Satana: ti convince a vederlo dove non c'è, ti inganna perché non lo veda dove lui regna con la sua potenza di male.</p>
<p>16/12/12 Siamo ancora assai lontani dal Vangelo. Ci pensiamo nel Vangelo, ma non siamo del Vangelo, per esso. Siamo estranei, forestieri al Vangelo.</p>
<p>16/12/12 Un errore di chi governa, una sua analisi malfatta, una decisione azzardata, una legge ingiusta e disonesta, può rovinare un intero popolo. Una legge iniqua come divorzio, aborto, eutanasia, matrimoni innaturali produce più danni che il fuoco caduto su Sodoma.</p>
<p>16/12/12 È verità storica! Non sempre si deve procedere con rigore di giustizia, equità, bensì mostrando e attestando misericordia, pietà, compassione, grande carità.</p>
<p>16/12/12 Spesso dire il Vangelo è non dire il Vangelo. Non lo si dice con il cuore di Gesù. Non si annunzia nella luce attuale dello Spirito Santo.</p>
<p>16/12/12 Annunziare oggi la verginità prematrimoniale? È roba da marziani, proposta fuori tempo, contesto, luogo. Per il cristiano è legge di vita.</p>
<p>16/12/12 Un missionario del Vangelo senza la Vergine Maria al suo fianco è simile ad un pescatore senza reti, senza canna, senza ami, senza esca.</p>
<p>16/12/12 È sconvolgente che miliardi di uomini, creati da Dio per mezzo del Verbo Eterno, non riconoscono il loro Creatore e Mediatore che nasce.</p>
<p>16/12/12 Giovanni il Battista: il deserto è la sua casa, la solitudine la sua compagnia, l’ascolto dello Spirito Santo l’unica voce da lui udita.</p>
<p>17/12/12 L’uomo onesto difende anche il suo più grande nemico, affermando la verità conosciuta dinanzi a calunnie o falsità che sente sul suo conto.</p>
<p>17/12/12 L’uomo cristiano prega per il suo nemico perché viva nella pace di Cristo Gesù e se ha fame gli dona da mangiare e lo benedice.</p>
<p>17/12/12 Se avessimo una fede libera! La debolezza cristiana nasce proprio da una fede schiava del nostro io e della nostra insipienza di peccato Non è per nulla facile camminare nell’attualità della volontà del Padre. È necessario divenire un cosa sola con lo Spirito Santo.</p>
<p>17/12/12 La nascita della fede in un cuore è un vero mistero, perché le vie attraverso cui il Signore si serve per farla nascere sono un mistero.</p>
<p>17/12/12 Una fede senza capacità di deduzione è morta. Essa non aiuta l’uomo a fare quei passi ulteriori necessari per camminare di fede in fede.</p>
<p>17/12/12 Cristo non vuole cose. Vuole la vostra vita perché la trasformi in sua vita, per amare il mondo, redimerlo, salvarlo, condurlo nella verità.</p>
<p>18/12/12 Quando l’edificazione della comunità lo richiede, il cristiano è obbligato dalla fede a rinunciare anche ad alti doni dello Spirito Santo.</p>
<p>18/12/12 Tutti i mali sociali del mondo sono il frutto di un malessere spirituale spesso causato dal mancato insegnamento della verità di Dio.</p>
<p>18/12/12 La mancata profezia, l’assenza del vero annunzio lascia i cuori incolti e in essi ogni erbaccia di peccato e malvagità inizia a spuntare.</p>
<p>18/12/12 La vita non è una equazione matematica che si svolge con regole universali. Essa è un mistero sempre sconosciuto prima che lo si viva.</p>
<p>18/12/12 Il desiderio della maternità si può compiere solo in un matrimonio legittimo, celebrato tra un uomo e una donna, con legame indissolubile.</p>
<p>18/12/12 La scienza non dona verità alla morale. La morale dona verità eterna alla scienza. Questa non governata dalla sana morale uccide l’uomo.</p>
<p>18/12/12 A chi riveste cariche pubbliche, civili e religiose, è richiesta la più grande onestà per non essere obbligato al compromesso o alla cecità.</p>
<p>18/12/12 L’ordine dello spirito ha il governo dell’ordine della materia. Un solo errore nel primo produce gravi e irreparabili danni nel secondo.</p>
<p>18/12/12 Ogni opera di misericordia deve essere sacrificio, privazione. Si toglie a se stessi qualcosa per offrirla al fratello che è nel bisogno.</p>
<p>18/12/12 Con Dio l’umiltà è la sola legge della vita. Superbia e arroganza, prepotenza e spavalderia producono solo peste omicida che distrugge.</p>
<p>19/12/12 L’Eucaristia è il compimento perenne del mistero del Natale. Per il tuo sì ad essa Cristo si fa tuo corpo per la redenzione del mondo.</p>
<p>19/12/12 La perfetta parità tra gli uomini nella dignità, nel rispetto, nella carità, nella libertà è un cammino mai compiuto, sempre da compiere.</p>
<p>19/12/12 Cristiano non è colui che difende alcuni interessi dell’uomo. È invece colui che, vivendola, difende la verità di Cristo in ogni uomo.</p>
<p>19/12/12 Non solo la cosa da offrire al Signore deve essere pura, anche le mani di chi la offre devono essere pure, sante, senza macchia.</p>
<p>19/12/12 Chi vuole fare la volontà di Dio, sappia che la può fare solo con la potenza della sua grazia e con la luce accecante della sua verità.  È questa la missione più difficile per un uomo: dare verità piena, perfetta alla propria verità incompleta, inadeguata, spesso falsa.</p>
<p>19/12/12 La prima e fondamentale sapienza di un uomo è l’osservanza della Legge del Signore. Non vi è sapienza nella trasgressione dei Comandamenti.</p>
<p>19/12/12 Tutti i mali dell’umanità sono il frutto della scelta dell’uomo di adorare Dio senza la sua legge o di farsi la legge senza e contro Dio.</p>
<p>19/12/12 Chi vuole ben lavorare, dovrà avere il Signore sempre con lui, come suo personale assistente, ispiratore, consigliere per pensieri, opere.</p>
<p>19/12/12 L’esercizio del culto divino deve essere un vero lavoro, una fatica, anche se spirituale, intellettuale, altrimenti si è nell’ingiustizia.</p>
<p>19/12/12 In mezzo agli uomini, il sacerdote è presenza di Cristo Salvatore e Redentore nella pienezza della sua grazia e verità senza alcun limite.</p>
<p>20/12/12 L’uomo onesto sa vedere anche il bene dei suoi avversari. Il non onesto vede il bene del suo nemico e lo dichiara un male.</p>
<p>20/12/12 Mai, nessuna angoscia, difficoltà, amarezza, dolore, dovrà farci dimenticare il nostro Dio e la bontà del suo amore e della sua verità.</p>
<p>20/12/12 Nel Sacerdote Cristo Signore ha posto la verità di se stesso e del mondo. Dove vi è assenza di Lui, l’uomo non si conosce, non conosce Dio. Il Sacerdote porta nel suo corpo l’universo creato e increato, porta Dio nella sua altissima santità e l’uomo nella sua miseria di peccato.</p>
<p>20/12/12 Il Signore dona tutto a noi perché noi tutto doniamo a Lui. Sublime visione di fede. Chi la possiede non teme di dare tutto al Signore.</p>
<p>20/12/12 Non c’è né coraggio né fortezza per chi è infedele alla Legge del Signore. Vi è solo inganno, perché tutta la vita è fallimento, perdizione.</p>
<p>20/12/12 Se il canto sacro non è vera profezia del Signore, è muto. È profezia se svela e manifesta le grandi opere che Dio pone oggi nella storia.</p>
<p>20/12/12 La persona di governo saggia dispone che ogni cosa sia affidata ad un singolo responsabile. Responsabilità collettiva è non responsabilità.</p>
<p>20/12/12 Chi sciupa i secondi del tempo, sciupa i giorni e i mesi e l’intera vita. La vera economia del tempo inizia dal buon uso di ogni secondo. È il governo della capillarità che attesta la saggezza di chi è posto a capo. Le piccole cose sono le madri della grandi. Chi cura le piccole cose, ogni piccola cosa, anche i secondi del suo tempo, è persona che arricchisce se stessa e il mondo intero. Quando riconoscerò dinanzi a Dio di aver sciupato dieci secondi del dono prezioso del tempo, solo allora potrò fare una buona confessione.</p>
<p>20/12/12 Le scelte di Dio sono inafferrabili dalla mente, incomprensibili al cuore. Sono mistero invalicabile, un arcano inviolabile, impenetrabile.</p>
<p>21/12/12 Mistero del Natale: Il Figlio di Dio si fa uomo per ricreare l'uomo, perché l'uomo ricrei tutto il creato da lui distrutto con il peccato. Chi non si lascia ricreare dal Figlio di Dio che nasce mai potrà essere un creatore del creato, sarà un distruttore, non un datore di vita.</p>
<p>21/12/12 Mistero del Natale: nessuno potrà mai compiere l’opera di Dio secondo verità se non vive da vero figlio di Dio, nel Figlio suo Cristo Gesù. Se io prete non vivo da vero figlio di Dio non possono fare veri figli di Dio, perché Dio non è con me per creare per me altri suoi figli.</p>
<p>21/12/12 I Comandamenti del Signore vanno custoditi, osservati, ricercati con sapienza e intelligenza, desiderati con grandezza di cuore e di mente.</p>
<p>21/12/12 La conoscenza del Signore è così profonda, vasta, penetrante, avvolgente da penetrare il cuore là dove il cuore neanche riesce a penetrarsi.</p>
<p>21/12/12 Cosa è il lavoro di una persona, il suo ministero? È il compimento della sua vocazione, che è il fine per cui lui esiste sulla terra. Vocazione e ministero sono una cosa sola, sono la vita della persona. Vivendo bene il ministero uno costruisce se stesso, vive la vera vita.</p>
<p>21/12/12 L’uomo di Dio non può avere suoi personali desideri. In lui deve rivelarsi sempre il desiderio di Dio. Lui è del suo Dio, non di se stesso.</p>
<p>21/12/12 Il vero credente in Dio è garante del vero Dio e non solo un suo annunziatore, un predicatore. Garantire è annunziare con certezza di fede.</p>
<p>21/12/12 Nessuno potrà mai fare adeguatamente le cose di Dio se non Dio che agisce e opera nell’uomo che è chiamato a fare le sue cose.</p>
<p>21/12/12 La solitudine da Dio crea sempre solitudine dagli uomini. Gli uomini non sono con noi, quando noi non siamo con il Signore.</p>
<p>21/12/12 Benedice il Signore chi possiede occhi purissimi di vera fede. Chi non possiede questi occhi, mai benedirà il Signore. Non lo vede.</p>
<p>21/12/12 Nella nostra fede essere e vivere da veri figli di Dio è il fine di ogni cosa: istituzioni, sacerdozio, sacramenti, vangelo.</p>
<p>21/12/12 Per costruire il tempio Davide si spoglia di oro e argento. Gesù, per costruire il tempio vivente di Dio, dona il sangue, la carne, la vita.</p>
<p>21/12/12 Dal momento della creazione dell’uomo Dio vive per l’uomo, l’uomo è il suo pensiero fisso. Oltre l’uomo non ha altri pensieri.</p>
<p>21/12/12 Dio è infinitamente oltre ogni grandezza, potenza, splendore, gloria, maestà. Tutte queste cose sono concetti finiti. Dio è infinito eterno.</p>
<p>22/12/12 I mali del mondo sono generati da setti padri: superbia, avarizia, lussuria, ira, gola, invidia, accidia. Solo Cristo è il loro estirpatore. Dove regna Cristo non regna il vizio. Dove regna il vizio non regna Cristo. Il regno di Cristo è umiltà, pace, carità, giustizia, verità.</p>
<p>22/12/12 Se facciamo nostre le cose, le perdiamo. Se le trasformiamo in carità, amore, elemosina, le conserviamo per l’eternità e ci conserviamo.</p>
<p>22/12/12 Siamo mistero del Natale: Dio salva l’uomo per mezzo del corpo dell’uomo, ricolmato di Spirito Santo, trasformato in corpo di Cristo Gesù.</p>
<p>22/12/12 Il cristiano ha bisogno di un punto di riferimento spirituale certo, forte. Necessita di una pietra solida su cui costruire anima, spirito.</p>
<p>23/12/12 Il prete è il grande mediatore che deve stare sempre dinanzi agli uomini per cantare la Parola di Dio in pienezza di verità e comprensione.</p>
<p>23/12/12 La vita è essenza della preghiera, non accidente, cosa secondaria, eliminabile. Essa dovrà divenire il cuore di ogni nostra preghiera.</p>
<p>23/12/12 Lo Spirito Santo ha bisogno di persone libere, aperte, non incarcerate in strutture ferree per aprire la sua verità alla perenne novità.</p>
<p>23/12/12 Il cristiano è voce di verità, pace, misericordia, compassione. Non è cristiano chi è voce di odio, inimicizia, egoismo, divisione, guerra.</p>
<p>23/12/12 Il mondo evolve, cambia. La storia è un terremoto perenne. Ciò che ieri era stabilità, oggi viene spazzato via e di esso non restano tracce. Unica certezza è Cristo, Datore all’uomo dello Spirito Santo, perché lo guidi nel mare delle incertezze perenni verso la certezza eterna.</p>
<p>23/12/12 È questa la debolezza della Chiesa. Essa risiede in ogni suo figlio che si oppone allo Spirito Santo e gli resiste con inaudita veemenza.</p>
<p>23/12/12 Il Natale è scelta di povertà, solitudine, miseria, niente. È scelta di una vita di crudezza, asperità, solitudine, abbandono, rifiuto.</p>
<p>23/12/12 È facile vivere il Natale, ma non il Santo Natale, il cui significato è stato fagocitato dal mondo che lo ha svuotato dell’intera verità.</p>
<p>23/12/12 Natale: vedere l’inutilità e la vanità di ogni cosa ritenuta utile dalla nostra natura portata all’esasperazione dal vizio e dal peccato.</p>
<p>24/12/12 Se è difficile afferrare il mistero della Trinità, molto di più è cogliere il mistero del Verbo che diviene vero uomo, rimanendo vero Dio.</p>
<p>24/12/12 Con la nascita di Gesù, tutte le antiche e nuove visioni, pensieri, immagini di Dio devono scomparire. È Lui la sola, unica vera immagine.</p>
<p>24/12/12 Mistero del Natale: immagine nuova di Dio che per amore dei suoi nemici nasce per poter morire crocifisso per essi, per la loro salvezza.</p>
<p>24/12/12 Vi è la fede visibile narrata dalla storia e la fede invisibile. La fede invisibile è potente forza nascosta che alimenta la fede visibile.</p>
<p>24/12/12 La fede è come l’aria. Pervade ogni angolo più remoto della terra. Entra nei cuori in modo silenzioso, inosservato, senza fare violenza.</p>
<p>24/12/12 Non è il grande predicatore che sparge la fede nei cuori. È la santità umile e nascosta dei discepoli di Gesù di cui il mondo respira. La nostra spesso è una fede viziata, stanca, abitudinaria, che fa del Vangelo una filosofia, una teoria di infinite e inutili discussioni.</p>
<p>24/12/12 Il presbitero è luce, verità, discernimento, sapienza nella comunità, perché lui è presenza “fisica” di Cristo Pastore in mezzo ad essa. Cuore e mente del presbitero devono essere aggiornati su Cristo, allo stesso modo che Cristo era attimo per attimo aggiornato sul Padre.</p>
<p>25/12/12 La fede è il sommo dell’intelligenza umana, perché essa è l’intelligenza divina posta a servizio della mente e del cuore dell’uomo.</p>
<p>25/12/12 Ogni fede, anche paurosa, incapace di testimonianza, va aiutata, non disprezzata, elevata, non sotterrata, incrementata, mai mortificata.</p>
<p>25/12/12 La vita è mistero. Chi abolisce il mistero della vita, la rende un evento puramente umano, senza rivelazione divina, senza verità, saggezza.</p>
<p>25/12/12 Mistero del Natale: in Cristo Luce di Dio il cristiano diviene Luce di Cristo per illuminare il mondo. La Luce del cristiano è la sua vita.</p>
<p>25/12/12 La Pace, che è Cristo, che è in Lui, per Lui, con Lui, è pace dell’uomo, se l’uomo diviene corpo di Cristo e vive in Lui, con Lui, per Lui. È il cristiano il datore della vera pace del mondo. È il cristiano che si trasforma in Cristo e mostra con la vita la Luce del Redentore. Il cristiano mai dovrà essere un ratificatore di coscienze adultere e melmose, un giustificatore di peccati, falsità, inganni, ogni male.</p>
<p>25/12/12 Il cristiano che parla di Dio deve mostrare Dio con le parole e con le opere. Deve essere persona dal Vangelo leggibile sulle sue spalle. Il discepolo di Gesù non vive una parola sola del Vangelo per qualche giorno durante la vita, lo vive tutto per ogni giorno della sua vita.</p>
<p>25/12/12 Sei tu, cristiano, l’alito di Dio sulla terra, in questa storia tormentata, perché carente di ogni respiro divino, celeste, di eternità. Se il cristiano non è cristiano, nessuno mai attraverso di lui, potrà divenire cristiano, la sua missione è falsa, ingannevole, mentitrice.</p>
<p>25/12/12 La salvezza è un desiderio di Dio condiviso dall’uomo. La condivisione del desiderio di Dio è necessaria per la redenzione dei fratelli.</p>
<p>26/12/12 Il cristiano non può essere un adoratore di furti, adulteri, impurità, omicidi, falsa testimonianza, disonore dei genitori, superstizione.</p>
<p>26/12/12 Sono molti coloro che si fanno i paladini di Dio, mentre la loro vita è fuori del suo pensiero e della sua verità. Essi non servono a Dio.</p>
<p>26/12/12 Il Vangelo racchiude in sé tutto il mistero di Cristo Gesù, nel quale è sigillato tutto il mistero di Dio e dell’uomo. Il Vangelo è tutto.</p>
<p>26/12/12 La sana politica inizia quando un cristiano dice ad un candidato: tu non puoi rappresentarmi perché non sei, non vivi da vero cristiano.</p>
<p>26/12/12 Cosa manca oggi al Vangelo? Il mio, il tuo, il nostro aggiornamento di quella pienezza di verità cui ci conduce lo Spirito Santo.</p>
<p>26/12/12 Se tu non ti aggiorni sul Vangelo e non aggiorni il Vangelo su di te, il Vangelo rimane conoscenza non perfetta di Cristo Gesù.</p>
<p>26/12/12 Il Vangelo è simile ad un chicco di grano che il discepolo di Gesù prende, semina nel suo cuore, cura perché produca ogni frutto di bene.</p>
<p>26/12/12 Il vero male del mondo è la coscienza intorpidita, nella quale non si fa alcuna distinzione tra il vero Dio e i molti idoli che adoriamo. L’ateismo che dimora in certi luoghi di culto è così subdolo, nascosto, invisibile, da corrompere ogni anima che vi si accosta.</p>
<p>26/12/12 Il Vangelo va predicato senza parzialità, timore, paura, sudditanza psicologica, riverenza ossequiosa e omertosa, vendita della coscienza. Il predicatore del Vangelo è persona non paurosa, non schierata, libera da amicizie pericolose, limpida per moralità, santa per costumi.</p>
<p>27/12/12 Ogni sangue versato – omicidio, femminicidio, parricidio, matricidio, infanticidio – grida vendetta al cospetto di Dio. È colpa gravissima.</p>
<p>27/12/12 La sana dottrina della Chiesa insegna ad ognuno di evitare le occasioni prossime del male. La somma prudenza è legge di vita. I predicatori della libertà senza alcuna prudenza sono complici di ogni misfatto che viene generato dalla loro stolta, insipiente parola. Non è mai vera libertà sfidare il male che è nel cuore dell'altro. Sana libertà è proteggersi, custodirsi da ogni male.</p>
<p>27/12/12 Una società che non vive di doveri diviene una società senza alcun diritto. Il diritto è un dovere maturato, è salario, paga del dovere.</p>
<p>27/12/12 Chi governa deve essere non schierato, libero da amicizie pericolose, limpido per moralità e costumi, pieno di energia spirituale, vero.</p>
<p>27/12/12 La verità è di Dio e deve essere sempre degli uomini di Dio. Mai un cristiano può essere della non verità, perché lui è consacrato ad essa.</p>
<p>27/12/12 Si fanno meeting, tavole rotonde, si convocano esperti, si stilano programmi, si mettono tasse su tasse. Senza l’aiuto di Dio, tutto è vano. La storia è ingovernabile senza la grazia, il consiglio, la saggezza che sono in Gesù. Solo Lui ha le chiavi della storia. Nessun altro.</p>
<p>28/12/12 Chi si appropria dei doni di Dio e ne fa uso esclusivo per la sua persona, sappia che è un ladro, un ingiusto, un cattivo servo di Dio.</p>
<p>28/12/12 La virtù del popolo è sempre un riflesso di chi lo governa. Un re disonesto, pieno di vizi, è una macchina che produce miseria nel popolo. Mai potrà dirsi giusta una società nella quale per un solo incarico uno guadagna più di quanto un onesto lavoratore in cento faticosi anni.</p>
<p>28/12/12 Nei comunicatori di massa vi è un potere immenso: possono trasformare la verità in falsità e la falsità in verità. Siamo senz’alcuna difesa. Il missionario del Vangelo deve essere il primo testimone della sua verità, attraverso un tenore di vita semplice, scarno, essenziale.</p>
<p>28/12/12 Molti sono i “ministri” della luce che si sono trasformati in estintori di essa, per paura, diplomazia, vergogna, vendita della coscienza. Quando un popolo perde la vera coscienza morale, non v’è per esso alcuna speranza di vera civiltà. Imperversa un’orribile, oscura barbarie.</p>
<p>29/12/12 Il falso profetismo è così subdolo e suadente, da rovinare qualsiasi mente. Esso è inodore, incolore, nessuno lo vede, nessuno lo sente. Il falso profeta si traveste da sposo, amico, sacerdote, religioso, grande predicatore di Cristo. Impossibile riconoscerlo all’istante.</p>
<p>29/12/12 Quando il difensore del Vangelo si allea con il suo distruttore, il soldato di Gesù si trasforma in soldato di Satana, chi si potrà salvare? Spesso le parole sono vuote, insensate, spoglie di verità, parziali, lacunose, frutto di menti sterili, prive di razionalità, intelligenza. È triste vedere gli uomini drogati dalla falsità creata ad arte per impedire di pensare, perché si rimanga schiavi del pensiero del mondo. Non c’è più speranza di sana conoscenza se i “moderni vestali del vero” con la loro parzialità recitano il canto funebre alla verità.</p>
<p>30/12/12 Cristo Gesù è la luce che dona pienezza di vita ad ogni uomo. Senza la sua luce tutte le verità parziali che conosciamo sono inutili, vane. Quando il cristiano si trasforma in falsità, la disumanità regna sovrana nel mondo. È la sua luce il germe della vera umanizzazione.</p>
<p>30/12/12 Il prete di Cristo non è sacerdote dell’utilità personale, ma della verità e della luce di Cristo Signore, del dono perenne della grazia. Cristo Gesù è verità e vita non del cristiano, ma di ogni uomo. Il cristiano è colui che crede in Cristo verità e vita e si nutre di Lui.</p>
<p>30/12/12 Nel matrimonio la scelta dell’uomo, della donna è cosa seria, divina, perché si tratta di realizzare un progetto non umano, ma divino.</p>
<p>30/12/12 È vero uomo non chi si chiude nel cerchio invalicabile della sua persona, bensì chi si spende tutto nella grande compassione per gli altri.</p>
<p>30/12/12 Gesù viene non solo per togliere il peccato del mondo, ma anche per dare all’uomo il suo cuore divino perché ami con il suo stesso amore.</p>
<p>30/12/12 Gesù è il solo uomo che ha amato senza alcun limite religioso, psicologico, sociologico, familiare, non crescita sapienziale o di grazia.</p>
<p>30/12/12 La fede è l’atto umano più umano perché è proprio della ragione accogliere la verità storica, nella quale è contenuta la divina verità. Se la fede non cresce, muore. Se non si irrobustisce, deperisce. Se non si eleva, non si espande, secca. Se non si alimenta, si avvizzisce.</p>
<p>30/12/12 Il cristiano è chiamato a farsi povero in spirito. Di tutto deve fare dono al Padre: spirito, anima, corpo, volontà, desideri, aspirazioni.</p>
<p>31/12/12 Gesù non è nel sofferente. Gesù è il sofferente. È l’affamato, l’ammalato, il nudo, il forestiero, il carcerato, l’assetato, il bisognoso.</p>
<p>31/12/12 Il Vangelo è voce, cuore, mente, anima, spirito, corpo di Cristo Gesù. Chi si nutre di Vangelo si nutre di Lui, cresce in Lui, vive in Lui. Il Vangelo è più che una sala di udienza regale. Chi prende in mano il Vangelo, prende in mano Cristo, che si mette sul trono per parlarci.</p>
<p>31/12/12 Nell’Eucaristia l’uomo si nutre di Cristo perché Cristo si nutra di lui, lo trasformi in suo corpo e sangue. Nasce, cresce l’uomo cristico.</p>
<p>31/12/12 Il tempo è dono di Dio. È dato perché l’uomo manifesti la verità e la santità di Cristo Gesù, più che le stelle la bellezza del Creatore.</p>
<p>31/12/12 La Chiesa una, santa, cattolica, apostolica è la sola vera casa di Dio sulla nostra terra. Qui Dio abita in pienezza di verità e grazia.</p>
<p>31/12/12 L’astuzia di Satana è talmente sottile, suadente, nascosta, subdola, da apparire un grande bene per coloro che non sono nello Spirito Santo. Il fine di Satana è uno solo: conquistare i pensieri. Togliere dalla mente e dal cuore la volontà di Dio e al suo posto inoculare la sua. Oggi Satana ha conquistato mente e cuore di moltissimi cristiani. Lo attestano i loro pensieri che non sono più i pensieri di Cristo Gesù. Satana va alla conquista di chi conta: Papa, Cardinali, Vescovi, Preti, Politici, Giudici, Scrittori, Giornalisti, Opinionisti, Professori.</p>
<p>31/12/12 La salvezza viene dalla grazia di Gesù Signore, dalla forza, luce e potenza dello Spirito Santo, che si ottiene con preghiera incessante. In un anno quanta grazia sciupata, non messa a frutto, persa. Signore, pietà di noi.</p>
<p>31/12/12 Signore, insegnaci a vivere il tempo come strumenti della tua grazia, verità, giustizia, pace, carità, gioia, luce, sapienza, santità.</p>
<p>31/12/12 Gesù Signore fonda la religione del dono reale e spirituale. Noi l’abbiamo ridotta a speculazione, riflessione, parola vana, discussione.</p>
<p>31/12/12 La vera salvezza di un popolo, una comunità, la Chiesa, inizia quando ognuno saprà confessare i propri errori e fare ammenda per essi.</p>
<p>1/01/13 Sotto il tuo manto ci rifugiamo, o Santa Madre di Dio. Proteggici più che esercito celeste schierato in campo. Tu sei la nostra Vittoria. Santa Madre di Dio, aiutaci ad apprendere che responsabilità legale non è responsabilità morale. Questa è purezza di cuore e di mente. Santa Madre di Dio, tu sei specchio di ogni virtù. Fa' che uomini e donne ti imitino nella tua purezza di pensieri, desideri, corpo, anima.</p>
<p>1/01/13 Le responsabilità legali, senza la responsabilità morale, sono come un setaccio: lasciano cadere tutta l’acqua che viene versata in esso. È la responsabilità morale personale che oggi va costruita. Essa è quasi assente dal cuore e dalla mente di ogni uomo, donna, bambino.</p>
<p>1/01/13 Il male vive di equilibri assai sofisticati, la diplomazia che lo custodisce e protegge è veramente diabolica. Esso elimina chi lo turba. È la religione di molti cristiani: Dio senza Cristo, Cristo senza Chiesa, Chiesa senza Vangelo, Vangelo senza verità, verità senza morale.</p>
<p>1/01/13 Madre di Dio, del tuo cuore il Signore ha fatto il suo paradiso sulla nostra terra. Dio non può fare nessun’altra creatura più grande di te.</p>
<p>1/01/13 Chiesa, Sacerdozio, Episcopato, Papato, Religiosi, Laicato cristiano, sono apprezzati dal mondo, purché siano del mondo, nella sua falsità.</p>
<p>1/01/13 Il cristiano sa attendere nella pace la venuta di Dio nella sua vita. Il suo cuore è lontano da ogni ansia, angoscia, tensione, agitazione.</p>
<p>1/01/13 Se non siamo vero mistero di Cristo, le nostre parole sono chiacchiere, frasi che parlano vanamente su Dio, uomo, Chiesa, Cristo, missione.</p>
<p>1/01/13 Chi è privo dello Spirito Santo, pur conoscendo tutta la teologia, dinanzi alla rivelazione di Dio, mancherà sempre di vero discernimento.</p>
<p>1/01/13 Vogliamo una società nel peccato, senza legge morale, e poi ci lamentiamo dei frutti che essa produce. Il frutto del peccato è la morte.</p>
<p>1/01/13 È difficile per i teologi divenire piccoli. Loro possiedono già mistero e verità. Ciò che si possiede non è più mistero. Lo si possiede già. Per possedere ciò che non si possiede occorre che ci si spogli di quanto si possiede. Questo significa essere e farsi piccoli. È annullarsi.</p>
<p>1/01/13 Dinanzi al mistero di Gesù ci si pone come davanti ad un film. Le immagini scorrono sempre nuove. Alla fine si può conoscere ogni cosa.</p>
<p>1/01/13 Chi pensa di poter governare il mondo senza Dio, sappia che sotto i suoi piedi il granito diventerà sabbia e la dura roccia misera polvere.</p>
<p>2/01/13 Ogni potere, ricevuto da Dio o dagli uomini, sotto qualsiasi forma viene esercitato, è per la promozione della più grande giustizia.</p>
<p>2/01/13 Quando in una società è tolta la libertà di coscienza e il singolo non può più affermare la verità, muore la democrazia, nasce la tirannia.</p>
<p>2/01/13 Quando Dio compie le sue opere, sempre la storia creata dall’uomo che lo combatte, gli rende testimonianza, confessa che l’opera è di Dio.</p>
<p>2/01/13 L’uomo di Dio deve possedere una visione alta di fede. Deve vedere nella storia che lo combatte l’opera di Dio che vuole affermare la sua verità.</p>
<p>2/01/13 Senza una visione alta di fede, si rimane impantanati in un immanentismo mortificante. Si vede solo l’uomo e non Dio che opera per l’uomo.</p>
<p>2/01/13 Gesù deve essere per ogni uomo il cuore del suo cuore, il pensiero dei suoi pensieri, l’alito del suo alito, l’anima della sua anima.</p>
<p>2/01/13 Ogni uomo ha bisogno di Cristo più che del cibo, più che dell’aria, più della sua stessa anima e del suo cuore, più della sua stessa vita.</p>
<p>2/01/13 Cristo Gesù è la verità della nostra umanità. Nessun uomo è vero uomo senza Cristo Signore. Siamo veri in Lui, con Lui, per Lui.</p>
<p>2/01/13 Cristo è la vita di ogni vita. Senza di Lui si è più vuoti di un corpo senz’anima, un oceano senz’acqua, un cielo senza stelle e senza sole.</p>
<p>3/01/13 Passano le filosofie, tramontano pensieri, ideologie, invecchiano santità, teologie, ma tu, Vangelo, rimani sempre nuovo, attuale, vero. Cristo Gesù è la luce attuale per ogni uomo, di oggi per oggi, perenne nuovo sole, intramontabile, mai si spegne, senza notte, accecante.</p>
<p>3/01/13 Per annunzio del Vangelo si presenta Cristo al cuore. Solo se avviene lo sposalizio tra Cristo e il cuore, la fede è perfetta e genera vita. Se Gesù non scrive se stesso in un cuore, non rivela alla mente tutta la potenza del mistero, non sconquassa la vita, noi non lo conosciamo.</p>
<p>3/01/13 Non si parla di Gesù con parola appresa, studiata, copiata da altri. Si parla invece per parola generata dall’impressione di Cristo in noi.</p>
<p>3/01/13 Nella nostra fede la grazia di Dio vince, trionfa, opera salvezza, redenzione. Insieme fede dell'uomo e grazia di Dio rinnovano la storia. Chi smarrisce la fede, perde anche la speranza. La fede è l’albero, la speranza è il frutto. La fede morta mai produrrà speranza vera.</p>
<p>3/01/13 Gesù cura la fede debole dei suoi discepoli. Molti ministri della Parola non lo imitano e lasciano che la fede inferma muoia del tutto. È obbligo di ogni cristiano aiutare la fede debole dei suoi fratelli. Non vi è futuro di speranza se essa muore per omessa coltivazione.</p>
<p>4/01/13 Chi sguazza nelle acque sporche del pensiero del mondo, mai potrà condurre qualcuno alle acque limpide della verità di Cristo Signore. Oggi molta evangelizzazione è malata, malsana, sporca, perché chi la vive, la dice dalla vasca sudicia e nauseabonda del peccato del mondo.</p>
<p>3/01/13 Prima di darlo agli estranei, ai lontani, Gesù va dato alla sua Chiesa in modo vero, perfetto, santo, giusto, senza equivoci o ambiguità. Se la Chiesa che accoglie gli estranei è vasca piena di acqua impura, putrida di falsità e di peccato, chi entra in essa va in perdizione.</p>
<p>3/01/13 Il Signore non è nella complessa teologia, grandi sistemi di pensiero, magnificenza del culto. Egli è nella semplicità di un gesto d’amore.</p>
<p>3/01/13 Al discepolo di Gesù è chiesto di invocare senza interruzione lo Spirito Santo perché lo ricolmi di ogni potenza di luce, verità, amore.</p>
<p>3/01/13 Se non vi è perfetto sposalizio tra la volontà di Dio e quella dell’uomo nessuna salvezza si potrà mai realizzare. È grande questo mistero.</p>
<p>3/01/13 Il Vangelo è un libro stupendo, meraviglioso. Ogni sua parola è carica di mistero. Non vi è in esso una sola sillaba vana. Tutto è verità. Nel Vangelo, lo Spirito Santo, supremo Maestro di sceneggiatura e Regista divino, guida ogni evento per trasformarlo in vera salvezza. Senza lo Spirito Santo in noi non si opera salvezza, mai, perché la salvezza è l’opera dello Spirito del Signore in noi, con noi, per noi.</p>
<p>3/01/13 Gesù è il solo che può parlare delle cose del cielo perché sono la sua stessa natura. Lui è dal seno e nel seno del Padre. È la sua verità. La verità dell’uomo è Gesù Signore. Chi è senza la verità di Cristo, perché l’ha smarrita, persa, dimenticata, è anche senza la sua verità.</p>
<p>3/01/13 Tra Gesù e i fondatori di religione vi è la stessa differenza che regna tra immaginare Dio ed essere Dio. È un abisso d’inconoscibilità.</p>
<p>5/01/13 Le opere rivelano la nostra verità o falsità. Dalle opere si riconosce l’albero buono, ma anche l’albero cattivo. Le opere non ingannano. La verità della nostra fede è manifestata dalla verità delle nostre opere. Le opere di falsità attestano che la nostra fede non è pura.</p>
<p>5/01/13 In ogni decisione ognuno rivela se stesso. Manifesta se lui percorre vie divine, di purissima fede e verità, oppure vie umane, di non fede.</p>
<p>5/01/13 Dio non è solo il Salvatore dell’anima per condurla nell’eternità. È il Salvatore dell’uomo per immergerlo nella storia con una nuova luce. È la storia che accredita gli Inviati di Dio. Chi vuole essere riconosciuto vero uomo di Dio, deve illuminare la storia con opere nuove.</p>
<p>5/01/13 La Parola di Gesù deve essere letta, riletta con la potente luce dello Spirito Santo. In essa è la pienezza della verità di Dio, dell’uomo.</p>
<p>5/01/13 Il Vangelo relativizza le teologie di ieri, oggi, sempre, i pensieri santi, le vie scelte di volta in volta dagli uomini per andare a Dio. Niente è assoluto nel nostro rapporto con Dio di quanto pensano o hanno pensato gli uomini. Assoluto è solo Cristo Gesù e la sua Parola.</p>
<p>5/01/13 Oggi l’uomo è un grande analfabeta. Non sa leggere i segni che Dio pone nella sua vita. È questa la sua vera povertà, la sua vera miseria. Molti sono coloro che leggono come segno ciò che segno non è. Questa è grande distorsione della realtà, fonte di infinita inutile tristezza.</p>
<p>5/01/13 Il Dio approssimativo adorato da molti cristiani genera una morale approssimativa assieme ad una mediocrità culturale, sociale, politica.</p>
<p>5/01/13 Epifania: gioia del Signore che cerca l’uomo perché l’uomo cerchi il Signore. Dio sempre cerca. L’uomo si nasconde per non essere trovato.</p>
<p>5/01/13 La saggezza dell’uomo sta proprio nel sapere leggere i segni che il Signore pone sul suo cammino. Dalla sana lettura nasce la vera vita. Nella stoltezza l’uomo si chiude al segno di Dio e si esclude dal cammino della libertà. Diviene schiavo della falsità che lo divora.</p>
<p>5/01/13 L’uomo è chiamato ad amare l’uomo come lo ama Dio. È l’ amore di Dio la nostra unica, fondamentale, eterna, insuperabile, attuale misura.</p>
<p>6/01/13 La fede non è filosofia, pensiero nobile, teoria, creazione dell’uomo. È la verità eterna che impegna la vita nel presente e nel futuro. La fede deve avere solide basi, delle fondamenta robuste, resistenti a qualsiasi uragano di pensiero. Le basi sono le opere di chi la vive. L’obbligo di offrire le basi della fede spetta ad ogni discepolo di Gesù, non attraverso nobili discorsi, bensì con sana, alta moralità.</p>
<p>6/01/13 L’amore che Gesù chiede è senza preferenze, particolarismi, eccezioni, distinzioni, senza alcun limite, dono totale di sé fino alla morte.</p>
<p>6/01/13 La ricerca della verità è il diritto a fondamento di ogni altro diritto. Senza verità mai vi potrà essere diritto vero per l’uomo. Ogni uomo, a cui viene impedito di poter accedere alle sorgenti della verità è condannato alla sua non realizzazione come persona.</p>
<p>6/01/13 Epifania: finché ci saranno più religioni nel mondo è il segno che Cristo non è cercato. È Lui il solo Salvatore e Redentore dell’uomo.</p>
<p>6/01/13 Il Dio Onnipotente, incarnandosi, si sottopone al limite della carne. Il limite della carne è insuperabile, perché l’incarnazione è vera. Ciò che è limite di una sola carne non è limite di molte altre carni. Gesù associa al suo ministero e missione tutto il suo corpo mistico.</p>
<p>6/01/13 Il giorno in cui l’uomo non porrà più domande su di Gesù, è il segno che ha smesso di vederlo dalla profondità e abissi del suo mistero. Gesù deve essere il pensato quotidiano e perenne di ogni suo discepolo. La meditazione senza interruzione, la contemplazione senza fine.</p>
<p>6/01/13 L’equazione perfetta di Cristo: Chi vede me, vede il Padre, deve essere equazione perfetta del cristiano: Chi vede me, vede Cristo Gesù.</p>
<p>6/01/13 Molti uomini pensano di togliere Dio dal mondo, dalla società, dai cuori, dalla Chiesa. Sono uomini dallo stesso vano desiderio di Satana. È dalle fessure della nostra non santità che Satana si introduce e inietta il veleno della sue proposte solo in apparenza di bene e verità.</p>
<p>6/01/13 Gesù è la dimostrazione, l’attestazione storica di come si vive di vera saggezza. È la lampada sempre accesa sulle nostre fitte tenebre.</p>
<p>6/01/13 È questa la sciagura che avvolge il mondo cristiano: da un lato si legge il Vangelo e dall’altro lo si nega nelle sue verità essenziali.</p>
<p>6/01/13 La forza di una comunità sta nella comunione, nel porsi gli uni a servizio degli altri. La comunione è ricchezza, benedizione, abbondanza. Separazione, isolamento, divisione, contrapposizione, guerra intestina producono solo miseria spirituale, economica, politica, finanziaria. Il cristiano deve pensarsi sempre vero costruttore di comunione e unità per collaborazione responsabile, partecipazione obbediente.</p>
<p>7/01/13 La fede vive di comunione, facendosi ognuno per gli altri forza nella debolezza, certezza negli smarrimenti, perseveranza nell’incostanza.</p>
<p>7/01/13 La fede ha bisogno di figure risolute nella verità, fermi nel speranza, autentici nella carità, sicuri sulla via sulla quale si cammina.</p>
<p>7/01/13 Non si amano gli altri se si lascia che la nostra fede debole trascini gli altri confusione, nell’incertezza, nell’immoralità.</p>
<p>7/01/13 È il nostro corpo la via della fede. Se il nostro corpo non segue la legge della fede, mai vi potrà essere trasmissione di fede.</p>
<p>7/01/13 La fede è un organismo ben compaginato. Ogni singola verità è vita per le altre. Se una verità si distrugge, tutta la fede si distrugge. Ci stiamo distruggendo nella nostra vera umanità. Ci stiamo costruendo corpo senz’anima, mente senza pensiero, spirito senza discernimento.</p>
<p>7/01/13 Siamo tutti chiamati ad appropriarci della nostra mente e a comportarci da uomini saggi, intelligenti, prudenti. Agiamo da non veri uomini se ci lasciamo guidare da sentimenti ciechi, privi di ogni sapienza, intelligenza, logica, razionalità, verità.</p>
<p>7/01/13 Il cristiano non può servirsi di Cristo per scopi egoistici. Per fare questo dovrà trasformare la verità in falsità, il bene in male. Non si può dare verità alla storia senza assumersi tutte le ritorsioni del male che si abbatteranno sopra colui che ha deciso di cambiarla. La missione cristiana è nel rimettere la storia nella sua verità trascendente. Se questo non viene fatto, è segno che essa è vissuta male. Ognuno è responsabile della storia nella quale vive. Quando la storia ci passa dinanzi, o la raddrizziamo oppure siamo rei di omissione. È questo il nostro grande fallimento cristiano: ognuno pensa che l’obbligo di raddrizzare la storia sia per gli altri, mai per se stesso.</p>
<p>7/01/13 La cattiveria acceca la mente, spegne lo spirito, soffoca l’anima, indurisce il cuore, chiude la bocca perché non proclami la verità.</p>
<p>7/01/13 Le soluzioni della vera fede sono infinite. Una fede che non possiede la verità delle molteplici soluzioni, mai può dare vera speranza.</p>
<p>8/01/13 Chi accoglie la Parola di Cristo Gesù (fede) e la vive per intero (morale), diviene, si fa cristiano vero, se ogni giorno vive di Parola. Come Gesù attesta la sua verità con opere e parole mirabilmente congiunte, allo stesso modo è obbligato il cristiano per la sua verità. Come le opere e le parole di Gesù sono quelle del Padre, così anche per il cristiano opere e parole devono essere quelle di Cristo Gesù. Come Cristo sta al Padre, così il cristiano deve stare a Cristo. L’equazione deve essere perfetta.</p>
<p>8/01/13 La fonte della nostra verità è Cristo. Per il cristiano a Cristo, per Cristo al Padre. Il cristiano in Cristo, Cristo nel Padre, il Padre nel cristiano. È la perfezione assoluta.</p>
<p>8/01/13 Come la vita di Gesù manifesta tutta la gloria del Padre, così la vita del cristiano deve rivelare, dire tutta la gloria di Cristo Signore.</p>
<p>8/01/13 Quando Satana trova un’anima che vive la missione evangelica, la segue più che l’ombra un corpo, per tentarla e allontanarla dal Vangelo. Satana tutto concede all’anima cristiana, ad una condizione: che non viva di Vangelo e non svolga alcuna missione evangelizzatrice.</p>
<p>8/01/13 L’anima cristiana sempre si deve rifugiare sotto il manto della Madre di Dio. È Lei la sua celeste Ambasciatrice presso il Figlio suo.</p>
<p>8/01/13 Veramente il Santo Rosario è preghiera infallibile contro la tentazione. Esso è lo scudo che respinge tutti i dardi infuocati del nemico.</p>
<p>8/01/13 È triste vedere che l’uomo non ha pietà verso l’uomo, suo fratello. Sempre lo accusa, lo condanna, lo giudica, lo uccide con la lingua.</p>
<p>8/01/13 L’uomo di Dio vive in un campo di battaglia, attaccato da ogni lato da un esercito di nemici invisibili. L’unico suo scudo è la preghiera.</p>
<p>8/01/13 Noi vogliamo sempre modellare gli altri. Ci dimentichiamo che siamo noi chiamati a lasciarci modellare Dio. È questa la nostra vocazione. Unico modellatore dell’uomo è Dio. Dio modella gli altri modellando i seminatori della sua Parola. Modella chi si lascia modellare. Chi non si lascia fare dal Signore vero uomo di Dio, mai potrà fare qualcuno vero uomo di Dio. Chi non è, non può far essere nessun altro.</p>
<p>8/01/13 Nel dolore la sola presenza spirituale non è sufficiente. L’uomo è uno, spirito e corpo. In questa sua unità deve sempre vivere ogni cosa.</p>
<p>8/01/13 È falso profeta, falso predicatore, falso missionario chi dice la Parola di Dio solo con le labbra, mentre con la vita rinnega il Vangelo. Nessuno speri di essere un efficace evangelizzatore da ignorante nelle cose di Dio e offrendo a quanti dovrà evangelizzare cattivo esempio. Un cristiano disordinato, disorganizzato, disattento, viziato, incapace di governarsi, anche presbitero, è un evangelizzatore del diavolo.</p>
<p>9/01/13 La catechesi deve essere un incontro con Gesù vivente in mezzo a noi, che fa sussultare i cuori mentre ci parla e ci spiega le Scritture. Nella catechesi si spezza il pane della Parola, lo si offre ad ogni cuore, perché se ne nutra e continui il viaggio nella luce di Gesù.</p>
<p>9/01/13 Il cristiano è chiamato ad essere mistero del mistero di Gesù, corpo del suo corpo, vita della sua vita, parola della sua parola. Chi vive in modo parziale l’appartenenza al mistero di Gesù, mai parlerà di Lui secondo la sua globalità. Gli manca la natura, l’essenza.</p>
<p>9/01/13 Come Cristo Gesù parla dalla natura del Padre, dal suo seno, anche il cristiano è chiamato a parlare dalla natura di Cristo, dal suo seno.</p>
<p>9/01/13 È il cristiano il cibo della vita vera del mondo. Egli si deve lasciare bruciare d’amore sull’altare del Vangelo. La sua è vita tutta donata.</p>
<p>9/01/13 L’incredulità verso Cristo Gesù nasce dalla sua crocifissione. È l’ignominia della croce il vero ostacolo che impedisce di credere in Gesù. La croce è il ribaltamento di tutti i valori del mondo. È la crocifissione di tutto ciò che per l’uomo ha senso, significato, certezza. L’uomo così come esso è, odia la croce, perché essa è contro la sua natura. Cristo gli chiede di andare contro natura, cultura, mentalità.</p>
<p>9/01/13 Per dare gloria al Padre suo, Gesù è stato cacciato dalla sua religione, dalla città santa carico di un pesante legno ed anche crocifisso. Se il cristiano, per rendere gloria a Cristo, non paga lo stesso prezzo, è segno che lui non lo ama. Cristo va amato con il dono del corpo. È questa la vocazione cristiana: raggiungere la perfetta identità con Cristo, in modo che vi sia un solo corpo di verità, luce, santità.</p>
<p>9/01/13 L’identità con Cristo si distrugge con il peccato. I vizi la deturpano. La mancata crescita nelle virtù la fa poco chiara, non convincente.</p>
<p>10/01/13 Il prete vive nel suo corpo lo stesso mistero eucaristico di Gesù. Deve essere un dono per ogni persona sulla terra. Tutto di tutti sempre. Se il prete si consegna in esclusiva ad una sola o a poche persone, esce dal mistero eucaristico. La sua missione è umana e non più divina.</p>
<p>10/01/13 Come è impossibile che Dio si possa autodistruggersi, eliminarsi, così è impossibile che possa cadere a vuoto una sola sua parola.</p>
<p>10/01/13 La morte in croce per amore, vissuta da Gesù, è il più grande atto di Dio per rassicurarci della sua eterna carità per ogni uomo.</p>
<p>10/01/13 O rimettiamo Dio al suo posto, al centro del cuore e della coscienza, oppure saremo re di un regno di morte e preti di un cimitero umano.</p>
<p>10/01/13 Lavare con acqua i piedi è facile. Lavare le anime con il proprio sangue si può solo con la divina carità che inonda anima, spirito, corpo. Amare dalla croce, imitando Gesù, lo possiamo se siamo ricolmi dell’amore di Dio e della fortezza, coraggio, fermezza dello Spirito Santo.</p>
<p>11/01/13 Il Vangelo va donato perché lo si viva nella interezza e globalità. Non si dona perché lo si conosca solo come un evento del passato. Il Vangelo va dato perché l’evento che fu di Cristo, che è la pienezza della verità antropologica, diventi l’evento di ogni uomo. Mostrando nella storia l’evento Cristo, l’uomo conosce la sua verità, altrimenti mai il mondo entrerà in possesso della legge della vita.</p>
<p>11/01/13 La verità dell’uomo è verità sociale, morale, politica, religiosa. Verità di fede, speranza, carità. Verità di anima, spirito, corpo. La sola verità del corpo non è la verità dell'uomo. Chi distrugge la verità dell'anima, costruisce uomini mostri, li svuota di ogni essenza. Ogni desiderio, senza la verità del fine della nostra vita, è somma stoltezza, infinita insipienza, perché contro, senza la volontà di Dio. Gesù ci insegna che uno solo dovrà essere il nostro desiderio: vivere tutta la volontà di Dio nella nostra vita. È la via della salvezza.</p>
<p>11/01/13 Il cristiano è il Cristo visibile presente oggi nella città degli uomini, nelle sue fabbriche, cantieri, stadi, scuole, uffici, chiese. Se il cristiano non è il Cristo visibile, mai un solo uomo crederà in Cristo. È lui la via visibile per credere nel nostro Salvatore.</p>
<p>11/01/13 La vera crisi della fede è nel non raggiungimento della conformazione a Cristo da parte del cristiano, è nella diversità ontica tra i due. La verità operativa è frutto della verità ontica.</p>
<p>11/01/13 Chi diviene Cristo, compie opere spirituali. Chi rimane uomo, compie le opere della carne. Raggiungere la perfetta realtà ontica con Cristo, per vivere di perfetta realtà operativa è l’obbligo cristiano. Lo esige la sua missione. È la perenne, grande fatica della Chiesa: illuminare la Chiesa con il mistero del suo Maestro e Signore, perché la Chiesa illumini il mondo.</p>
<p>11/01/13 Nelle tentazioni l’uomo conosce quanto è grande il suo amore per il Signore. Nelle prove sperimenta purezza, solidità, stabilità del cuore. Chi è in Cristo produce, chi è fuori di Lui rimane sterile in eterno. È albero secco. Mai potrà conoscere le profondità dell’amore di Gesù.</p>
<p>12/01/13 Chi si divide dal fratello, si separa da Cristo. La sua fede è vana. La sua religione è peccaminosa. Le sue opere morte. La luce spenta. L’unità cristiana non è solo coerenza con la nuova realtà creata in noi. È l’unica via perché si creda in Cristo, mandato dal Padre. Unità cristiana, formazione di un solo corpo, e fede nella verità storica ed eterna di Cristo Gesù, sono una l’albero e l’altra il frutto.</p>
<p>12/01/13 La più alta ricompensa del Vangelo è la vita evangelica che nasce da esso. Vita libera, pura, schietta, vergine, ricca di purissimo amore. Anche se si dovesse abbandonare tutto il nostro passato di relazioni e vivere in un presente da estranei, la vita evangelica merita questo. La vita evangelica è già pregustazione del paradiso su questa terra. Anche se corpo e spirito sono nella grande, indicibile sofferenza.</p>
<p>12/01/13 A chi vive di Vangelo Dio si dona come sua vita eterna, divina. Al cuore nulla più manca. Ha tutto, perché ha Dio che è il suo tutto.</p>
<p>12/01/13 La ricchezza vissuta nella libertà evangelica ci fa persone dalla grande carità. Vissuta nella chiusura del cuore, ci rende egoisti. L’amicizia con Dio celebra la “fusione di due cuori”: quello di Dio con quello dell’uomo. Vi è una sola conoscenza, una sola volontà.</p>
<p>12/01/13 Gesù ha crocifisso il mondo sull’altare della sua falsità. Il mondo crocifisso, crocifigge Cristo sull’altare della purissima verità. Dove non vi è crocifissione della falsità non vi è neanche della verità. Mondo e cristiano vivono di un tacito accordo di non crocifissione.</p>
<p>12/01/13 Il Paràclito è il Creatore, il Formatore, il Meccanico, il Verificatore, il Perenne Collaudatore, la Guida, la Luce del cristiano. Il Paràclito, come esperto Vasaio, deve modellare il cristiano perché si incastoni a perfezione nel corpo di Cristo che è la sua Chiesa.</p>
<p>12/01/13 Lo Spirito Santo, con la sua mozione, guida la mente dei semplici alla verità tutta intera, prima che vi giungano molti agguerriti teologi.</p>
<p>12/01/13 Viene lo Spirito nel cuore dei credenti e si rinnova la santità in seno alla Chiesa e con essa tutta la vita si rinnova e si rinvigorisce.</p>
<p>12/01/13 Quanti sono senza lo Spirito Santo, sono senza santità. La santità o è aggiornata ad oggi o non è affatto santità. La santità è la vera luce dello Spirito Santo che illumina le menti e le attrae a Gesù Signore. Dove la santità non illumina le menti e non riscalda i cuori, lì lo Spirito Santo non vive, non regna, non muove. Una comunità senza santità è un grembo sterile, avvizzito, senza alcuna vita.</p>
<p>13/01/13 Il cristiano che collabora al male morale, appoggiando una legge ingiusta, lo rende responsabile in eterno dinanzi a Dio e agli uomini.</p>
<p>13/01/13 La politica non è cristiana perché fatta da cristiani. Lo è se il cristiano porta in essa la sua coscienza morale fondata sulla verità. La verità non è del cristiano, ma dell'uomo. Il cristiano l'attinge da Cristo, il solo Uomo che è la Verità, e la porta nella storia.</p>
<p>13/01/13 Lasciare tutto per seguire Cristo è ricompensa inimmaginabile. Si è già in possesso della vita eterna che brilla sul volto di Gesù.</p>
<p>13/01/13 La doppia moralità non è del vero uomo: una per sé, una per gli altri, una pubblica, una privata, una gridata, una praticata. È una sempre.</p>
<p>13/01/13 Non si ama secondo verità l’uomo se non gli si dona il vero bene: Dio, Cristo Gesù, lo Spirito Santo, la vita eterna, la grazia, la luce.</p>
<p>13/01/13 Anche se è difficile ascoltare il Crocifisso che oggi parla a noi dalla croce, è Lui l’unica e sola voce di Dio per il mondo intero. La Chiesa altro non può essere, non deve essere che voce del Crocifisso per chiamare ogni uomo ad accoglierlo come il proprio Dio e Signore.</p>
<p>13/01/13 Il Crocifisso rivela la cattiveria dell’uomo e la divina carità del suo Signore, quanto è grande il male e quanto più grande è Dio. Il Crocifisso è la voce unica, sola, perenne, immortale attraverso cui Dio parla. Chi si vuole convertire deve ascoltare Lui. Nessun altro.</p>
<p>13/01/13 Il cristiano è sempre testimone della verità del suo Signore. Non vi sono momenti in cui potrà svestirsi di questo altissimo ministero. Il cristiano non può essere testimone di Gesù solo quando celebra il culto, lo deve essere anche quando si reca alle urne per votare.</p>
<p>13/01/13 Il povero è colui che è più povero di noi. Poiché noi siamo meno poveri di lui, è nostro obbligo aiutarlo per quello che possiamo, sempre.</p>
<p>13/01/13 Il cristiano deve essere l’esperto, il professore che dalla cattedra della sua carità insegna al mondo la via di Dio per amare l’uomo. Senza la carità del cristiano, Dio non può amare l’uomo. Questi rimane nell’ignoranza del vero amore, perché privato della nostra carità.</p>
<p>13/01/13 La politica è vero servizio all’uomo, che è prima di tutto uomo morale. Chi costruisce l’uomo morale, costruisce il vero uomo politico. È immorale ogni politica che nasconde o sottintende i problemi morali, perché sa che la chiarezza morale è sicura perdita di consensi.</p>
<p>13/01/13 In politica il cristiano mai dovrà lasciarsi catturare dal problema economico. I valori morali sono la sua anima e la sua vita. Ogni elezione politica è una scelta antropologica. Il cristiano deve essere difensore della sua antropologia, senza né paura, né vergogna.</p>
<p>14/01/13 Gesù è il solo che dona all’uomo la sua verità fisica, spirituale, morale, sociale: verità del corpo, anima, spirito, tempo ed eternità. Quella di Gesù è antropologia globale, investe tutto l’uomo. È secondo pienezza di verità divina, non frutto di false filosofie umane.</p>
<p>14/01/13 Se una sola dimensione dell’uomo viene trascurata, non vi è vera redenzione, vera salvezza. L’uomo rimane nella sua schiavitù.</p>
<p>14/01/13 Gesù è il solo vero uomo che può fare vero ogni altro uomo. Tutti gli altri gli offrono qualche carruba in più, lasciandolo nel malessere.</p>
<p>14/01/13 L’Eucaristia è il miracolo permanente di Gesù ed è più grande della creazione del cielo e della terra. In esso è la nostra nuova creazione.</p>
<p>14/01/13 Il nostro Dio può lavorare solo con umili, piccoli, poveri, affamati, quanti non sono perché privati del loro essere da potenti e superbi. Ogni uomo che fa l’uomo non uomo non è benedetto da Dio. Da Lui è abbattuto nella sua stessa umanità disumana. È verità eterna. Ogni uomo fatto non uomo dal non uomo che si crede uomo, viene dal suo Signore innalzato, elevato, saziato, purché resti nella sua umiltà.</p>
<p>14/01/13 Conversione è lasciare la storia che fu ieri: religiosa, politica, filosofica, morale, immorale, di pensieri e di opere e seguire Gesù.</p>
<p>14/01/13 È necessario che l’interprete di ogni parola contenuta nella Sacra Scrittura sia lo stesso che la parola ha scritto: lo Spirito Santo. Se Ministri della Parola, Dottori, Teologi, Professori, Predicatori, non sono pieni di Spirito Santo, dicono vanamente la Parola di Dio.</p>
<p>14/01/13 Senza lo Spirito di Dio il Vangelo si legge, ma non si comprende. Si interpreta, ma secondo pensieri della terra, non del cielo. Ogni battezzato è obbligato a camminare nella verità del Vangelo, potrà farlo se cammina nello Spirito di Dio, secondo lo Spirito di Dio. Lo Spirito del Signore non abita in un cuore pieno di peccati, vizi, imbrogli, sotterfugi, calunnie, falsità, menzogne, desideri disonesti.</p>
<p>14/01/13 Può rendere vero culto a Dio solo chi contro ogni tentazione rimane vero Regno di Dio, perseverando in esso fino alla fine dei suoi giorni. Il vero culto a Dio si offre dal Regno di Dio, dal corpo di Cristo, dal cuore della Chiesa, dalla perenne e stabile dimora nella Parola.</p>
<p>15/01/13 Sana politica è guidare ogni uomo al raggiungimento della sua duplice dimensione: naturale soprannaturale, nel tempo e nell’eternità. Non è sana politica pensare che l’uomo sia solo un animale sociale, senz’anima spirituale, promettendogli un pezzo di pane in più. Non è sana politica quella che nasce da visioni miopi della storia. Sulla zattera non si può pretendere il lusso della nave da crociera. È sana politica quella che poggia se stessa sull’osservanza della legge morale, che è a fondamento veritativo della legge positiva. Ogni promessa elettorale senza verità storica è una falsa profezia. Nessuno la potrà mai mantenere. La storia l’annullerà sempre.</p>
<p>15/01/13 La politica di Gesù è semplice, perché la promessa è semplice: ad ogni seguace ha promesso una sola cosa: la croce. Ma Lui è il Crocifisso.</p>
<p>15/01/13 Si possono annunziare, predicare, insegnare le più belle pagine della Scrittura, senza conoscerne il loro vero significato di salvezza.</p>
<p>15/01/13 La vittoria della luce sulle tenebre è il frutto della fermezza del cristiano. Dove non vi è fermezza, le tenebre oscurano la luce.</p>
<p>15/01/13 Il mondo oggi è forte non perché lo sia realmente, ma perché debole, privo di ogni forza di grazia e di verità è il cristiano. La forza del cristiano rende fragile l’onnipotenza di peccato. Quando il cristiano è poco cristiano, è allora che il mondo è assai mondo.</p>
<p>15/01/13 La storia è un mistero così profondo, da risultare ingovernabile per qualsiasi uomo. Chi ha preteso avere il governo della storia, dalla storia è stato sempre ripudiato, rinnegato, sconfessato. A tutti è chiesto di essere umili servi della storia, portando in essa la forza della personale carità, speranza, fede, ogni altra virtù. È il Signore il salvatore della storia per vie misteriose, arcane, inimmaginabili per qualsiasi mente, anche la più saggia. Chi vuole operare nella storia deve avere come suo potente alleato il Signore e ricevere da Lui ogni luce, forza, saggezza, intelligenza.</p>
<p>15/01/13 Nel culto la nostra fede è sempre perfetta. Preghiamo, cantiamo, innalziamo lodi al Signore, celebriamo la sua onnipotenza di salvezza. Quando ci troviamo dinanzi al sepolcro della nostra storia o di quella dei nostri fratelli, è allora che la fede viene meno, si perde. È dinanzi alla storia che dobbiamo ringraziare il Signore per il miracolo già compiuto, la grazia già accordata, ma ancora da accordare.</p>
<p>15/01/13 Gesù è mistero così alto, profondo, immenso, eterno, divino ed umano e non si può conoscere se non per rivelazione dello Spirito Santo.</p>
<p>16/01/13 Il cristiano è colui che offre a Dio la vita per la redenzione, salvezza, giustificazione di ogni uomo, anche dei nemici o avversari. Un cristiano, falso o non testimone di Gesù, è il vero nemico dell’uomo. Conosce la medicina che guarisce, la nasconde, non la dona.</p>
<p>16/01/13 Quando la politica è priva di ogni analisi storica, e l'analisi oggi è mondiale, globale, essa è un canto di illusione, non di vera speranza.</p>
<p>16/01/13 Senza vera, profonda, sempre più completa conoscenza di Gesù Signore, ogni missione evangelizzatrice è vana, infruttuosa, falsa.</p>
<p>16/01/13 Ciò che si possiede è un tesoro immenso. Il cuore è triste perché guarda sempre ciò che non possiede. Non vede mai ciò che possiede. A chi volesse ringraziare il Signore per ciò che possiede, non basterebbe un’intera giornata di preghiera. Il dono di Dio è immenso. Anche chi si professa povero, è ricco di doni di Dio. Mettendoli al servizio dei fratelli, arricchisce il mondo di grazia e verità.</p>
<p>16/01/13 La vita va servita nella sua triplice dimensione di corpo, anima, spirito. Anche la politica è obbligata a questo triplice servizio. La politica è servizio nella più alta giustizia alla persona umana, non ad un corpo da nutrire, vestire, svagare, far divertire.</p>
<p>16/01/13 La verità fa la differenza, non le apparenze. La verità non è accidente. È essenza dell’essere. La verità di Gesù è sua, solo sua. Ogni politica senza verità, fatta di soli accidenti, è uguale ad un’altra. Tutti parlano di accidenti. Nessuno di verità.</p>
<p>16/01/13 Il cristiano è un missionario tra gli uomini di luce, pace, gioia, amore, santità, giustizia, onestà, esemplarità, preghiera, virtù. Per il cristiano la missione è essenza, sostanza, sangue e carne. Come non può vivere senza carne, così non può vivere senza missione.</p>
<p>17/01/13 Confessare i propri peccati questo significa: riconoscersi dinanzi a Dio nella propria verità storica, che non è di bene, ma di male. Senza che l'uomo riconosca la sua verità, Dio mai lo potrà salvare. La salvezza inizia quando umilmente l'uomo si conosce e chiede aiuto.</p>
<p>17/01/13 L'uomo è da Dio ed è Dio che lo fa ogni giorno, a condizione che si lasci fare. Questa la sua verità perenne. Ma l'uomo non si vede così.</p>
<p>17/01/13 Un prete è tale se nelle sue vene scorre il sangue di Cristo e la sua anima respira il vento dello Spirito Santo. Quanto vorrei esserlo! Un prete è un mistero creato giorno per giorno dal suo Dio, a condizione che lui si lasci creare, abbandonandosi alla sua volontà. Un prete è forza di Dio con corpo d’argilla, luce e salvezza di Cristo con anima fragile e con cuore piccolo. Meno lui è, più è il Signore. Il prete rivela Dio nel suo mistero di unità e trinità e anche di incarnazione, morte, risurrezione di Gesù, perché mistero visibile di Dio.</p>
<p>17/01/13 Oggi l’uomo vuole vivere una libertà di peccato, superbia, orgoglio, benessere, sopruso, invidia, oppressione e soppressione degli altri. L’uomo non sa che ogni libertà di peccato produce una più grande schiavitù di se stesso. Questa libertà ha un solo nome: morte spirituale.</p>
<p>17/01/13 Gesù è carità nell’odio, è luce nelle tenebre, è pace nella guerra e divisione, è speranza di risurrezione mentre tutti giocano alla morte.</p>
<p>17/01/13 Gesù è venuto per portare la verità di Dio e dell’uomo in un mondo di increduli, empi, idolatri, adoratori di vitelli d’oro e d’argento.</p>
<p>17/01/13 Come in Gesù la sua Parola è Parola di Dio, così deve avvenire per la Chiesa. La Parola della Chiesa deve essere vera Parola di Dio. Come Gesù vive tutto nello Spirito Santo, così deve potersi dire della Chiesa: vive tutta nello Spirito Santo. È questa la via della fede. È la vita nello Spirito che fa sì che si possa dire Parola di Dio la Parola della Chiesa. La salvezza è solo dalla Parola di Dio. L’uomo oggi non vede la Parola della Chiesa come vera Parola di Dio. Non credendo nella Chiesa non crede in Cristo, non crede in Dio.</p>
<p>17/01/13 Gesù non è l’opera di Dio già fatta. È l’opera da fare ogni giorno. Nella preghiera Gesù chiede al Padre che lo faccia ancora e sempre. Gesù è vaso ogni giorno modellato dal Padre. Il Padre gli darà l’ultimo tocco, il tocco perfetto, finale, il giorno della risurrezione.</p>
<p>17/01/13 Nella preghiera Gesù si consegna nelle mani del Padre, si dona interamente a Lui perché da Lui tragga ogni giorno la sua opera. Nella preghiera ininterrotta il cristiano chiede una nuova creazione, un nuovo impasto, della sua vita. Senza preghiera rimane incompiuto.</p>
<p>17/01/13 Il discepolo di Gesù è colui che celebra la vita reale come vero sacrificio di lode, benedizione, ringraziamento al Padre celeste. Quando la vita è nella povertà, si ringrazia Dio, perché concede di vivere un momento di comunione vera con i fratelli più poveri di noi. Se il cristiano non è capace di vivere di vera comunione reale, è segno che ancora non è vero. Gli manca la vera comunione nella povertà.</p>
<p>17/01/13 Nell’oggi della storia c’è sempre il nuovo di Dio che non può essere classificato, codificato, collocato con quanto già esiste. È nuovo. Il nuovo di Dio ha bisogno di spazi nuovi, strutture nuove, realtà nuove, mentalità nuove, spiriti nuovi, cuori nuovi, vie nuove. Il miscuglio tra vecchio e nuovo soffoca il nuovo e non dona giovinezza al vecchio. La storia esige che si dia spazio al nuovo senza paure. L’uomo è prima di ogni schema di salvezza e il Vangelo è carità senza schemi prefissati, perché l’amore mai potrà essere schematizzato.</p>
<p>18/01/13 Inizia un nuovo giorno. Il Signore me lo concede come dono per rimediare al mio poco amore di ieri, per amare in modo nuovo, come Lui.</p>
<p>18/01/13 Non si può chiedere un atto di fede senza annunzio serio delle opere di Dio, senza dire cosa ha fatto il Signore in noi, per noi. Se si chiede un atto di fede all’uomo, questi ha il diritto di sapere la verità storica di Dio, dalla quale giunge alla verità metafisica.</p>
<p>18/01/13 Tutte le ricchezze della terra non valgono una coscienza illuminata dalla luce del Vangelo. Sono un nulla dinanzi ad un così grande dono. Il cuore nella pace, la coscienza aliena dal male, il corpo libero dal vizio, è la più grande ricchezza che Dio possa concedere ad un uomo.</p>
<p>18/01/13 Privare l’uomo del sano discernimento dinanzi alla storia da vivere tutta nella volontà di Dio, è assumere un potere divino. È idolatria. Pensare di poter migliorare la Legge di Dio è stoltezza. È insipienza credere di poterla specificare nei più piccoli dettagli. Nella Legge del Signore c’è tanto spazio per la coscienza e l’intelligenza illuminate dallo Spirito Santo per la ricerca del vero bene.</p>
<p>18/01/13 Il Signore vuole i suoi “ministri” liberi da ogni attaccamento ai beni di questo mondo. Nella gratuità è la loro credibilità. La gratuità è la veste candida dei ministri di Gesù e questa non dovrà essere macchiata neanche da un solo granello di polvere di avidità. La veste candida della gratuità dei ministri di Gesù dovrà risplendere come la veste di Gesù sul monte, al momento della trasfigurazione.</p>
<p>18/01/13 Il ricco è il grande missionario di Dio. Il Signore gli mette in mano ogni abbondanza perché lui la consegni a poveri e miseri della terra.</p>
<p>18/01/13 Il cristiano è persona diversa, differente dal non cristiano. Lui è persona che ama i suoi carnefici dalla croce, sulla croce da crocifisso.</p>
<p>18/01/13 Quando il discorso politico diviene insulto dell’avversario, non è più un discorso politico, è semplicemente disprezzo e ingiuria. Quando ingiuria, disprezzo, insulto diventano programma politico è segno che si è persa l’intelligenza della prova del proprio valore.</p>
<p>18/01/13 Il cristiano è l’uomo di una sola dimensione: lui è chiamato ad amare tutti, sempre, in ogni condizione senza mai chiedere nulla in cambio.</p>
<p>19/01/13 Manifestare la propria verità spetta ad ogni soggetto agente. Cogliere la verità manifestata è dell’intelligenza che riflette e deduce. È deviata e corrotta quell’intelligenza che dice verità la falsità e falsità la verità dell’altro. I danni prodotti sono incalcolabili.</p>
<p>19/01/13 Dio si è nascosto nel povero e nel misero. Chi vuole che entri nella sua casa, deve invitarlo nella realtà fisica del povero e del misero. Chi sulla terra non riconosce e non accoglie Dio nascosto nel povero e nel misero, neanche da Dio è riconosciuto ed accolto nel Paradiso.</p>
<p>19/01/13 La parola di Gesù attraversava la carne di quanti ascoltavano e giungeva al cuore. Il cuore assetato di verità, l’accoglieva con gioia. La parola di Gesù si incideva profondamente anche nella carne malata, sofferente, infetta, cieca, sorda, muta, storpia, e la guariva. Il Vangelo è un messaggio di salvezza rivolto ad ogni cuore, in un linguaggio semplice, diretto, immediato, senza alcun giro di parole.</p>
<p>19/01/13 Il cammino verso il Paradiso non è un’amena, gioiosa passeggiata, una gita fuori porta, un piacevole pellegrinaggio in pullman gran turismo. Il viaggio verso il Cielo è impegno la cui riuscita non è assicurata a tutti. Si percorre una via angusta e si attraversa una porta stretta. Io dove sto camminando: sulla via angusta della salvezza o su quella spaziosa e larga della perdizione? Dalla risposta è il proprio futuro. La salvezza è nel Vangelo praticato tutto intero, mai fuori di esso. È nella Parola osservata, vissuta, realizzata, mai fuori di essa.</p>
<p>20/01/13 La storia è il grande libro della Scrittura perenne di Dio. Essa però si legge secondo verità solo con gli occhi dello Spirito Santo.</p>
<p>20/01/13 Nozze di Cana: nel seno fisico della Donna il vero Dio è divenuto vero uomo, si è fatto connaturale all’uomo, vero Figlio dell’uomo. Nel seno mistico della Donna, l’uomo diviene connaturale a Dio, è fatto vero figlio di Dio in Cristo Gesù, per opera dello Spirito Santo.</p>
<p>20/01/13 Il vero Figlio di Dio imparò l’obbedienza nelle cose che patì, visse da vero Figlio dell’uomo, portò a compimento la sua missione umana. Ogni figlio dell’uomo è chiamato ad imparare l’obbedienza e vivere da vero figlio di Dio, se vuole realizzarsi nella sua nuova dignità.</p>
<p>20/01/13 Oggi Dio parla dal telefono e internet attraverso sms, facebook, twitter, posta elettronica. Ma l’uomo è cieco, analfabeta, non sa leggere. La Chiesa è chiamata ad un lavoro immane: riaccendere la lampada spenta dei suoi figli. È la missione delle missioni. La prima sua missione.</p>
<p>20/01/13 Nella Donna, prima dell’ora, ma in vista dell’ora, Cristo anticipa il mistero della redenzione. La Donna è vino buono fin dal concepimento. Nella Donna, dopo l’ora, prima della nostra ora, Cristo anticipa il mistero della gloria. La Donna è assunta in Cielo in corpo e anima.</p>
<p>20/01/13 Gesù è tutto, sempre, in ogni istante dal sentimento, dalla volontà, dal cuore del Padre. Mai è da sentimenti, volontà, cuore di altri. Gesù chiede ai suoi missionari di farsi liberi da tutto e tutti, sempre nella volontà di Dio per il compimento del mistero della salvezza.</p>
<p>20/01/13 Tutto esiste per Cristo e tutto per Lui vive. Senza di Lui non è possibilità alcuna forma di vita fuori di Dio, del suo mistero trinitario. Rispettare la natura è onorare, adorare Cristo Gesù e in Lui, il Padre dei Cieli e lo Spirito Santo. Mai vi potrà essere onore per il Creatore se non vi è onore per la creazione. Chi non onora il Creatore mai potrà onorare la sua creazione.</p>
<p>20/01/13 Nessuno potrà mai scegliere ciò che è giusto se non conosce Dio in pienezza di verità e bontà. Dalla verità di Dio la verità dell’uomo. Per scegliere è altresì urgente la nostra totale libertà che è martirio, croce, abbandono, solitudine, ritiro dalla storia. Gesù scelse la croce per scegliere la verità. La verità di Cristo è verità del Padre così come la verità dell’uomo è verità di Dio. Se un sacerdote non ha fede nella sua verità, che non è da sé ma da Cristo, mai potrà essere strumento di salvezza nelle mani di Dio. La vera crisi del presbitero è la non conoscenza della sua verità soprannaturale e di conseguenza una fede approssimativa in essa. Quando si possiede una fede approssimativa nella propria verità è segno che vi è anche una relazione approssimativa con Cristo Gesù.</p>
<p>21/01/13 Quando si trasforma il vizio in necessità di vita è allora che non vi è più spazio per carità, elemosina, misericordia, solidarietà. Il vizio è fonte di grande miseria spirituale e materiale. Esso non uccide solo il corpo, ma anche l’anima e lo spirito. Chi elimina i vizi dal suo corpo, dalla sua mente, dal suo cuore, rende il suo spirito libero e la sua anima leggera, capaci di volare.</p>
<p>21/01/13 Chi è nello Spirito Santo conosce sempre la sua ora. Sa quando essa giunge per entrare in scena e quando il tempo è compiuto e deve uscire. È lo Spirito Santo che assegna a ciascuno il luogo del suo lavoro missionario o apostolico. Senza lo Spirito di Dio si è anime inquiete. La pace di un cuore è frutto dello Spirito del Signore. Chi è nello Spirito di Dio è in pace ed è operatore di pace.</p>
<p>21/01/13 Il pregiudizio è il veleno della fede, perché rinuncia ad ogni saggezza e intelligenza, oscuramento della mente, soffocamento del cuore.</p>
<p>21/01/13 La fede, il culto, l’insegnamento della verità sotto ogni forma, necessariamente devono sfociare in una sana, alta, perfetta moralità. L’alta moralità attesta la sanità della fede, del culto, dell’insegnamento della dottrina evangelica. Essa è la verità del cristiano. La sana moralità è la vitalità delle comunità cristiane. Movimenti, associazioni, gruppi, privi di forte moralità non incidono nella storia.</p>
<p>21/01/13 La santità della società è dalla santità della famiglia. La famiglia santa genera una società santa e così anche una famiglia immorale. Non si farà mai abbastanza per edificare la famiglia nella santità del Vangelo. Oggi invece tutto si fa per la sua distruzione. La famiglia è la cellula della società e della Chiesa. Se la famiglia viene consumata dall’immoralità, i danni sono irreparabili.</p>
<p>22/01/13 La sana moralità avvolge anche ogni relazione con le cose di questo mondo. Le cose sono cose e sempre devono restare cose. La vita non è dalle cose, è da Dio. Le cose sono tutte tentazione per noi. La tentazione delle cose è quasi sempre invisibile. Le cose vanno usate con moderazione, sobrietà, distacco, prudenza, temperanza, poste a servizio della carità e condivisione verso tutti.</p>
<p>22/01/13 Il discepolo di Gesù mai toglie agli altri. Dona sempre ai bisognosi tutto ciò che è suo. La sua è una moralità semplicemente divina. È la Parola di Gesù, letta e interpretata da quanti sono nella Chiesa i ministri della Parola, la via della vera fede.</p>
<p>22/01/13 La vera umanità nasce dalla vera fede in Cristo. Se uno distrugge la vera fede in Cristo, distrugge la vera umanità. La vera fede in Cristo Gesù è la sola difesa, il solo baluardo posto a custodia e a sviluppo della vera umanità. Il giorno in cui in cui si dovesse smarrire o perdere la vera fede, l’umanità ritornerebbe in una pesante schiavitù di immoralità. Senza la vera fede la verità dell’uomo sarebbe soffocata dall’ingiustizia e il male assurgerebbe a principio universale di bene. I mali della fede risiedono spesso nei suoi edificatori, quando per falso indottrinamento ricevuto, non correggono errori e devianze. Quando l’edificatore della fede pianta nei cuori la falsità e la irriga con sempre nuove menzogne da edificatore diviene distruttore.</p>
<p>22/01/13 La nostra fede è ascolto del Padre che ci parla in Cristo per opera dello Spirito Santo. Dove non vi è ascolto, lì non vi è neanche fede. La fede è salto da noi a Dio, a Gesù, allo Spirito Santo. È salto dalla libertà alla crocifissione. È salto quotidiano, senza interruzione. Nella fede si rinnega il visibile, il terreno, il tempo per entrare in possesso dell’invisibile, del divino, dell’eternità.</p>
<p>22/01/13 In seno dell’umanità vi è un male oscuro, una peste violenta che si chiama concupiscenza: solo Gesù li può eliminare per sempre dal cuore.</p>
<p>22/01/13 Una società che si vergogna di esporre la croce, deve anche sapersi assumere le conseguenze di una tale decisione.</p>
<p>22/01/13 Chi viene morso da un crotalo e sparge per terra il siero della sua guarigione, non ha alcun diritto di lamentarsi se poi muore.</p>
<p>22/01/13 Il male è sempre da condannare. La stoltezza è sempre da palesare, l’insipienza da manifestare, perché ogni male è un loro frutto. La nostra società oggi è stolta. Rinnega Cristo suo unico e solo Salvatore. Rinnega la Chiesa portatrice della sua unica e sola salvezza.</p>
<p>22/01/13 L’incarnazione è la perfezione di Dio. In essa visibilità e invisibilità divengono una cosa sola. L’invisibile diviene visibile. Con l’incarnazione nasce la nuova via per la fede. Attraverso la carne di Dio si giunge alla perfetta verità di Dio.</p>
<p>22/01/13 L’ignoranza, quando si sposa con la superbia e la stoltezza, produce danni incalcolabili.</p>
<p>22/01/13 Strumento necessario per crescere nella fede, è mettere ogni cosa nel cuore, meditando per cogliere nella storia tutta la potenza di Dio.</p>
<p>22/01/13 Un uomo che rinuncia alla contemplazione delle opere storiche di Dio è senza alcuna possibilità di accedere alla vera fede. Opera storica di Dio è Gesù. Chi rinuncia a cogliere in Cristo, l’opera di Dio, il Dio invisibile, è fuori della storia della vera fede. Oggi è il cristiano l’opera di Dio, in Cristo Gesù, nello Spirito Santo. Se il cristiano non diviene perfetta opera di Cristo, il mondo è privato del visibile divino attraverso il quale giunge all’invisibile Dio.</p>
<p>22/01/13 La verità proclamata accende una fede vera. La falsa verità annunziata accende una fede falsa. La fede nasce dalla verità che si proclama. Vera la verità, vera la fede, falsa la verità, falsa la fede. Mai potrà nascere una fede vera da una falsa verità.</p>
<p>22/01/13 È il cristiano la vera porta della fede. Non è la Parola da sola la porta della fede. È il cristiano che dice la Parola. Porta vera della fede è il cristiano vero che dice la vera Parola di Dio, che proclama da vero discepolo il vero Vangelo di Gesù.</p>
<p>22/01/13 Se non si crea l’unità nella verità tra il cristiano e la Parola, nessuna fede mai nascerà. Manca il soggetto che genera la fede nei cuori. Il soggetto che genera la fede è lo Spirito Santo nel cristiano vero che porta la Parola vera di Dio.</p>
<p>23/01/13 Il cuore è un abisso di mistero. Immagina, si illude, inganna, si inganna, percorre vie distorte, si fissa e si irrigidisce nella durezza. Il cuore ha bisogno di continua e ininterrotta purificazione. Va sempre lavato da tutte le sporcizie spirituali che lo deturpano. Dio non può lavorare con un cuore vecchio, di pietra. Per lavorare, è necessario che ne crei uno nuovo. Il cuore vecchio non è malleabile.</p>
<p>23/01/13 Dinanzi all’immensa grazia e luce di Dio capace di convertire l’umanità intera, l’uomo gioca alla morte con la sua insensibilità di peccato. C’è un baratro nel quale l’uomo sta precipitando e lui cosa fa? Si trastulla in mille inutilità, anziché cercare il suo vero bene.</p>
<p>23/01/13 La potenza della grazia deve essere impetrata con la potenza della fede e dell’amore, altrimenti la nostra preghiera raccoglie pochi frutti.</p>
<p>23/01/13 Come i pesci del mare sono avvolti dall’acqua, così il vero missionario del Vangelo è avvolto da gelosie, invidie, menzogne, calunnie. Gelosia, invidia, menzogna sono una triade di morte spirituale e fisica. Il cristiano deve imparare a vivere in essa con la grazia di Gesù.</p>
<p>23/01/13 Vi è un abisso di differenza tra la volontà di Dio, il desiderio di Cristo Gesù, la mozione dello Spirito Santo e i sogni umani dell’uomo. Al cristiano è chiesto di non essere anima inquieta, irrequieta, ansiosa, asmatica, perché lui è tutto consacrato alla verità di Cristo. La via migliore per conoscere la volontà attuale di Dio sulla nostra vita è quella di non seguire mai la nostra volontà, i nostri sogni. È sempre cosa santa fare bene ciò che stiamo facendo per volontà evangelica. Poi se il Signore vuole Lui qualcosa, sarà Lui a chiedercela. Conosce la volontà attuale di Dio sulla sua vita chi prega, digiunando, come Gesù nel deserto, quaranta giorni e quaranta notti.</p>
<p>23/01/13 Il vero missionario toglie anime all’inferno e le dona al Paradiso. Libera dalla morte e dona la vita. Uccide i vizi e incrementa le virtù. Le anime si purificano con il sangue e si nutrono di sangue, del sangue di Cristo mescolato con il tuo. Non di Cristo, di Cristo con il tuo.</p>
<p>24/01/13 Il cammino verso la meta della nostra speranza è tracciato ad ostacoli in un duro inferno. Si può attraversare solo con la vera fede. Tutta la nostra storia è tentazione, prova, difficoltà. Solo il Signore può farcela superare indenni, senza cadute di morte.</p>
<p>24/01/13 Dove vi è non salvezza, non redenzione, non santificazione la responsabilità è solo dell’uomo, che non ama l’uomo o che non si ama. Non ama l’uomo chi non gli dona la salvezza di Dio. Non si ama, l’uomo che non accoglie il dono della vita eterna e rimane nella morte. Il Verbo eterno non era nostro fratello di carne e di sangue. Si è fatto nostra carne e nostro sangue per amore, per poterci salvare. Noi siamo carne e sangue di ogni altro uomo. Ci spogliamo di ciò che siamo. Gesù ci ha indossati per amore. Noi ci svestiamo per egoismo.</p>
<p>24/01/13 La purezza dei pensieri è la fonte della purezza del corpo. La mente impura crea un corpo impuro. La mente pura abita in un corpo puro. Mai un corpo potrà essere puro, se la mente è impura. Conservare la purezza della mente è di obbligo per la purezza del corpo. I pensieri dell’uomo sono il suo inferno o il suo paradiso, la sua vita o la sua morte, la sua felicità o la sua perdizione.</p>
<p>24/01/13 Dio è giudice dei vivi e dei morti. Lui non è schierato né per la destra e né per la sinistra. Lui è divina ed eterna libertà. Se Dio fosse schierato, mai potrebbe essere un vero giudice, perché un vero giudice è solo dalla parte della giustizia. Dio è la libertà assoluta. Non ha occhio di riguardo neanche per papi, vescovi, sacerdoti, diaconi, religiosi, consacrati a vario titolo. Il nostro Dio vede solo le opere e secondo le opere giudica. Questa divina imparzialità è chiesta anche ad ogni giudice della terra.</p>
<p>24/01/13 Il ministero non è una sovrastruttura dell’uomo. È la nuova natura, il nuovo essere, la nuova essenza di una persona. Come anima, corpo, spirito sono essenza dell’uomo e l’uomo per vivere deve essere spirito, anima, corpo, così dicasi per il ministero. Se un presbitero non fa della sua vita una perenne preghiera e un continuo insegnamento secondo verità è un presbitero agonizzante, spento. Difendere la verità di un ministero non è offendere la persona, bensì è nobilitarla, glorificarla nella sua eterna e divina verità. La verità obbliga l’uomo al cambiamento radicale della propria vita. La vita è lo specchio della verità vissuta da un uomo.</p>
<p>24/01/13 Quando la verità si fa strada in un cuore, la storia intera cambia, i costumi cambiano, la legge cambia, anche la religione cambia. La verità è viva. La legge è morta. La carità è la vita di ogni legge. Cambia la verità, cambia la legge, deve, altrimenti la legge è falsa.</p>
<p>24/01/13 L’uomo ha sempre bisogno di una speranza certa, viva, sicura, efficace ed è disposto a pagare qualsiasi prezzo pur di possederla, farla sua. È Cristo la vera speranza del mondo, dell’intero universo. La speranza che dona Cristo è però il frutto della fede nella sua Parola. A volte, ed è questa tristezza veramente cosmica, per avere una speranza che poi risulta falsa, ci si vende al male, alla superstizione. Molti sono oggi gli spacciatori di speranze false e ingannatrici. Tanti si dicono risolutori dei problemi che ci affliggono, ma non lo sono.</p>
<p>25/01/13 Distruggono le speranze vere nel cuore dei loro fratelli, quanti non hanno la vera fede in Cristo Gesù. La fede non è vera quando è parziale, lacunosa, a settori, a spicchi, non aggiornata alla verità tutta intera cui conduce lo Spirito Santo.</p>
<p>25/01/13 Urge ad ogni uomo di fede mettere ogni impegno perché Cristo venga conosciuto in pienezza di verità, santità, saggezza, intelligenza.</p>
<p>25/01/13 Chi ama e vuole creare nei cuori la vera speranza, necessariamente dovrà essere persona dalla fede perfetta, aggiornata, pura. Non basta conoscere la volontà generale del Padre, occorre anche entrare in comunione con ogni suo ultimo desiderio. L’ultimo desiderio di Dio su di noi accolto e vissuto attesta la nostra perfezione morale, perché in esso si compie la nostra obbedienza. Non vivendo una perfetta comunione con lo Spirito Santo, tutto ci sfugge di Dio. Siamo approssimativi in questa nostra conoscenza di Lui.</p>
<p>25/01/13 Ogni uomo che è vissuto, vive, vivrà sulla nostra terra, sia esso piccolo, grande, grandissimo, è solo connaturale nell’umanità. Nessun uomo è connaturale con la divinità. Vi è in tutti l’abisso della creazione che separa la divinità dall’umanità, la carne dal divino. La connaturalità con la divinità è la vera essenza di Cristo Gesù, come sua vera essenza è la connaturalità con la nostra umanità.</p>
<p>25/01/13 Dio e vero uomo, perfetto Dio e perfetto uomo. Una però è la persona: quella del Figlio Unigenito del Padre, quella del Verbo Eterno. Se Gesù fosse solo vero uomo, dovrebbe essere seguito più di ogni altro uomo. Lui mai ha conosciuto il male. Ha sempre vissuto il bene. Se per assurdo Gesù fosse falso, la sua falsità sarebbe preferibile ad ogni altra. In Lui vi sono solo parole, opere di purissimo amore. Solo seguendo il Vangelo si segue Gesù e si segue Gesù per seguire il Vangelo. Se il Vangelo non è seguito, neanche Gesù lo è in verità.</p>
<p>25/01/13 Per avere discepoli dietro di sé, molti sono disposti a vendersi la loro stessa verità di uomini e cristiani. È lo sfacelo umano. Gesù è disposto a restare anche da solo, abbandonato e lasciato da tutti, pur di rimanere saldo nella verità annunziata e profetizzata.</p>
<p>26/01/13 Nell’insegnamento le parole da sole non bastano. Occorre la perfetta esemplarità del maestro, chiamato ad essere esempio vivente in tutto. Se il maestro non diviene modello perfetto di vita, l’apprendimento resterà deficitario, incomprensibile, inattuabile. Manca l’esemplarità.</p>
<p>26/01/13 Non si può dare alla forma statuto di sostanza, essenza, natura. La forma deve rimanere sempre aleatoria, passeggera, momentanea.</p>
<p>26/01/13 Le modalità storiche del bene mai dovranno oscurare il bene, che è sempre oltre ogni modalità. Queste mai dovranno considerarsi assolute. La vera libertà del cuore e della mente ci consentirà di vedere il bene fatto anche dal nostro più grande avversario e di riconoscerlo. Ad ogni uomo è chiesta una grande libertà di sapienza e intelligenza nello Spirito Santo: vedere il bene sempre come proveniente da Dio.</p>
<p>26/01/13 Chi può cambiare la legge del corpo è solo il Signore. A Lui si chiede che la cambi con preghiera incessante. La scienza può aiutare il corpo, mai dovrà sostituirsi ad esso. La vita è dal corpo, non senza il corpo. È nel corpo, non fuori di esso. Molti oggi si vogliono ribellare alla legge del loro corpo, usandolo male, chiedendo ad esso ciò che non può dare. Anche alla natura si deve obbedire. Il nostro corpo è legge di Dio per noi.</p>
<p>26/01/13 La natura ha le sue leggi e queste vanno rispettate, osservate, accolte con grande obbedienza. Per il missionario del Vangelo Dio dovrà essere tutto: pane, acqua, vestito, cibo, letto per riposare, stanza in cui ritirarsi.</p>
<p>26/01/13 Se il missionario non si presenta come un salvato da Gesù Signore, diviene difficile per chi l’ascolta credere nella verità che lui porta. La prima parola evangelizzatrice del missionario di Cristo Gesù è la sua vita semplice, retta, temprata, saggia, prudente, accorta, libera.</p>
<p>26/01/13 Per molta mentalità odierna non si ha più bisogno di alcuna salvezza e per questo Dio è inutile. L’uomo è salvatore di se stesso. Per molti uomini di oggi parlare di salvezza è far ritornare l’uomo nei secoli oscuri e tenebrosi di un passato senza più ritorno. Oggi il mondo tende a relativizzare ogni cosa, anche Dio è relativizzato, si è fatto di Lui un’idea, una filosofia, una teologia inutile.</p>
<p>27/01/13 I farisei sono esperti ragionatori, scaltri sofisti. Sanno trarre da ogni singola parola dell’avversario mille motivi per distruggerlo. Quando Nicodemo tenta di difendere Gesù appellandosi alle Legge, i farisei gli rispondono accusandolo di ignoranza delle Scritture. Nicodemo, secondo i farisei difendeva la falsità, dal momento che non c’era una profezia che attestava la venuta del Messia dalla Galilea. Questa è la tattica e la tecnica dei farisei: non lasciare spazio alcuno di replica all’avversario servendosi di pesanti accuse.</p>
<p>27/01/13 Tra coscienza naturale che cammina con barlumi di luce e coscienza rischiarata dalla verità evangelica, vi è un abisso di responsabilità. La coscienza naturale è responsabile del bene che vede. La coscienza illuminata lo è invece di tutto il bene che le è stato rivelato. Una volta che la verità evangelica giunge al nostro orecchio, niente è più come prima. Cambia responsabilità, perché cambia coscienza.</p>
<p>27/01/13 Nel Vangelo Maria e Marta sono anche figure, immagini, simboli della vera fede e della falsa. La falsa fede decide essa cosa fare e cosa non fare per il Signore. La vera fede è un perenne ascolto del Signore che parla. La falsa fede è obbedienza ai propri pensieri. La vera fede è ricerca e obbedienza ad ogni parola che esce dalla bocca di Dio. Ascoltare il Signore è libertà della mente e del cuore. È rinnegamento dei propri pensieri e desideri. Ascoltare il Signore è prendere ogni giorno la croce per camminare dietro Gesù, facendo sempre la sua volontà. Il Vangelo è ascolto. La religione è fare. La parola esige obbedienza. Il non ascolto è chiusura dell’uomo nella sua mente e nel suo cuore.</p>
<p>27/01/13 Tra l'economia insegnata dalla cattedra e quella vissuta e praticata dal "trono" vi è la stessa distanza esistente tra la morte e la vita.</p>
<p>27/01/13 Una frase della Scrittura non è la Scrittura e neanche un Libro o un intero Testamento. Antico e Nuovo Testamento insieme sono la Scrittura.</p>
<p>27/01/13 Nessuno potrà mai vincere una tentazione se non la vede. La vede con gli occhi dello Spirito Santo alla luce sua divina sapienza.</p>
<p>27/01/13 L’uomo è ad immagine e a somiglianza di Dio, non è però Dio. È da Dio, dalla sua parola, dalla sua volontà. Da Dio deve sempre rimanere.</p>
<p>27/01/13 Tentazione è uscire dalla parola di Dio, per incamminarsi su sentieri di autonomia. Chi vi cade, esce da Dio e diviene da se stesso.</p>
<p>28/01/13 Ci si immerge nella luce di Gesù ascoltando la sua Parola e seguendo il suo comandamento.</p>
<p>28/01/13 Chi ama cammina di luce in luce verso la Luce. La differenza di luce non deve allontanarci da Gesù. Essa sarà sempre luminosa più che il sole. In essa tutti siamo chiamati ad immergerci.</p>
<p>28/01/13 Il capo di una comunità deve essere come il sole: brillare per tutti, illuminare tutti, riscaldare tutti, essere imparziale verso tutti.</p>
<p>28/01/13 Per il cristiano la carità deve essere come la sua anima, anzi più che la sua anima. Come l’anima riempie ogni parte del corpo ed è tutta in ogni parte del corpo, così dicasi della carità del cristiano. La carità deve essere tutta in ogni azione, pensiero, parola del cristiano, perché manifestazione dell’amore di Cristo che lo anima dentro.</p>
<p>28/01/13 Se la fede personale del cristiano è spenta o morta, genererà una fede spenta o morta. Su questa via oggi si insiste veramente poco. Essendo il cristiano la porta della fede, la fede degli altri è il frutto, il parto della sua fede personale. Se oggi la fede è spenta, rallentata, soffocata, morta, non è causa delle verità che mancano, i libri sono pieni delle verità della fede.</p>
<p>28/01/13 La nostra fede non è in Dio, in Cristo, nello Spirito Santo. È nel cristiano portatore e rivelatore di queste verità nella sua vita. È la persona la porta della vera fede. Ad essa si giunge attraverso il mistero che la persona di fede contiene e vive in sé. Camminare nella fede è cosa ardua, difficile, quasi impossibile a motivo non della fede in sé, ma del mistero che l’uomo di fede porta.</p>
<p>28/01/13 La fede di fantasia non obbliga a cambiare il nostro mistero. La fede di verità invece obbliga al cambiamento totale della nostra vita. Molti vogliono una fede senza verità e senza mistero. Pochi amano la fede verità e mistero. Oggi la fantasia si è impossessata della fede, l’immaginazione della verità, il sogno della realtà di Gesù Signore. È questo il percorso più difficile da compiere: dalla fede di fantasia alla fede di verità. Una fede di fantasia, immaginazione, sogno, necessariamente si scontra con la verità che la persona di Cristo Gesù è ed incarna.</p>
<p>28/01/13 La teologia insegna la verità di Dio dalla quale è la verità dell’uomo, la morale come la verità va vissuta nella concretezza della storia. La morale non è il frutto di una legge fuori dell’uomo. Essa è il rispetto della verità della natura umana. È falsa ogni teologia dalla quale non nasce alcun discorso morale. Elaborare un discorso morale è più che l’uso del bisturi nel corpo. Nessuna anestesia. Si incide sulla carne viva. Il dolore è atroce. Fare un discorso teologico è anche semplice. Spesso le verità sono viste fuori dell’uomo. Lontane. Distanti anni luce dalla sua vita. Sovente l’uomo per un risultato o un beneficio immediato è disposto anche a vendersi la coscienza, la verità, ogni forma di moralità.</p>
<p>29/01/13 Nessuna legge umana è arbitraria, sottoposta alla sola valutazione di ciascuno. Essa obbliga sempre nella verità dell’uomo. Nessuna legge umana dovrà essere contro l’uomo. La verità dell’uomo è assoluta. Le leggi che cercano di interpretarla sono storiche. Ogni legge dettata dalla storia: civile, religiosa, liturgica, statutaria, costituzionale, economica sportiva, è per l’uomo.</p>
<p>29/01/13 La realtà si guarda non con gli occhi della legge umana scritta, bensì con quelli della coscienza illuminata dalla pienezza della carità.</p>
<p>29/01/13 La pace senza verità è effimera. È in tutto simile ad una foresta infestata di serpenti velenosi invisibili. La verità purifica il cuore.</p>
<p>29/01/13 Generiamo cristiani divenendo noi per primi cristiani. Divieni cristiano e genererai dei cristiani. È la legge di ogni evangelizzazione. Ogni albero produce secondo la sua natura. La natura cristiana produce cristiani. La natura pagana genera pagani. Tutto è dal cristiano. Se il cristiano è cristiano, genera altri cristiani. Se il cristiano è pagano, genera paganità attorno a lui.</p>
<p>29/01/13 Una fede di purissima pace non esiste. La lotta è la vita della vera fede. Ogni persecuzione è risurrezione della fede e della sua verità. La fede non è un atto di ieri. È un atto di oggi. È un atto perenne, che sempre deve accompagnare la vita dell’uomo sulla terra.</p>
<p>30/01/13 Anche i più bei frammenti di verità non sono la verità. Essa o è intera o non è verità. Le verità parziali, separate non sono la verità.</p>
<p>30/01/13 Chiedere la santità di Dio è domandare la santità dell’uomo, perché è in essa che si santifica il nome di Dio e viene il suo regno.</p>
<p>30/01/13 La persona è la somma delle sue verità ontologiche, per natura o sacramento. Tutte le verità fanno vera la persona. Una sola non la fa vera.</p>
<p>31/01/13 Per natura, costituzione ontologica spirituale e materiale, l’uomo è mendicante di Dio. Dio è il suo alito di vita, il suo cibo spirituale.</p>
<p>31/01/13 Dio non è un antiquario che restaura la nostra vecchia umanità. È il Creatore che la crea nuova in Cristo per opera dello Santo Spirito.</p>
<p>31/01/13 La logica dei regni di questo mondo si chiama superbia, egoismo, invidia, arroganza, presunzione. Gesù è venuto a distruggere questa logica. Il regno di Gesù è di lassù e deve essere governato dalla logica di lassù: amore, misericordia, pietà, occupazione dell’ultimo posto. Se cambia la natura del regno, deve necessariamente anche cambiare la natura della legge. Si tratta di vero cambiamento sostanziale.</p>
<p>31/01/13 È questa la verità del vero amore: chi ama non può amare in modo parziale, deve amare in modo universale. Il vero amore non è mai partitico, ma globale, universale. Un amore partitico è la falsità e l’inganno di ogni vero amore.</p>
<p>31/01/13 Come la candela dell’altare si accende durante il culto e poi si spegne, così molti cristiani: si accendono in Chiesa e si spengono fuori.</p>
<p>31/01/13 Per i cattivi interpreti del Vangelo la ricchezza è peccato in se stessa, mentre la povertà è già una virtù. Così pensano, ma si sbagliano. Povertà e ricchezza prima che connotazioni morali della persona, sono connotazioni teologiche. Il ricco è povero se vede la sua vita tutta dalle mani di Dio e sa di essere strumento nel mondo della provvidenza del Signore. Il povero è ricco di se stesso se si vede fuori di Dio e strumento solo di se stesso e della sua sete di possedere qualcosa. Il ricco che non si salva non è quello che possiede molti beni, è invece colui che fa dei suoi beni il suo Dio. Il povero che si salva non è il materialmente povero, ma colui che ha fatto della povertà una vera ricchezza nella fede e nella speranza.</p>
<p>31/01/13 La politica è morta se chi la dirige ignora o trascura il bene anche di un solo cittadino o di un solo abitante del suo “regno”. Il bene del cittadino e dell’abitante del ”regno” non è solo quello materiale, è il bene di tutto l’uomo che è anche spirito, anima. Su chi governa vi sarà un’indagine rigorosa da parte del Signore. Essi sono i suoi luogotenenti per dare Lui e i suoi beni agli uomini. Un governatore ateo, senza fede, verità trascendenti, mai potrà servire l’uomo secondo la sua verità. Lo servirà nella falsità.</p>
<p>1/02/13 L’uomo è privo di vera intelligenza, sapienza, visione di fede. È questa la tremenda morte che il peccato ha prodotto nella natura umana. Col peccato mente, cuore, volontà, desideri, intelligenza, sapienza, sono stati frantumati, impossibile da ricomporre per vie umane. Cristo è il solo Ricompositore nella verità. Dove Lui non regna, neanche la verità dell’uomo regna. Vive l’uomo falso che si dice vero. Solo Cristo è l’Agnello che toglie il peccato del mondo. Nessun altro lo potrà mai togliere e nessun altro potrà farci veri uomini.</p>
<p>1/02/13 Se mettessimo tanto impegno per edificare l’uomo morale quanto ne mettiamo per ogni altra cosa, ci illumineremmo tutti di purissima luce. Si costruisce l’uomo morale pulendo il cuore da superbia, invidia, avarizia, stoltezza, e facendo abitare in esso giustizia e misericordia. Se allo sfarzo della nostra ritualità vi corrispondesse altrettanto moralità, il mondo vedrebbe Dio sul nostro volto. Lo sfarzo della ritualità non mostra Dio, la bellezza della moralità lo rivela e lo rende stupendamente santo. Due sono i veri profeti che illuminano il mondo: il profeta di verità o di parola del Signore e il profeta di alta santità morale.</p>
<p>1/02/13 La povertà è un dono stupendo di Dio, è però più pericoloso della ricchezza. Potremmo divenire ladri, furfanti, rapinatori, disonesti. L’ipocrisia antica copriva, nascondeva l’immoralità. L’ipocrisia moderna la giustifica, la difende, la diffonde come vero bene cristiano. Gesù non vuole ipocriti nella sua Chiesa. Vuole persone che abbiamo sempre la forza di riconoscere il peccato, pentendosi e convertendosi.</p>
<p>1/02/13 Lavorare solo nella prospettiva del tempo è stoltezza, grande insipienza. Il tempo è realtà effimera. In un attimo si è e poi non si è più. È più che urgente per ogni uomo recuperare la nozione di eternità, anzi la vera fede nell’eternità per dare verità alla nostra vita. È falsa ogni vita che si vive circoscritta nell’ambito del solo presente. Il presente è sempre senza alcun futuro garantito. È questa la bellezza di tutto ciò che Dio ha fatto nella sua creazione: ha fatto un presente senza alcuna garanzia di futuro. Il futuro è un suo dono perenne. Tutti coloro che vogliono mettere un’ipoteca sul futuro, sono stolti, insensati, insipienti. Sul futuro non si può costruire, non esiste. Si costruisce solo sul presente, ma questo va vissuto solo in prospettiva di eternità.</p>
<p>1/02/13 È pura inutilità studiare la Parola di Gesù, radiografarla, farle anche la TAC, per poi concludere che tutto è semplice modo di dire.</p>
<p>2/02/13 Si segue Gesù per divenire luce vera in Lui, per illuminare il mondo con la sua verità che è purissima moralità e altissima santità.</p>
<p>2/02/13 Mistero del cristiano: morire come il chicco di grano perché tutto Cristo, vera nuova vita, viva in lui e produca frutti di vero bene.</p>
<p>2/02/13 L’acquisizione delle virtù avviene sotto la potente luce dello Spirito Santo, che deve essere per noi più che lampada scialitica. La lampada dello Spirito deve illuminare anima, cuore, mente, corpo per vedere e asportare anche i più piccoli nei di imperfezione.</p>
<p>2/02/13 Il cultore della fede e della religione deve essere in perenne contatto con il suo Dio per essere sua vera voce tra gli uomini.</p>
<p>2/02/13 La comprensione della Parola non deve essere frutto di mente umana, ma vera illuminazione, ispirazione, manifestazione dello Spirito Santo.</p>
<p>2/02/13 Come l’uomo per essere vero, deve rimanere perennemente nella volontà del suo Dio e Signore, così è per il cultore della vera fede. Il cultore della vera fede è un “riferitore” di ciò che dice lo Spirito. Se parla da sé, anziché cultore, si trasforma in distruttore.</p>
<p>2/02/13 La verità non è data all’uomo una volta per sempre. Gli viene data ogni giorno. Solo chi ascolta Gesù, entra nel mistero della sua verità. La Legge è stata data una volta per sempre. La grazia e la verità vengono date attimo per attimo da Gesù Signore. Quando noi ci convinceremo della dinamicità della nostra verità e del suo dono, allora inizieremo un cammino nuovo per la nostra umanità.</p>
<p>2/02/13 Senza ascolto si è pervasi dalla falsità e condotti in una incompiutezza di peccato, perché si rifiuta il dono di Cristo Gesù.</p>
<p>2/02/13 Quando il discepolo di Gesù è ricolmato di Spirito Santo, sempre lo riversa nei cuori con naturalezza, senza segni eclatanti, appariscenti.</p>
<p>2/02/13 Sono i mediatori umani i responsabili della salvezza del mondo. Essi salvano se consegnano la loro vita all’annunzio del Vangelo. Se gli strumenti umani non si dedicano al dono della grazia e verità di Cristo Gesù, sono responsabili per ogni anima che si perde. Ogni missionario del Vangelo deve poter sempre dire: Io sono senza colpa verso coloro che si perdono. Non mi sono sottratto al mio dovere.</p>
<p>2/02/13 Quando sorge un vero profeta nel popolo di Dio, sorge perché il sacerdote da vero profeta si è trasformato in un falso messaggero di Dio. Quando il sacerdote di Cristo Gesù si fa sacerdote degli uomini, compie un atto di altissimo tradimento. Si vende Cristo più che Giuda.</p>
<p>3/02/13 La fede è vita secondo la comprensione che l’intelligenza umana e la sapienza personale operano sulla Parola di Dio. Noi non obbediamo alla Parola, ma alla comprensione che abbiamo della Parola. La comprensione della Parola può essere sapiente, intelligente, dotta, saggia, vera, attuale, sempre aggiornata. La comprensione della Parola può essere insipiente, stolta, ottusa, falsa, di ieri, mai aggiornata, stabilizzata nelle forme di ieri. La mente umana, illuminata dallo Spirito Santo, comprende in modo attuale la Parola e le dona anche vita attuale, per oggi. Certe forme attraenti e affascinanti del Medioevo di dare vita alla Parola, oggi dicono all’uomo contemporaneo poco o niente. Scegliere la forma antica della povertà in spirito e servirsi di tutti i moderni ritrovati della scienza e della tecnica: è controsenso. Lo Spirito Santo dona alla Parola tutta la verità e alla mente la sana intelligenza per creare nuove forme per l’attuale uomo storico.</p>
<p>4/02/13 Le canne sbattute dal vento inseguono velleità, chimere, successi, consensi. Oggi inseguono una tendenza, domani un’altra. Le canne sbattute dal vento ogni giorno cambiano direzione. Non sono stabili nella loro verità, onestà, giustizia, santità, pensiero.</p>
<p>4/02/13 Il cappellano di corte è a servizio dell’immoralità, dell’ingiustizia, dei soprusi del principe di turno. È un giustificatore del suo male. Certe cappellanie costavano ieri, costano oggi. Costano il sacrificio della propria coscienza. Un uomo che si vende la coscienza, non è più uomo. Vive nella più misera e più triste delle schiavitù. Lo schiavo fisico conserva intatta la sua coscienza. Il cappellano di corte deve vendersi la coscienza per avere successo e lusso.</p>
<p>4/02/13 Ad Abramo è chiesto un amore che è morte alla fede e alla speranza finora vissute per nascere ad una nuova fede e ad una nuova speranza. Abramo è vero chicco di grano che cade e muore in Dio e produce molto frutto: il frutto della benedizione del mondo nella sua discendenza.</p>
<p>4/02/13 Si entra sulla scena della storia e si esce non per volontà dell'uomo, ma solo per volontà di Dio e secondo le sue modalità. È obbligo di ogni persona che viene in questo mondo manifestare con modalità inequivocabili la propria verità. Molti si rivestono di autorità, pochi invece sono coloro che vestono la loro verità e la mostrano in modo risoluto, deciso, autentico. Non esiste autorità vera senza la verità della persona. Chi si riveste dell’autorità di ingegnere, deve possedere la verità della scienza. Se L’ingegnere è privo della sua verità scientifica, la sua autorità è vana, oltre che falsa. È un’autorità senza alcun fondamento. Tutti siamo obbligati dalla verità, tutti obbedienti ad essa. È grande la missione del cristiano. Non è prima di tutto verso gli altri, bensì verso se stesso. Egli deve rivestirsi della propria verità. Gesù ogni giorno è impegnato a manifestare un raggio della sua verità. Raggio dopo raggio, luce dopo luce, Egli si rivela in pienezza. Ogni momento, ora, giorno, settimana, mese, anno di Gesù è rivelazione della verità che lo investe.</p>
<p>5/02/13 Quando vi è sproporzione tra sudore versato e denaro acquisito, è uso dell’onnipotenza diabolica per dare al corpo il non dovuto. Quando usa l’onnipotenza diabolica, l’uomo esce dalla verità di Dio ed entra in nella falsità di Satana. La tentazione lo ha schiavizzato. L’onnipotenza diabolica può essere politica, finanziaria, economica, filosofica, psicologica, sociale, religiosa, scientifica, tecnica.</p>
<p>5/02/13 L’apostolo del Signore, poiché conformato sacramentalmente a Cristo Signore, deve essere il portatore e l’espiatore del peccato del mondo. Dio e il mondo si incontrato per intero nel corpo del consacrato. Il mondo opera la sua crocifissione, Dio la sua risurrezione. Il consacrato sperimenta la morte inflittagli dal mondo e la risurrezione operata dal Signore, perché sia modello ed esempio per ogni uomo. Chi è consacrato a Cristo Gesù con il sacramento dell’Ordine Sacro non è un uomo con qualche potere in più. Non è il potere di assolvere o di consacrare, o l’altro di essere ministro della Parola, che caratterizza il consacrato del Signore. Nel consacrato vi è un corpo, uno spirito, un cuore, un’anima nuovi. Lui è corpo, spirito, cuore, anima di Cristo dinanzi ai suoi fratelli. Come Gesù è il sì di Dio ad ogni sua Parola, così è anche il consacrato in Gesù. È lui la verità storica della parola del Signore. La Chiesa potrebbe perdere Scritture, Vangeli, ogni altro suo scritto, non subirebbe alcun danno, purché non perda il suo sacerdozio. La Chiesa potrebbe avere tutte le Scritture, ma a nulla servono se perde il suo sacerdozio. Il sacerdozio deve essere nella storia il sì umano, storico, visibile ad ogni Parola di Cristo Gesù. Il sacerdozio è il Vangelo vivente, attuale di Gesù Signore. Se il consacrato perde di vista questa verità, la Chiesa perde la sua verità. Il sacerdozio è la verità della Chiesa. Un sacerdozio falso rende la Chiesa falsa. Un sacerdozio vero rende la Chiesa vera.</p>
<p>6/02/13 Usare Cristo per una verità parziale, non essenziale, è tentazione che sempre accompagnerà il cammino della sua missione. Cristo Gesù è l’uomo dalla verità piena, totale, integra, santa. L’uomo è falsità, errore, visione distorta del mondo e della storia. La falsità mai potrà usare la verità in modo vero, la userà sempre in modo falso, periziale, utilitaristico, interessato. Ogni volta che la sua verità viene usata impropriamente, Gesù insorge. Non vuole lasciarsi trascinare nel mondo della falsità dell’uomo. Non è l’altro che deve rispettare il consacrato. È il consacrato che deve chiedere sempre un uso di sé secondo verità. Il Signore ha fondato la Chiesa sulla roccia viva che è Pietro. Con lui, sotto di lui, il cristiano è costituito missionario nella Chiesa. Il Missionario va per le strade del mondo e annunzia la Parola di salvezza. Il Missionario annunzia e chiama, testimonia e invita. Non vi è vera missione evangelizzatrice se non si aggrega alla Chiesa una, santa, cattolica, apostolica. Noi siamo stati mandati per dire agli uomini verità umane, divine, eterne, naturali e soprannaturali, ma per fare la Chiesa. Noi siamo stati mandati per annunziare il Vangelo, invitare alla conversione, aggregare alla Chiesa, dare lo Spirito Santo. Non è missione evangelizzatrice gridare al mondo solamente alcuni principi irrinunciabili, non negoziabili di etica e morale. La salvezza è dalla fede in Cristo Gesù e dal divenire con Lui un solo corpo, una sola vita, una sola esistenza. Non si tratta di aggregare alla Chiesa per proselitismo, ma perché fuori della comunità non vi è salvezza. Fuori della Chiesa non vi è salvezza piena, non solo perché la salvezza è dalla Chiesa, ma anche perché la salvezza è essere Chiesa.</p>
<p>7/02/13 Chi cammina con la Vergine Maria apprenderà presto a vivere come Lei. Non gli sarà difficile amare, obbedire, perdonare. Chi vuole vivere come la vergine Maria, è sufficiente che in ogni cosa dica un sì al Signore come lo ha detto Lei.</p>
<p>7/02/13 Per dire sì a Dio è necessaria una grandissima fede. Si deve vedere in ogni cosa la volontà di Dio. Il nostro sì non è alla storia, ma alla volontà di Dio. Per questo ci necessita la fede: per vedere Dio che agisce per noi nella storia. Urge che tutti cresciamo nella fede. Se non cresciamo, non vediamo la volontà di Dio e sarà sempre difficile obbedire. Nessun uomo è chiamato per obbedire ad un altro uomo. Ogni uomo è chiamato invece ad obbedire a Dio che si rivela nell’uomo, nella storia.</p>
<p>7/02/13 La Sacra Scrittura non è un dettato, fatto da Dio all’uomo, servendosi di persone da Lui ispirate. La Sacra Scrittura è una storia governata dall’onnipotenza di Dio, illuminata dalla sua saggezza, purificata dalla sua sapienza. Nella Storia Sacra sono due gli attori: Dio e l’uomo. L’uomo caparbiamente segue la sua volontà, Dio con infinita pazienza, giustizia, fedeltà, lotta per ricondurlo nella sua verità creata. È questo il vero lavoro di Dio, ininterrotto, senza sosta: riportare l’uomo nella sua verità di natura, nella quale vi è vita, benedizione.</p>
<p>7/02/13 Nel Nuovo Testamento cambia il lavoro “pastorale” di Dio. Il lavoro “pastorale” di Dio prima conduceva l’uomo al possesso della verità di natura, oggi a rivestirlo della sua stessa divina verità. Cristo Gesù è dato perché ogni uomo possa divenire partecipe della divina natura. L’uomo è reso partecipe della natura divina nello Spirito Santo che diviene il nuovo alito della sua nuova vita.</p>
<p>7/02/13 L’opera di vera nuova rigenerazione, nuova creazione, oggi è la Chiesa che deve realizzarla attraverso la sua missione evangelizzatrice. Se la Chiesa perde la fede nella sua missione, il mondo viene privato della sua nuova verità per partecipazione della divina natura.</p>
<p>7/02/13 Quanti fanno dell’uomo cristiano un uomo come tutti gli altri uomini, si sbagliano. Il cristiano è stato reso partecipe di Dio, della sua stessa natura. Il suo corpo è corpo di Dio, perché corpo di Cristo, che è Dio. Se il cristiano è corpo di Dio in Cristo, tempio vivo dello Spirito Santo, è obbligato a manifestare sempre questa sua verità.</p>
<p>8/02/13 È Dio che ha dato, che dona all’uomo la sua verità, ogni volta che l’uomo la perde. Oggi si serve della Chiesa. L’uomo sempre si spoglia della sua verità. Oggi si sta spogliando persino della sua verità naturale di essere uomo, di essere donna. L’uomo è persona che sempre si incammina su sentieri di falsità, errore, inganno, miseria spirituale e materiale. Il Signore sempre interviene con potenza e rimette l’uomo nella sua verità di essere da Lui, per Lui, con Lui. L’uomo è persona che viene dalla volontà di Dio e sempre deve conservarsi in questa sua verità costituzionale. Dio non vuole sacrifici. Vuole obbedienza. L’uomo è da Dio per creazione. Da Dio deve sempre rimanere per obbedienza. Dio non ama la falsità dell’uomo. Vuole la sua verità. Lui è il più grande infaticabile lavoratore della verità dell’uomo. La volontà di Dio non è arbitraria, dispotica, sganciata dalla verità. Essa è la manifestazione della verità creaturale dell’uomo. Tu sei questa natura, secondo essa devi vivere. Tu sei questa verità, perché così sei stato fatto, secondo questa verità dovrai vivere. La verità della natura umana è tutta contenuta nelle Tavole della Legge del Sinai o dei Dieci Comandamenti. Il Vangelo è la legge della nuova natura dell’uomo, o della natura di Dio partecipa al cristiano. La Chiesa dice all’uomo qual è la sua verità, secondo la quale è obbligato a vivere per essere uomo, per essere cristiano. Chi vuol essere uomo, chi vuole essere cristiano sa quale legge deve seguire, quale volontà di Dio compiere nella sua vita.</p>
<p>9/02/13 La Vergine Maria è stata la prima ad entrare nella nuova verità dell’uomo, cioè nella partecipazione della divina natura. Fin dal suo primo istante di esistenza, da quando fu concepita, il Signore ha avvolto Maria per intero della sua grazia e della sua luce.</p>
<p>9/02/13 Il principio basilare che governa la legge dello sposalizio tra Dio e l’umanità vuole che si divenga un solo spirito, una sola luce. Come l‘uomo e la donna divengono una sola carne, così nello sposalizio tra Cristo e la Chiesa, si diviene un solo spirito, una sola luce. Lo sposalizio tra Cristo e il cristiano produce un vero cambiamento di essere, di natura. Il cristiano è pensato come luce morale, non come luce naturale, corporea, tangibile. Luce fisica, dal momento che la sua natura è fisica. Poiché Gesù viene dall’alto è al di sopra di tutti, ogni uomo deve sottostare a Cristo, sottomettersi a Lui. La sottomissione a Cristo non è solo di ordine morale, è di ordine fisico, creaturale. Per creazione si deve sottostare a Cristo Gesù. A Cristo si deve ogni obbedienza. Si deve abbandonare ogni altra religione per abbracciare la fede che nasce dalla Parola di Gesù Signore. Ogni uomo deve aderire a Cristo come a suo naturale principio di vita eterna. Se non aderisce, rimane sganciato dalle sorgenti della vita. Poiché Gesù ci parla dal seno del Padre, lui è il solo che parla secondo pienezza di verità. Gesù parla da se stesso, dagli abissi della sua Figliolanza eterna, dalle altezze della sua connaturalità con Dio. Solo Gesù è connaturale con Dio tra tutti gli uomini. Gli altri di ieri, di oggi, di sempre, sono solo connaturali con gli uomini. Gli altri non parlano dal seno del Padre, parlando invece dal seno della terra. Questa differenza con Gesù è abissale, divina, incolmabile. È Cristo Gesù la veridicità del Padre. Perché in Cristo Gesù tutte le promesse del Padre, tutte le sue parole sono divenute sì. Tutto in Cristo si è compiuto. Chi accetta la testimonianza di Cristo Gesù, attesta che il Padre è veritiero. Chi non ha Cristo non conosce verità e veridicità di Dio. Mai la potrà conoscere perché Dio non ha altra verità e veridicità se non Gesù. Se non abbiamo Cristo, tutto ci sfugge del Padre. Attendiamo il compimento della sua parola che mai avverrà, perché è già avvenuto in Gesù.</p>
<p>10/02/13 La nostra fede è purissima logica. Se dici che Gesù è luce delle genti, devi concludere che le genti senza la fede in Lui sono senza luce. Essere senza luce non significa costringere le genti ad accogliere la luce. A tutti si mostra la luce perché chi vuole, l'accolga. Senza Cristo le genti sono senza vera luce. La storia lo attesta. Il cristiano lo nega, negando la sua fede. "Io sono la luce del mondo".</p>
<p>10/02/13 Il Concilio Vaticano Secondo non ha abolito né il Credo e né il Vangelo. Li ha purificati dalla nostra stoltezza mentale e spirituale. Rimettere la stoltezza mentale e spirituale nel Vangelo e nel Credo è vero rinnegamento del Concilio Vaticano Secondo. E' stoltezza e insipienza imporre la fede. E' sapienza e intelligenza annunziarla ad ogni uomo, ad ogni religione, ad ogni filosofia. A volte sembra che la stoltezza e l'insipienza siano la nuova religione del cristiano. Una fede senza logica è stoltezza. Libertà religiosa non significa libertà da Gesù, ma libertà di camminare verso Gesù.</p>
<p>10/02/13 Dare Cristo è missione del cristiano, suo obbligo. Non darlo è omissione. Io devo, l'altro: se vuole, lo accoglie. Cristo Gesù è il Mandato del Padre. Egli viene per dire le Parole di Dio. Non dice parole sue. Non proferisce discorsi della terra. Gesù viene dal Cielo e dice le parole del Cielo. Viene da Dio e dice le parole di Dio. Se Gesù volesse dire parole della terra, non lo potrebbe. Lui conosce solo le Parole del Padre, perché Lui abita nel seno del Padre. Chi vuole ascoltare le Parole di Dio non può andare da nessun altro uomo. Solo Cristo è la Parola del Padre. Nessuno dice le Parole del Cielo, le Parole di Dio se non Cristo Gesù. Quanti affermano di dire Parole di Dio, ma sono senza Cristo Gesù, se lo dicono ingannano e mentono ai loro fratelli. Senza Cristo si conoscono solo le parole umane su Dio, ma non le parole di Dio su Dio. Non solo Cristo Gesù dice le Parole di Dio, dona anche lo Spirito di Dio, lo Spirito Santo senza misura. Gesù dona lo Spirito Santo. Lo dona nella pienezza della sua verità, sostanza eterna, comunione di amore e verità in Dio e con l’uomo. Gesù dona lo Spirito Santo senza misura. Lo dona per intero perché possa agire nei cuori in tutta la Potenza della sua grazia e verità. Ricevuto lo Spirito senza misura, all’uomo nulla più è impossibile. A condizione che creda, Lo preghi, Lo invochi, si abbandoni a Lui.</p>
<p>10/02/13 Gesù, vero uomo, sta perennemente rivolto verso il Padre, in un atteggiamento di ascolto, contemplazione, stupore, meraviglia. Sempre gli occhi di Gesù sono fissi sul Padre, assieme alla sua mente e al suo cuore, al suo spirito e alla sua anima. Gesù converge interamente verso il Padre, completamente, perennemente, senza alcuna interruzione, neanche di un attimo infinitesimale. Anche se siamo in grazia, camminiamo nella sua Parola, osserviamo il suo Vangelo, in noi regna una distrazione perenne.</p>
<p>11/02/13 Abbiamo solo momenti in cui convergiamo verso l’Alto, molto spesso i nostri occhi e il nostro cuore convergono verso la terra, il mondo. In Gesù invece non vi sono distrazioni. Lui è sempre nel pensiero del Padre, nel cuore del Padre, nello Spirito Santo del Padre. Gesù è colui che il Padre ha mandato sulla nostra terra per insegnare ad ogni uomo come si vive di perfetta convergenza verso Dio.</p>
<p>11/02/13 L’abisso separa la rivelazione dalla sua comprensione, la Parola globale di Dio dalle sue interpretazioni quasi sempre ereticali. Un solo istante senza il sigillo del Padre e il profeta viene travolto dalla falsità non del mondo, ma di chi dice di credere nel vero Dio.</p>
<p>11/02/13 Il dolore è ciò che accomuna tutti. Alcuni sono poveri, altri ricchi. Chi è dotto e chi è semplice. Chi è sano e chi è ammalato. C’è il Santo ed il peccatore, il saggio e lo stolto. Ma tutti sono nella sofferenza, nel grande travaglio dello spirito e dell’anima. Gesù prese tutte le nostre lacrime nel suo corpo, per liberarci da ogni causa che le produce. Gesù è venuto perché nessuno sia più creatore di lacrime per i suoi fratelli. C’è Dio e c’è l’uomo. Cosa li rende in tutto simili? La sofferenza, il dolore, le lacrime.</p>
<p>11/02/13 È il Padre il sigillo vero dei suoi veri profeti. È Lui al timone della loro vita. Lui interviene e li accredita. Garantisce per loro. Il Padre svela la verità dei suoi veri profeti. La rivela alle menti. La incide nei cuori. La scrive con il suo dito nella nostra storia. Sulla croce e dopo la croce, nel sepolcro, è sempre il Padre che interviene e accredita Gesù Signore. Sulla croce il Padre accredita Gesù, sostenendolo perché viva la sofferenza nella più grande carità. Dopo la croce il Padre accredita Gesù, risuscitandolo e donandogli un corpo glorioso, immortale, incorruttibile, spirituale. Va sempre e comunque rispettata ogni decisione, dal momento che nessuno al di fuori della persona conosce la profezia che lo riguarda. La giusta risposta è una sola: lo faccio per compiere ogni profezia sul mio mistero e sulla mia persona. C’è una domanda cui rispondere: è per profezia di Dio o è per mia volontà, anche se illuminata dalla preghiera e dalla condizione storica? Chi non conosce le profezie che dovranno compiersi nel suo corpo, può anche prendere delle decisioni forti, storiche. Conoscendole in pienezza di verità, sa in ogni momento cosa lo attende e si prepara con purezza di cuore e luminosità di coscienza. Gesù cammina sempre nella globalità e totalità del mistero. Lui conosce tutte le profezie che dovranno compiersi su di Lui.</p>
<p>11/02/13 Il cristiano è persona che ha scelto di essere un portatore di gioia, un vero creatore di speranza, un datore di pace. Il cristiano asciuga le lacrime non creandole, perdonando, pregando per la conversione dei cuori. Il cristiano sa che il dolore è strumento di purificazione del suo corpo, spirito, anima. È anche mezzo di redenzione del mondo. Gesù consola rivelando il fine di ogni sofferenza e invitando ogni suo discepolo ad offrirla al Padre come sacrificio soave. Vissuta ed offerta, la sofferenza ottiene una consolazione eterna ed anche nel tempo.</p>
<p>11/02/13 Quella del Papa è la scelta morale del bene migliore, presa in coscienza orante dinanzi a Dio. Solo il Signore può giudicare la coscienza. La coscienza è personale. Confrontare due coscienze è grave errore morale e teologico. Il punto di riferimento della coscienza è solo Dio. Quando la storia passa dinanzi alla propria coscienza, questa le deve dare una soluzione di più grande bene nella pienezza della verità.</p>
<p>11/02/13 Spesso il fine giustifica i mezzi. Denigrare l’avversario è immorale. Eppure tutti lo fanno senza porsi il problema della sua moralità. C’è chi lava i denari quale acquisiti. C’è chi lava l’immoralità e la fa divenire moralità. Ognuno segue i suoi metodi e le sue vie.</p>
<p>11/02/13 Ogni decisione della coscienza va presa sempre dinanzi a Dio, mai dinanzi alla storia, agli eventi, alla tradizione, alle consuetudini.</p>
<p>11/02/13 Ciò che gli uomini fanno, hanno fatto, desiderano non è mai principio di retta azione. Dio e la sua volontà governano la retta azione. Neanche l’uomo che decide può prescindere da Dio e dalla sua volontà nel prendere una decisione anche di più grande bene. Il bene per il mondo, la Chiesa, la società, non lo decide la sapienza o la scienza dell’uomo, ma solo la sapienza eterna di Dio. È il Signore che dall’alto dei Cieli vede e decide, stabilisce e ordina. Nessun uomo potrà mai pensare che scegliere il bene migliore spetti a lui e a lui soltanto. Questa scelta è solo di Dio.</p>
<p>12/02/13 Tutto ciò che avviene nel mondo, sotto il cielo, rivela o la presenza di Dio in un cuore o la sua assenza. Quando Dio è presente in un cuore, lo Spirito Santo lo aiuta perché la bellezza di Dio possa essere manifestata e rivelata al meglio. Quando lo Spirito Santo non è in un cuore, viene rivelato quanto è grande il Signore, per contrasto, attraverso tutto il male che si fa. Oggi l’assenza di Dio è attestata dalla grande insensibilità al bene, dall’incapacità di condurre una vita secondo giustizia e verità.</p>
<p>12/02/13 Chi fa il male attesta che Dio non è in lui. Lo Spirito Santo non è sua luce e sua forza. La grazia del Signore non sostiene la sua vita.</p>
<p>12/02/13 La vita del mondo è dalla fede nel Vangelo. È questa la vera riforma che la Chiesa dovrà sempre fare. L’aggiornamento è al Vangelo. La Chiesa dovrà rivestirsi di una fede vera, forte, sicura che la sua vita e la vita del mondo è dal Vangelo ascoltato, vissuto, annunziato. La Chiesa se vuole essere se stessa deve ascoltare, vivere, annunziare il Vangelo. È questa la riforma di ieri e di sempre. Gesù ha mandato la Chiesa nel mondo per compiere questa unica e sola missione: annunziare il Vangelo vivendolo in ogni sua Parola. Se Dio non fosse fedele ad ogni sua Parola proferita, non vi sarebbe alcuna distinzione eterna tra il bene e il male. Se la distinzione tra bene e male fosse solo per questa terra, allora nessuno dovrebbe temere di fare il male.</p>
<p>12/02/13 Il cristiano è chiamato a far gustare al mondo la verità e la grazia del suo Maestro. Il discepolo di Gesù vive per diffondere nel mondo il profumo della conoscenza di Cristo Signore. Il cristiano non spande il profumo della conoscenza di Cristo con artifici liturgici, teologici, ascetici, filosofici. Lo fa con la vita.</p>
<p>12/02/13 Urge la trasformazione del nostro cuore, mente, anima, corpo in cuore, mente, anima, corpo di Gesù Signore. Urge che Cristo divenga noi. Non possiamo lasciare il corpo fuori della missione che ci è stata affidata. Una missione senza corpo è già fallita.</p>
<p>12/02/13 Prendere una decisione con coscienza come dinanzi a Dio non significa in nessun caso che si stia facendo la volontà di Dio. Quando si compie un’azione moralmente buona in sé, non perché essa sia buona moralmente, è anche volontà di Dio. Il bene morale non coincide sempre con la volontà attuale di Dio sulla nostra vita. Potremmo anche scegliere fuori della volontà di Dio.</p>
<p>12/02/13 Quando si segue la propria coscienza, anche se illuminata dalla preghiera, ognuno deve sempre dire: è la mia scelta. Mai si dovrà dire: lo vuole Dio. Me lo comanda Lui. Mai si deve attribuire al Signore ciò che è nostra personale responsabilità. È questo il vero abisso del cuore dell’uomo. Può ingannarci facendoci pensare che Dio lo voglia, mentre in realtà lo vogliamo solo noi.</p>
<p>12/02/13 Non vi è mai vero bene per nessuno che non passi per la nostra totale, piena, sofferta, crocifissa obbedienza a Dio. Il vero bene per gli altri, per la Chiesa, per il mondo matura solo sulla nostra crocifissione nella volontà di Dio. È l’offerta a Dio del sacrificio della nostra obbedienza fino alla morte e alla morte di croce che salva la Chiesa e il mondo. Il sangue redime, il sangue salva, il sangue giustifica, il sangue produce il più grande bene per l’umanità.</p>
<p>13/02/13 Tutta la vita è un mistero. Vediamo i simboli esterni, le figure, le immagini, ma non conosciamo nulla del suo mistero. Tutta la creazione, animata e inanimata, sfugge alla nostra intelligenza e sapienza, tanto grande è il suo mistero. Nell’umiltà si chiede al Signore la sapienza e Lui con larghezza concede di comprendere qualche scintilla del suo e nostro mistero.</p>
<p>13/02/13 Stoltezza e insipienza conducono l’uomo alla vera pazzia, alla dissennatezza, compiendo cose che ripugnano alla sana e buona intelligenza.</p>
<p>13/02/13 L’uomo moderno pensa che la religione sia un legame artificiale con Dio. Vivendo di superficialità, crede che tutto sia legame effimero. Il legame con Dio è più vitale e necessario che il legame dell’uomo con il proprio cuore o il proprio sangue. È Dio il cuore e il sangue dell’anima, dello spirito, del corpo dell’uomo. Senza Dio l’uomo è nella morte totale. Senza Dio l’intelligenza umana è paglia e la sapienza è un secco rovo. Chi si serve di essa si brucia e si insanguina mortalmente.</p>
<p>13/02/13 Il Dio delle filosofie, il Dio delle religioni, il Dio delle scienze, il Dio del pensiero comune, universale, non è il vero Dio. Non essendo questo Dio il vero Dio, non si potrà mai avere il vero uomo. Il vero Dio fa il vero uomo. Il falso Dio fa il falso uomo. L’uomo, che lo voglia o no, sarà sempre ad immagine di Dio. Sarà però ad immagine del Dio che adora o che dice di adorare.</p>
<p>13/02/13 La grande povertà dell’uomo è povertà di valutazione, analisi, verità, giudizio, discernimento, sapienza, intelligenza. Tutta la nostra attuale crisi non è crisi di risorse, è crisi di intelligenza, povertà di discernimento, carenza di vera sapienza. È la stoltezza che toglie all’uomo ogni vera ricchezza e lo conduce nell’estrema povertà spirituale e materiale.</p>
<p>13/02/13 Gesù è la persona che sorprende sempre. Le sue sono sorprese di purissima carità, verità, misericordia, verissima conoscenza del Padre. Gesù conosce il cuore del Padre perché è in esso che abita. Dal cuore del Padre conosce l’uomo in ogni sua esigenza, bisogno, necessità. Dalla verità di Dio Gesù non vede le verità artificiali, bensì la verità della nostra natura che è fatta da Dio a sua immagine.</p>
<p>13/02/13 Vi è una grande differenza tra le verità di ragione e le verità di natura. Quando la ragione si fabbrica le sue verità, vi è sempre una giustificazione per tutto quello che si fa, anche per i peccati più orrendi. Anche la ragione credente può fabbricarsi le sue verità e addurle come principio di retto agire. Queste verità di ragione non sono però di natura, di essenza. Sono ragioni che sgorgano dal cuore dell’uomo, non dal cuore di Dio. Le sole ragioni di natura, di essenza sono quelle che scaturiscano, sgorgano, zampillano dal cuore di Dio.</p>
<p>13/02/13 Gesù trova la verità della sua persona, del suo volere e del suo agire sempre nel cuore del Padre. È il cuore di Dio la sola fonte della verità dell’uomo. Chi è nel cuore del Padre, dona la verità di Dio e le ragioni di Dio alla sua vita. Chi non abita nel cuore di Padre, darà alla sua vita solo verità di ragione umana, anche credente, mai però verità di ragioni divine.</p>
<p>13/02/13 Il Vangelo è il libro delle verità di natura. In esso viene manifestata la verità dell’uomo secondo Dio, che è Cristo Gesù. È Gesù la nostra verità di natura. Tutte le altre sono verità di ragione umana, assai distanti dalle verità di natura.</p>
<p>14/02/13 La vera conoscenza di Dio avviene per “trasformazione”, immersione in Lui, “identificazione” con Lui. Come il ferro conosce il fuoco “trasformandosi” in fuoco e divenendo malleabile, così per l’uomo. L’uomo si immerge in Dio, si trasforma in Lui attraverso la partecipazione della natura divina, conosce il suo Dio e Signore. Il fuoco partecipa la sua natura al ferro, il quale si trasforma nella natura, mentre è nel fuoco, se esce riprendere la sua vecchia natura. Così l’uomo. Si immerge in Dio, rimane in Lui, si trasforma in essere spirituale, divinizzato. Esce da Dio ritorna nella sua vecchia natura. Gesù, il Buon Pastore, consegna tutta la sua vita a questo ministero, sigillando il suo amore con il sangue, sulla croce.</p>
<p>14/02/13 Il Vangelo è il Libro della misericordia, pietà, verità, dono di se stesso, obbedienza al Padre, che Gesù vive per amore del gregge. Gesù non si è risparmiato in nulla. Anche il suo corpo ha dato in cibo e il sangue in bevanda di vita eterna. Ora ogni altro pastore in Lui, per Lui, con Lui sa come si deve pascere il gregge: con una obbedienza a Dio fino alla morte di croce.</p>
<p>14/02/13 È Gesù il solo modello di come si svolge il ministero di Pastore. Nessun uomo dovrà essere modello per un altro uomo. Gesù non abbandona il suo ufficio o ministero. Per obbedire al Padre fa una preghiera di sudore di sangue. Vince la tentazione. Rimane.</p>
<p>14/02/13 La vera conoscenza di Dio mai potrà prescindere dalla conoscenza del Vangelo e della fede della Chiesa una, santa, cattolica, apostolica. Poiché ogni Parola di Vangelo è carica del mistero di Dio che è in sé infinito, è giusto non arrestarsi mai nella sua lettura e meditazione. Chi legge il Vangelo, è come se lo facesse per la prima volta, tanto fitto è il mistero e tanto poco si è estratto la volta precedente.</p>
<p>14/02/13 La Lettura del Vangelo è in tutto simile al libro sigillato con sette sigilli dell’Apocalisse dell’Apostolo Giovanni. Ogni qualvolta si apre un sigillo, ne vengono fuori altri e così più se ne aprono e più ne compaiono. Man mano che una verità comincia a prendere forma nella mente, all’istante ne appaiono all’orizzonte molte altre.</p>
<p>14/02/13 Il nostro Vangelo è Cristo. Prendendo il Vangelo in mano è Cristo che si prende in mano. Con l’aiuto dello Spirito Santo, la sua sapienza ed intelligenza eterna, si penetrano cuore, mente, spirito, anima, Persona divina di Gesù. Senza prendere in mano Cristo, nessuna vera conoscenza del Padre sarà data e l’uomo rimane fuori del suo mistero.</p>
<p>14/02/13 La fede della Chiesa una, santa, cattolica, apostolica è la sola chiave che apre le porte perché si entri nel mistero di Cristo Gesù. La Legge di Cristo Gesù necessita di una Persona che l’aggiorni sulle spalle di ogni suo singolo discepolo. È lo Spirito Santo che aggiorna la verità delle Beatitudini al cristiano e l’aggiornamento è dare ad ogni cristiano una sua specifica forma. La verità è dinamica e mai fissata, stabilizzata una volta per tutte. Dinamica è anche la verità secondo la quale lo Spirito Santo indica ad ogni singola persona come vivere la Legge di Gesù. Ogni giorno lo Spirito Santo conduce il singolo a tutta la verità e di conseguenza conduce anche a dare nuova modalità alle Beatitudini.</p>
<p>15/02/13 La leggerezza, la facilità, l’assenza di fatica con la quale Gesù opera attestano la sua grande unione con Dio. Più si è uniti a Dio e più si è leggeri nel fare le sue cose. Quando fare le cose di Dio diviene pesante, è segno che con Dio non si vive di comunione forte, intensa. Tutto diviene pesante quando non si è immersi in Lui come il ferro che diviene fuoco nel fuoco. Gesù non solo vive di intensissima comunione di amore obbedienziale con il Padre, è Lui stesso Dio, Figlio di Dio. Gesù possiede la stessa leggerezza che è propria della Parola creatrice del Padre.</p>
<p>15/02/13 L’amore verso il prossimo è il vero gioiello della Legge Antica e Nuova. La vera religione non si stabilisce dal rapporto che una persona ha con il suo Dio e Signore, bensì con l’uomo che vive accanto. È l’uomo il metro, il principio assoluto della vera religione. È l’uomo la via per conoscere la verità del nostro rapporto con il Signore. Dove il rapporto con l’uomo è malato è segno che anche quello con Dio è malato. Mai si potrà sanare, guarire il rapporto con Dio se non si sana, si guarisce, si porta nella pienezza della carità il rapporto con l’uomo. La vera religione non si vede dal rapporto con Dio, dalla sua stupenda liturgia, dalla sua alta e difficile teologia, dalla sua mistica. La vera religione si vede dall’amore verso l’uomo. È vero verso Dio chi è vero verso l’uomo. Chi è falso, imperfetto, approssimativo verso l’uomo lo sarà altrettanto verso Dio. La luce che ci illumina nelle relazioni umane è la stessa che ci rivela nella relazione con Dio.</p>
<p>15/02/13 Eva sognò di essere come Dio. Convinse Adamo che questo era possibile. Fu la loro rovina e la nostra. Il sogno di Eva è la tentazione perenne degli uomini. Essere come Dio. Vivere una storia creata da noi, senza Dio. Cristo è venuto per incarnarsi nella nostra storia, viverla tutta. La sua fu storia di annientamento di se stesso fino alla morte di croce. Siamo tutti chiamati ad abbandonare il sogno di Eva per seguire il sogno di Cristo Gesù: vivere la croce della storia di ogni giorno.</p>
<p>15/02/13 Non c’è vera relazione tra gli uomini, mai ci potrà essere, al di fuori del solido, forte, incancellabile principio della sana moralità. Ove la sana moralità, che nasce dall’eterna verità di Dio, viene scalzata, l’intero mondo precipita in un caos di morte. La vita è dalla vera moralità ed è vera moralità quella che scaturisce dalla Parola del Signore. La parola dell’uomo mai potrà essere creatrice di vera moralità. L’uomo che è nel peccato e stabilisce leggi di peccato, di male, di morte. Leggi che sono contro Dio e contro le sue creature.</p>
<p>15/02/13 Come Gesù ha manifestato e instaurato il regno di Dio sulla nostra terra, così deve essere per ogni suo discepolo. Il cristiano deve attestare, rivelare, manifestare, rendere presente con la sua vita il regno di Dio. Lo deve fare attraverso una vita tutta evangelica, tutta intenta all’imitazione di Gesù Signore.</p>
<p>15/02/13 Parola ed opera devono essere nel cristiano una cosa sola. Né la parola senza l’opera, né l’opera senza la parola. Il cristiano deve essere rivelatore del regno di Dio e deve farlo alla maniera di Cristo Gesù: con la potenza della parola e delle opere. Il male deve essere vinto nei desideri, nei pensieri, alla sua radice o fonte. Si vince il male cominciando con la custodia degli occhi e degli altri sensi. Se l’occhio e gli altri sensi non vengono santamente custoditi, protetti, castigati, dalla loro porta ogni male potrà entrare nel cuore. Chi custodisce i sensi, custodisce pensieri e desideri. Chi lascia libero sfogo ai suoi sensi, di certo si smarrirà dietro i pensieri e le sollecitazioni peccaminose della tentazione.</p>
<p>16/02/13 Satana è così scaltro nella tentazione da farci vedere bello ciò che è brutto, vero il falso, pieno di qualità ciò che è insignificante. Satana ci fa vedere necessario ciò che è inutile, bene ciò che è male, fonte di vita per noi ciò che è semplicemente veleno mortale. Eva mai si era accorta che i frutti dell’albero del bene e del male erano attraenti. È bastata una parola di Satana perché s’insinuasse nel cuore il desiderio e il gusto per i frutti di quell’albero di morte e non di vita.</p>
<p>16/02/13 Perché dopo anni e anni di vita cristiana, miseramente cadiamo, abbandoniamo, ci ritiriamo, lasciamo anche il nostro ministero? Perché un ministro di Cristo Gesù fallisce nella sua vocazione e missione? Perché oggi i matrimoni tra cristiani sono in rovina, allo sfascio, la morale cristiana inesistente? Perché assistiamo alla desertificazione della fede e della verità? Perché si ritorna indietro, anziché procedere spediti in avanti? La risposta ci viene data da un adagio medievale: “Non progredi est regredi”. Non progredire è regredire. Non crescere è diminuire. Non divenire adulti nella fede non è rimanere bambini in essa. È perderla del tutto. La fede scompare nei cuori perché non si cresce, non si progredisce, non si fanno salti in avanti. Crescendo, la fede, la verità, la giustizia, la fedeltà diventano essenza stessa della nostra vita, si fanno nostra natura. Quando la fede diviene nostra natura, allora non vi sarà mai ritorno indietro. Ciò che si trasforma in natura mai più si sradicherà dalla nostra anima, dallo spirito, dal nostro corpo.</p>
<p>16/02/13 La vita dell’uomo è fatta di relazioni. Ogni relazione che si vive con i fratelli rivela la relazione che noi abbiamo con Dio. Se vera è la relazione che abbiamo con i fratelli, vera è anche la relazione con il Signore. Se falsa è quella con gli uomini, falsa sarà anche quella vissuta con il nostro Dio. Ogni giorno si assiste all’interpretazione del cuore dei fratelli. Non lo si interpreta mai però secondo la sua verità di natura. Si interpreta il cuore dell’altro a partire dal proprio cuore che potrebbe essere falso, invidioso, guasto, pieno di ipocrisia, inganno. Uno solo è il mistero: quello di Gesù che deve compiersi totalmente, integralmente in ogni suo discepolo.</p>
<p>16/02/13 La via cristiana non è morale nuova, ascetica aggiornata, meditazione alta, teologia difficile che porta la mente fino al trono di Dio. La vita cristiana è osservazione, imitazione, confronto, desiderio forte, anelito del cuore di riproporre la vita concreta di Gesù oggi. L’imitazione di Cristo però non deve essere ripetizione della vita del Maestro. È guida, illuminazione costante dello Spirito Santo, perché Cristo viva secondo modalità e forme di oggi, non secondo vie e urgenze di ieri.</p>
<p>17/02/13 Per volontà del Padre, i discepoli entrano a far parte della verità di Cristo Gesù, divengono verità della sua verità. Dal momento dell’investitura il discepolo non si appartiene più. La sua vita viene assunta dal Padre dei cieli ed è sua per sempre. Da questo istante il discepolo, come Cristo Gesù, dovrà lasciarsi muovere e guidare solo dallo Spirito Santo. La coscienza del discepolo è stata consegnata al Padre celeste ed è Lui che attraverso il suo Santo Spirito, dovrà governarla. Dal momento dell’investitura è chiesto al discepolo di imitare il suo Maestro e Signore. Gesù al Giordano si è spogliato della sua volontà, l’ha consegnata al Padre, il Padre è come se l’avesse sostituita con lo Spirito Santo. Il discepolo deve essere in tutto come il suo Maestro: non può servirsi più né della sua volontà né della sua coscienza. Volontà e coscienza sono nel discepolo lo Spirito Santo che dovrà sempre condurlo sulla più pura volontà di Dio. Dalla sua investitura il discepolo si è espropriato di se stesso, non può avere più desideri, volontà, coscienza, debolezze, incertezze. Il discepolo è tutto dello Spirito Santo e dallo Spirito Santo dovrà lasciarsi sempre muovere. È una vita non più sua, perché tutta consegnata a Dio. Ciò che si dona a Dio, lo si dona una volta per sempre. Il dono di sé offerto, non potrà mai più essere sottratto al Signore. Se lo si sottrae, si infrange un patto di natura.</p>
<p>17/02/13 Alle strategie urge sempre aggiungere lo Spirito del Signore. Noi e Lui, Lui e noi, sempre, senza interruzione. Noi studiamo strategie nuove, pensando che siano esse la via della fede. Le strategie appartengono alla nostra umanità. La fede nasce dalla testimonianza dei discepoli e dalla potenza dello Spirito Santo che sempre dovrà intervenire nella loro missione. I cristiani devono convincersi che non sarà la loro sola testimonianza a condurre il mondo nella fede. L’opera dello Spirito è sempre da chiedere, sempre da invocare, sempre da impetrare. Non si crede per amicizia, fratellanza, parentela, vicinanza, appartenenza. Si crede per dono purissimo dello Spirito Santo.</p>
<p>17/02/13 Chi vuole operare perché la fede scaturisca e si forma nei cuori, maturi e raggiunga la sua perfezione, deve essere pieno di Spirito Santo. Può stare anche mesi e mesi sotto la chioccia, mai però spunterà da esso la nuova vita. Gli manca il germe della vita. Un cuore senza lo Spirito Santo è in tutto simile ad un uovo non fecondato. Senza di Lui nessun cuore mai si aprirà alla fede. Manca in esso il germe vitale. È Lui che deve essere sempre invocato perché svolga la sua opera senza interruzione in tutti i cuori. Lo Spirito Santo è lo Scrittore, il Trasformatore, l’Illuminatore, il Creatore, il Verificatore, l’Aggiornatore, lo Stimolatore della fede.</p>
<p>18/02/13 La verità di Gesù non riguarda solo Lui, ma anche i suoi apostoli. Gesù rivela ai suoi apostoli la sua verità secondo la volontà di Dio, verità di natura e di missione, verità per oggi e per il domani.</p>
<p>18/02/13 Tutta la vita pubblica di Gesù Signore è una graduale manifestazione del suo essere più profondo, della sua vocazione più vera. Nulla deve nascondere del suo essere più profondo, della sua vocazione, del suo ministero, della volontà del Padre. I discepoli seguono Cristo Gesù. Gesù è obbligato a dire chi lui è. Lo deve manifestare in pienezza di verità. Quando una persona cambia statuto del suo essere, è giusto che lo manifesti, perché ognuno possa cambiare discepolato e sequela. Conoscere chi si segue è un diritto inalienabile. Farsi conoscere da chi uno è seguito è un dovere che obbliga in ogni momento. Non si segue una persona. Si segue di essa la verità o la falsità, le virtù o i vizi, la bontà o la malvagità, l’amore o l’odio.</p>
<p>18/02/13 Quasi tutti confondono la libertà con la volontà di fare ciò che si desidera e attrae, ignorando che spesso ciò che attrae è il male. La libertà è capacità o forza soprannaturale, conferita dallo Spirito Santo ad una persona, perché cammini nella verità di Cristo Gesù. Libertà e verità divengono una cosa sola. Libero è colui che segue, cammina nella verità. Schiavo è colui che procede di falsità in falsità. Chi è vero è libero. Chi è falso è schiavo. È libero nella fede e nella religione chi segue la verità di Dio man mano che gli viene manifestata, rivelata. È schiavo chi rimane ancorato alla sua tradizione, al suo passato, a tutto ciò che non è più volontà attuale di Dio manifestata. È libero chi segue Cristo. È schiavo chi si rifiuta di seguirlo anche per motivi di fede, religione, forme antiche di essere e di operare.</p>
<p>18/02/13 È in grande errore chi prospetta una verità solo naturale. Questa verità manca del principio di riferimento, che è solo Dio. Non vi è alcuna possibilità di un ritorno nella verità senza riferimento a Dio. Se l’uomo vuole ritornare nella sua verità, necessariamente deve ritornare in Dio. Dio è la verità. Senza Dio l’uomo è totale falsità. Nell’uomo di Dio la verità è libertà. Nell’uomo senza Dio la falsità è libertà. Cristo ci dona lo Spirito Santo perché ci metta in comunione con la sua verità e grazia. La verità è dono dello Spirito Santo, Dono di Cristo. Cristo è la verità di Dio data all’uomo perché ritorni nella sua libertà.</p>
<p>18/02/13 Da madre di vita si trasforma in madre di morte. Questo non le è consentito per vocazione naturale. Quando la donna dona la morte in qualsiasi modalità, ella tradisce la sua vocazione. È come se perdesse la sua vera natura. È questo il titolo che la Scrittura assegna alla prima donna: “Madre di tutti i viventi”. È il titolo di ogni donna: “Madre della vita”. Lo è anche perché è chiamata a proteggere, difendere, custodire, salvare, far crescere, la vita da lei generata e per lei messa al mondo. La donna è madre della vita sempre. Non solo perché concepisce la nuova vita nel suo grembo e la porta in sé per ben nove mesi.</p>
<p>18/02/13 Quando il cuore si stacca da Dio, si deturpa, si svilisce, si incancrenisce, anche la missione subisce un danno irreparabile. Andiamo a Dio per convenienza, opportunità, culto, celebrazioni, benedizioni, preghiera, richieste infinite. Non andiamo a Dio per fare la sua volontà, vivere di comandamenti, parola, vangelo, obbedienza, sottomissione alla sapienza. Quando la pastorale è priva di acume teologico, sana verità evangelica, autentica scienza della fede, si incammina per vie di stoltezza.</p>
<p>18/02/13 La storia va accetta tutta, per intero, altrimenti si è stolti, insipienti. La risurrezione di Gesù è vero evento storico come evento storico è stata la sua crocifissione. Non è accettabile la derisione dopo il compimento del miracolo e dopo la risurrezione di Gesù Signore. La derisione prima del miracolo è anche accettabile. Anche la condanna a morte di Cristo, prima della risurrezione, è accettabile. Chi conosce la storia e non conosce la potenza della fede, sempre deriderà l’uomo di fede prima che agisca con potenza.</p>
<p>19/02/13 È questo un discorso delicato, assai delicato, specie oggi in cui la donna appare svestita della sua femminilità più autentica. Dio ha creato così l’uomo: mancante di una parte di umanità, che lui dovrà sempre ricevere dalla missione materna della donna. È la donna che deve dare all’uomo quella parte di umanità che gli manca, per creazione. La maternità fisica dura solo nove mesi, la maternità spirituale dura per tutto l’arco della sua esistenza. Questa mai verrà meno. La donna è “madre di vita” non solo per quanto riguarda la vita fisica, ma anche la vita spirituale è sottoposta alla sua maternità.</p>
<p>19/02/13 La vera grandezza di un uomo è la sua piccolezza, che deve giungere fino all’annientamento di sé. Con Gesù l’alto diventa basso, il grande piccolo, il padrone servo, il re schiavo, il dotto ignorante. Con Gesù cambiano le misure di valutazione, i parametri di giudizio, le regole della stima di persone e cose.</p>
<p>19/02/13 “Di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio”. “Tenendo fisso lo sguardo su Gesù, colui che dà origine alla fede e la porta a compimento”. “Avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti”. La contemplazione della Passione di Gesù è vera via di purificazione spirituale e fisica. La Lettera agli Ebrei (12,1-4) sia luce per noi. Via Crucis -</p>
<p>19/02/13 Via Crucis, Prima stazione: Gesù è flagellato L’Innocente è flagellato per suscitare pietà. Il male è pensato strumento per rendere giustizia a chi è dovuta per diritto di innocenza.</p>
<p>19/02/13 Via Crucis, Seconda stazione: Gesù è caricato della croce. Il peccato del mondo viene caricato sulle spalle dell’Innocente. L’Innocente lo assume tutto per amore, per toglierlo dal mondo.</p>
<p>19/02/13 Via Crucis, Terza stazione: Gesù cade per la prima volta. Gesù cade fisicamente, non spiritualmente. Il suo spirito dona nuova forza al corpo e si riprende il cammino verso la cima.</p>
<p>19/02/13 Via Crucis, Quarta stazione: Gesù incontra sua Madre. Da Lei riceve forza, vigore, incoraggiamento per andare fino in fondo. Non ci si può fermare.</p>
<p>19/02/13 Via Crucis, Quinta stazione: Gesù è aiutato a portare la croce da Simone di Cirene. Nel cuore di ogni uomo giace assopita la pietà, la misericordia. I soldati la risvegliano e la mettono a servizio di Gesù.</p>
<p>19/02/13 Via Crucis, Sesta stazione: Santa Veronica asciuga il volto di Gesù Ancora una scena di pietà, compassione, grande misericordia. La carità nel mondo non è morta. Urge svegliarla.</p>
<p>19/02/13 Via Crucis, Settima stazione: Gesù cade per la seconda volta La stanchezza si fa sentire ancora. Il corpo si rifiuta di progredire. A Gesù occorre tutta la forza del suo spirito per avanzare.</p>
<p>19/02/13 Via Crucis, Ottava stazione: Gesù ammonisce le donne di Gerusalemme. La sofferenza si abbatte sull’Innocente e lo prostra. Ma Lui ha la forza di portarla. Cosa succederà al colpevole e al reo?</p>
<p>19/02/13 Via Crucis, Nona stazione: Gesù cade per la terza volta. Il peccato vuole che Gesù abbandoni, lo prostra nel suo corpo perché interrompa il suo cammino. Il suo spirito forte lo rialzare ancora.</p>
<p>19/02/13 Via Crucis, Decima stazione: Gesù è spogliato delle vesti. Per amore Dio si sveste della sua gloria. Si mostra in tutta la sua piccolezza. È solo carne inoffensiva. Tanto può la forza dell’amore. Via Crucis, Undicesima stazione: Gesù è inchiodato sulla croce. Il peccato è crocifisso nel corpo di Cristo. Ora è senza forza. Può essere vinto, sconfitto, eliminato dal corpo di ogni altro uomo.</p>
<p>19/02/13 Via Crucis, Dodicesima stazione: Gesù muore in croce. Non muore Cristo sulla croce. Muore il mondo. Muore l’odio, l’invidia, la malvagità. In quella morte è il trionfo della vita. Via Crucis, Tredicesima stazione: Gesù è deposto dalla croce. Il sacrificio è compiuto. Il corpo è consumato. Come le ceneri venivano tolte dall’altare, così il corpo di Cristo dalla croce.</p>
<p>19/02/13 Via Crucis, Quattordicesima stazione: Il corpo di Gesù è deposto nel sepolcro. L’umana pietà pone Gesù nel sepolcro. Il ricco gli presta il suo tumulo. Per soli tre giorni. Poi la grande esplosione della risurrezione.</p>
<p>20/02/13 Le sorti del mondo non sono nelle mani del uomini, nella loro abilità, nella loro scienza, sapienza, intelligenza, nel loro potere. Gli uomini una cosa sola dovranno essere: strumenti nelle mani di Dio, obbedienti alla sua volontà, esecutori perfetti di ogni suo comando. Dovranno per questo spogliarsi della loro volontà. Al suo posto dovrà regnare la volontà di Dio. Dovranno svestirsi della mente. Al suo posto dovrà imperare la sapienza dello Spirito Santo. Dovranno privarsi del loro cuore. Al suo posto dovrà rendersi operativo il cuore di Cristo Gesù.</p>
<p>20/02/13 Non amministriamo bene la cosa pubblica, perché siamo incapaci di amministrare noi stessi nella verità e nella giustizia. Tutti siamo in qualche modo amministratori di noi stessi e degli altri. L’amministratore deve essere attento a che nulla vada sciupato. Deve mettere ogni cura in questa delicata opera dell’uso dei beni. Con quanto si sciupa e si butta nella spazzatura si potrebbe nutrire una nazione del terzo mondo. Grande amministratore è stato Gesù. Lui ha ordinato di raccogliere i frammenti del pane avanzato dopo la moltiplicazione. Lo sciupio è il male dell’abbondanza. Una società fondata sullo sciupio e sullo sperpero delle cose è di per sé fallimentare in partenza. Di ogni uomo, ogni missione, ogni esercizio o ministero il prete è maestro, luce, sapienza, saggezza, intelligenza evangelica. Chi amministra deve essere talmente saggio da non sciupare neanche un grammo di pane. Qualora una solo grammo di pane dovesse andare sciupato, l’amministrazione sarà sempre fallimentare.</p>
<p>21/02/13 L’amore è la più alta regola interpretativa della legge. L’amore però non annulla la legge. La rende legge vera. La fa legge umana.</p>
<p>21/02/13 È ancora un non essere. Al bambino compete solo il gioco e l’apprendimento. Il bambino è messo sempre da parte. Ridotto al silenzio. È un senza parola. È un non importante, un non valido, un non utile. Il bambino non conta né nella vita politica, né in quella sociale, né in quella economica, né in quella familiare. Il bambino evangelico è colui che non ha grandezza umana.</p>
<p>21/02/13 Con Gesù e in Lui si diviene partecipi della divina natura. Di Dio assumiamo verità, santità, giustizia, natura, fedeltà, carità. Il santo ha trasformato la sua natura da falsa in vera. Il peccatore ogni giorno fa la sua natura da falsa in molto più falsa.</p>
<p>21/02/13 Gesù vuole che le parole dei suoi discepoli siano brevi. Si, quando è sì. No, quando è no. Il di più viene dal Maligno. Il Maligno è così abile che potrà sempre insinuarsi tra le molte parole e proferirne alcune non buone, non giuste, non opportune.</p>
<p>21/02/13 Al mediatore è chiesto solo di obbedire, si obbedisce ascoltando, si ascolta evitando di seguire gli occhi e di ascoltare il proprio cuore. Nell’obbedienza Dio rimane Dio, Attore della nostra storia; l’uomo rimane uomo, mediatore e comunicatore delle decisioni di Dio. Ma tutte queste cose sono inutili, perché non è l’uomo che fa, è Dio che opera, che vuole operare tutto nel mediatore e per lui. Finché non ci convinceremo di questa verità, guarderemo le apparenze, la storia, esamineremo le parole, i fatti, le opere di una persona. Al mediatore è chiesta una sola virtù: l’obbedienza pronta, immediata ad ogni comando del suo Dio e Signore. Non è l’uomo l’attore nelle cose di Dio. L’uomo è solo mediatore. Non sono le sue decisioni che daranno un percorso nuovo alla storia, ma solo la decisione di Dio che lui dovrà comunicare al mondo intero. Al mediatore è chiesto solo di camminare costantemente alla presenza del suo Dio, ascoltare la sua voce. Tra attore e mediatore la differenza è abissale. L’attore fonda l’opera su se stesso, sulle sue capacità, sugli esercizi del suo corpo. Il mediatore invece nulla fonda su se stesso. Lui viene assunto dall’onnipotenza di Dio e da essa governato in ogni suo più piccolo gesto.</p>
<p>21/02/13 È Cristo Risorto la verità del cristiano. È il cristiano risorto la verità del Vangelo. Il vero missionario è il risorto in Gesù Risorto. Essa opera il vero capovolgimento della storia. Trasforma l’uomo da attore di morte in agente di vita, da egoista in persona caritatevole. La risurrezione di Gesù è evento cosmico, rivoluzionario, è più che la caduta sulla nostra terra del sole o della luna o altro meteorite.</p>
<p>22/02/13 Insieme, in comunione, Dio e l’uomo, sempre. Chi separa e si separa da questa comunione, ritorna nella sua vecchia umanità. Dio agisce con la sua divina carità di salvezza, l’uomo attraverso la potenza della sua fede, della sua carità, della sua speranza. Dio e l’uomo devono vivere di perfetta, intima, completa comunione. Devono divenire un solo soggetto agente. Dopo che Cristo Gesù si è incarnato, mai potrà esistere vera comunità fuori della legge della sua incarnazione. È una comunità umana e divina insieme. Non solo umana, non solo divina. Riflette in sé il principio dell’Incarnazione del suo Salvatore.</p>
<p>22/02/13 Lo Spirito Santo perennemente crea i cuori perché possano accogliere tutta la potenza che scaturisce dalla fede nel Vangelo della Salvezza. Il Padre dei cieli la governa con la sua carità, provvidenza, misericordia, pietà, compassione.</p>
<p>22/02/13 Nella comunità dei credenti vive ed opera Cristo Gesù con la sua grazia. Di questa nuova comunità Dio è il cuore, la luce, la forza, la Provvidenza, il Signore, il vero benefattore, il salvatore. Il nostro è tempo in cui Dio è stato estromesso dalla storia quotidiana, concreta, sofferta, dolorosa, triste. Questa nuova umanità vive però non carcerata in un immanentismo o esclusiva relazione dell’uomo con l’uomo, come sembra avvenire oggi. Dalla risurrezione di Gesù nasce una umanità nuova, fondata sulla gratuità, l’amore, la compassione, la fratellanza.</p>
<p>22/02/13 Chi dice di essere uomo e non ama, inganna se stesso e il mondo intero. Si pensa ciò che non è. L’uomo è amore. Essendo l’uomo ad immagine e a somiglianza di Dio, se vuole essere vero uomo, deve amare. Se non ama, non è vero uomo. L’amore è il dono totale di sé per il bene totale dell’altro. Questo è l’insegnamento che ci ha lasciato Cristo Signore.</p>
<p>22/02/13 Il politico cristiano è per il bene di tutto l‘uomo – spirito, anima, corpo – e di tutti gli uomini. Questo principio eterno dell’amore vale anche per la politica. Cristo Gesù veramente ci ama, perché Lui è venuto per fare di tutti gli uomini una sola famiglia. Chi divide gli uomini e li separa gli uni dagli altri, non ama, perché l’amore unisce gli uomini, mai li divide. Mentre fuori l’uomo giace sulla strada senza che alcuno lo rimetta sulla via verso il compimento del suo viaggio, la cui meta è l’eternità. Questa verità ancora non fa parte della nostra mentalità cristiana. Noi ci chiudiamo nel tempio, in molti templi. Se Gesù ha lasciato il tempio del cielo, anche il sacerdote lo potrà lasciare. Potrà ritardare l’offerta sacra. Gesù ha lasciato il tempio santo del cielo per soccorre l’uomo malconcio nella sua anima, nel suo spirito, nel suo corpo. Prima di Gesù suprema occupazione era il culto nel tempio santo di Dio.</p>
<p>22/02/13 Tutte le occupazioni sono finalizzate ad amare l’uomo nella sua condizione storica. È questa la novità per rapporto all’Antico Testamento. Gesù pone l’amore verso il prossimo la suprema delle occupazioni degli uomini. Nessun’altra occupazione è alta come questa. Per l’uomo bisogna interrompere ogni attività, anche quella più sacra e più santa, perché il Signore interrompe la sua liturgia celeste. È l’uomo che va amato, aiutato, sorretto, perdonato. È per l’uomo che si deve dare la vita, tutta la vita, senza chiedere nulla in cambio. Per l’uomo non devono esserci amici, nemici, vicini, lontani, prossimo, forestiero. Per l’uomo ci deve essere solo l’uomo. Basta sia uomo.</p>
<p>23/02/13 La parola del santo è sempre vera, perché secondo Dio. Quella del peccatore sempre falsa, è secondo l’uomo, mai secondo Dio. Tra la parola del peccatore e quella del santo vi è un abisso di differenza. È la natura che produce le parole. Qual è la natura, tale è anche la parola. Se il cristiano è natura falsa, non è cristiano. Anche se battezzato, si comporta da nemico della croce di Cristo Gesù. Il cristiano è natura vera che fa scaturire dal suo cuore parole vere. Dalla natura falsa scaturiscono parole false. La parola del cristiano deve essere in tutto simile a quella di Gesù, di Dio: vera, fedele, giusta, santa. Nessuno mai potrà superare quest’amore, perché è amore di Dio e dell’uomo. È eterno, divino ed umano insieme.</p>
<p>23/02/13 Con la croce di Gesù nulla più manca al suo amore per noi. Cristo Gesù è la profondità dell’amore di Dio per noi. È la sua perfezione assoluta, il compimento divino ed umano. Dio muore e l’uomo è ridotto al silenzio. Non può dire al suo Dio neanche un parola di lamento. Ogni uomo avrebbe potuto dire a Dio: “Io ti amo fino alla morte. Il mio amore è più grande del tuo. Io muoio, tu non puoi morire”.</p>
<p>23/02/13 Il Dio che ci ha creato con la sua onnipotenza di parola è il Dio che ci redime per la sua onnipotenza di carità.</p>
<p>23/02/13 La natura divina è una ed eterna. Padre, Figlio e Spirito Santo sono tralci di questa unica natura. Le tre divine persone producono frutti attingendo e donandosi linfa l’una all’altra secondo la legge della divina ed eterna processione. Così dicasi di tutti i discepoli di Gesù. Essi sono un solo corpo, sono il corpo di Cristo. In questo corpo tutti attingono la vita vera da Cristo e questa vita vera attinta si comunicano gli uni gli altri. È il grande mistero della comunione. Tutti sussistono nell’unico corpo dal quale attingono la vita e nel quale ognuno è vita per l’altro.</p>
<p>24/02/13 Nessuno potrà mai amare secondo la divina verità, se non si fa carico del peccato dell’altro per estirparlo dal cuore, dall'anima. Ama chi assume sulle proprie spalle le conseguenze dell’antica colpa e di tutte le colpe attuali che si commettono quotidianamente.</p>
<p>24/02/13 Dio vide che il suo amore era assai carente. Non era perfetto. Era solo amore di creazione. Non era amore di redenzione. Lui mai avrebbe potuto assumere su di sé il peccato degli uomini né subire le conseguenze delle loro trasgressione. Dio è somma perfezione. Non può essere imperfetto nell’amore, nella carità, nella giustizia, nella compassione, nella pietà. Nella sua eterna sapienza e onnipotenza divina decide di farsi uomo nel suo Figlio Unigenito. Facendosi carne e venendo ad abitare in mezzo a noi, divenendo nostro vero fratello, può assumersi tutto il carico dei nostri peccati. Lui assume tutto il carico e lo appende sulla croce nel suo corpo, per uccidere il peccato e toglierlo dal mondo.</p>
<p>24/02/13 In Cristo l’amore di Dio per l’uomo diviene perfetto, nulla più gli manca. È l’amore che dona splendore a tutta la Beata Trinità. Senza questo amore, la carità divina sarebbe rimasta assai imperfetta.</p>
<p>24/02/13 Nel regno di Gesù non si entra per essere serviti e neanche per togliere la vita a qualcuno. Si entra per servire dall’ultimo posto e per dare la propria vita in riscatto per i molti. È grande in questo nuovo regno non chi comanda, non chi ha potere, ma chi serve, chi sa morire per gli altri. Se non si entra in questa logica, mai si potrà essere veri discepoli di Gesù.</p>
<p>24/02/13 Cambia il re, cambia il regno, devono anche cambiare i sudditi di questo re in questo regno. Cristo Gesù è tentato perché diventi ministro, mediatore tra gli uomini e non più tra Dio e gli uomini. Questa tentazione è anche di ogni suo apostolo, discepolo, presbitero, vescovo, cardinale, papa. Se è stato tentato Gesù, nessun suo ministro o inviato sarà mai immune da questa tentazione. Essa vuole che si viva con gli uomini un rapporto di sola amicizia. Al ministro di Gesù non sono consentiti di tali rapporti. Il suo è sempre, in ogni momento, rapporto di mediazione. Lui è il messaggero di Dio per dare ad ogni uomo la grazia e la verità.</p>
<p>24/02/13 L’uomo ha tutto. Una cosa sola gli manca: la verità della sua vita. Quando troverà la verità, con essa troverà pace, gioia, ricchezza, amicizia, fratellanza, comunione, solidarietà. La verità è la fonte di ogni bene per l’uomo. La verità uno solo la può donare agli uomini: il ministro di Gesù Signore. La darà a condizione che lui sempre viva il suo ministero di mediazione nella più grande fedeltà al mandato ricevuto. È questo un obbligo che mai potrà venire meno, pena la perdita della vera luce sulla terra.</p>
<p>25/02/13 Non c’è fede senza esperienza con Gesù. L’esperienza si compie nella storia, senza storia mai potrà sorgere la fede perfetta in un cuore. Gesù non dona ai suoi discepoli un trattato sulla sua persona e sulla sua missione da apprendere a memoria. Non insegna ai suoi discepoli il catechismo, la dottrina già definita, perfetta, senza lacune. Gesù vive il catechismo che ogni giorno apprende dal Padre nella sua storia quotidiana. Realizza tutta la dottrina su di Lui e la insegna ai suoi discepoli mostrandola mentre si compie e si realizza nella sua carne. Man mano che la storia avanza, anche la fede progredisce. Un ministro della Parola non deve insegnare il catechismo. Deve viverlo e vivendolo lo insegna. Deve mostrare la verità nella sua carne, nella sua storia giornaliera. Mostrandola la insegna. Questa via va vissuta da tutti i discepoli del Signore. La vita è il loro catechismo.</p>
<p>24/02/13 Gesù rivela l’abisso che regna tra il cuore di Dio e il cuore degli uomini. È un abisso umanamente incolmabile con le nostre sole forze. Questo abisso è dato dalla natura. Quella di Dio è natura santissima. È natura di verità, carità, amore, giustizia, fedeltà, pace. Quella dell’uomo era natura ad immagine e a somiglianza di Dio.</p>
<p>24/02/13 Dopo il peccato con difficoltà a lasciarsi impressionare dalla luce di Dio. L’uomo è macchina rotta, guasta. Non si può riparare da sé. La può riparare solo colui che l’ha fatta. È lo Spirito Santo che deve estrarre dal nostro petto il cuore di pietra e al suo posto metterne uno nuovo, di carne, capace di amare.</p>
<p>24/02/13 Lo Spirito Santo è lo Spirito di Cristo Gesù, lo Spirito da Lui versato dal suo costato aperto sulla croce, al memento della sua morte.</p>
<p>24/02/13 Officina specializzata è la Chiesa una, santa, cattolica, apostolica. Tutte le altre Chiese sono officine, ma non specializzate. Alcune mancano della pienezza della grazia, altre della pienezza della verità, vi sono quelle che non possiedono né grazia e né verità. Uno può anche recarsi in queste officine, il risultato lascia molto a desiderare. L’uomo non viene ricomposto. Il cristiano deve essere in tutto come ”una macchina di formula uno”. Questa passa più tempo nei box per la messa a punto che sulla pista. Il risultato sulla pista è il frutto, il prodotto del suo rimanere nei box. Il box del cristiano è la Chiesa una, santa, cattolica, apostolica. In essa ogni giorno deve lasciarsi studiare, riparare, aggiornare. Se invece lui pensa che non ha alcun bisogno della Chiesa e procede per conto suo, i risultati saranno sempre pessimi.</p>
<p>24/02/13 Se l’uomo vuole essere vero uomo dovrà sempre essere sotto i potenti occhi dello Spirito Santo. Essi sono capaci di vedere l’invisibile. Scrutano anche il nostro DNA spirituale, dove neanche la coscienza riesce ad entrare. Neanche la nostra coscienza è capace di tanto ed è per questo motivo che spesso ci inganniamo, pur dicendo di aver agito secondo coscienza.</p>
<p>26/02/13 Avere fame e sete di Parola, Comandamenti, Beatitudini, Vangelo è ben poca cosa per noi del Nuovo Testamento. A noi del Nuovo Testamento è chiesto di avere fame e sete di Spirito Santo. Di Lui ci si deve saziare attimo dopo attimo. È Lo Spirito Santo la Sorgente eterna in noi della verità, della grazia, della comunione, dell’unità, della pace, della gioia. Senza fame e sete di Lui, tutto rimane oscuro: Cristo, Parola, Vangelo, grazia, sacramenti, Chiesa, vita cristiana. È lo Spirito Santo la sapienza, la verità viva di tutto il mistero di Cristo sia nella sua Persona, che nel suo corpo che è la Chiesa. Senza lo Spirito Santo, la liturgia è senza vita, la Chiesa senza verità, il cristiano senza sapienza, il popolo di Dio senza comunione. Senza lo Spirito Santo il cuore è senza vero amore, l’anima senza grazia, la mente senza luce, il corpo senza alcuna virtù.</p>
<p>26/02/13 Razza, stirpe, tribù, nazione, popoli sono vie, modalità, forme storiche della vita dell’uomo, non sono essenza, sostanza dell’essere uomo. Essendo forme di essere, sono accidenti, non natura dell’uomo. Non è l’appartenenza che fa l‘uomo. È l’uomo che vive in una appartenenza. L’appartenenza mai dovrà essere chiusa, pena la sua distruzione. È l’uomo la vita dell’appartenenza, non l’appartenenza la vita dell’uomo.</p>
<p>26/02/13 Prima viene l’uomo, poi le strutture sociali, religiose, economiche, politiche, tribali, nazionali, mondiali, globali. Le strutture per molti sono essenza inviolabile dell’uomo. Ad esse l’uomo spesso viene consegnato perché venga crocifisso su di esse. Si creano strutture politiche, economiche, finanziarie, religiose, non però a servizio dell’uomo, bensì per la sua schiavitù e asservimento. Certe strutture oggi sono desuete per l’uomo, perché farraginose, complicate, caotiche, asfissianti, veri sarcofagi che divorano la gente. Nessuno ha però la forza, il coraggio, soprattutto la sapienza di modificarle, renderle più leggere. Gesù forse non è stato crocifisso da una struttura religiosa incapace di far vivere la verità dell’uomo in essa? Quante strutture ecclesiali andrebbero oggi modificate! Eppure neanche si osa pensare a questa urgenza e necessità. Anche certe forme di democrazia valide per ieri, oggi andrebbero cambiate.</p>
<p>26/02/13 È l’uomo l’essenza portante di ogni cosa. Ma l’uomo quasi sempre vive schiavo dei suoi stessi pensieri. Il pensiero da somma libertà diviene somma schiavitù. Il vero politico per il bene di un solo uomo deve volersi e sapersi alleare anche con il suo avversario. Il vero amore obbliga a tutto. Per il bene di un popolo il vero politico deve volersi e sapersi anche tirare indietro. Non si può uccidere un popolo per stupido orgoglio. Il vero politico è l’uomo dalla mente aperta, dal cuore libero, dallo spirito attratto solo dal bene. Il vero politico è l’uomo dell’universale, non del particolare. Le proprie convinzioni, particolari, non universali, sono da abbandonare. La vera politica non è lotta, ma comunione per la ricerca del bene più grande, determinato da menti esperte, sagge, amanti della verità. Le menti affumicate dalla parzialità e dalle ideologie non conoscono la verità e mai potranno generare buona politica.</p>
<p>27/02/13 Il vero politico riceve il consenso del popolo, ma non per governare secondo il pensiero del popolo, ma secondo giustizia e verità. Giustizia e verità non le determina il popolo, ma il Signore. Il vero politico è l’amministrare di Dio nel retto servizio degli uomini. Quando il politico si lascerà giudicare la coscienza solo da Dio, allora sì che inizierà a divenire vero politico. Quando la coscienza non viene illuminata dalla verità e giustizia secondo Dio, non si è né veri e né politici.</p>
<p>26/02/13 Il giornalista è la coscienza critica di ogni fatto che avviene sulla terra. Se lui è asservito alla testata, perde la sua verità. La ricerca della verità fa un giornalista vero profeta. Io conosco un vero Giornalista: il Crocifisso per la verità di Dio e degli uomini.</p>
<p>26/02/13 Ogni uomo va amato per se stesso. Aiutato per se stesso. Sostenuto per se stesso. Condotto alla pienezza della sua umanità per se stesso. Le strutture devono essere poste tutte a servizio dell’uomo, mai contro l’uomo. Il vero Dio si pone a servizio dell’uomo, perché entri e rimanga nella sua verità più piena. Anche la religione deve svolgere questo nobilissimo ministero: porsi interamente al servizio della verità dell’uomo, di ogni uomo.</p>
<p>26/02/13 Il peso della coscienza nella ricerca della verità è determinante. Per essa ci si apre alla verità o ci si chiude, con grave responsabilità. È proprio della coscienza cogliere il bene e il male, il vero e il falso, ciò che è giusto e ciò che è ingiusto. La coscienza è capace di discernere e di rifiutare una parola falsa detta da un ministro della verità di Dio. La coscienza è anche capace di accogliere una parola vera proferita da persone che per professione lavorano di falsità. Se la coscienza rifiuta il dono della verità, attesta di essersi deformata, priva della sua naturale capacità di accogliere la vera luce. Spesso la nostra coscienza ci inganna. Quando questo avviene è segno che il suo naturale meccanismo si è inceppato. Questo succede a motivo dell’immoralità che vi è in essa. L’immoralità della coscienza è più che fango sugli occhi. Il fango sugli occhi ci rende incapaci di vedere. L’immoralità della coscienza ci costituisce incapaci di accogliere la verità del Vangelo. È il vizio di moralità che rende cieca la coscienza.</p>
<p>28/02/13 Dio è il cercatore dell’uomo. Con pazienza infinita e amore divino mai si stanca di cercarlo perché torni nella sua casa. Essendo Cristo Gesù, l’Immagine del Dio vivente, anche Lui è il vero cercatore dell’uomo. Gesù cerca l’uomo, lo nutre con la sua carne, lo disseta con il suo sangue, lo illumina con la sua Parola, lo attrae con il suo amore. Anche il discepolo di Gesù, essendo suo vero corpo, deve vivere la passione d’amore per l’uomo del suo Maestro.</p>
<p>28/02/13 Pastori del gregge di Gesù sono i Sacerdoti. A loro la responsabilità di pascere il gregge con la stessa carità pastorale di Cristo Signore. A loro è chiesto un amore di totale sacrificio, oblazione per il gregge. È chiesta la consumazione totale sull’altare dell’amore. Loro dovranno ogni giorno immergersi nel cuore di Gesù e attingere tutto il suo amore attraverso la comunione dello Spirito Santo. È questa unione vitale con Gesù che consentirà loro di impregnarsi di tutto l’amore del Maestro per poi riversarlo sul gregge loro affidato.</p>
<p>28/02/13 La teologia, che è comprensione della Parola di Dio, mai dovrà divenire interpretazione della storia senza la Parola e contro di essa. Quando questo accade, all’istante la teologia viene trasformata in un pensiero lugubre senza alcuna vera luce. È quanto succede agli uomini, quando con superba umiltà si ergono a maestri degli altri, trasformando la verità della Parola in falsità. Nella superbia e nel peccato lo Spirito Santo non crea comunione tra chi parla e chi ascolta. Dio e l’uomo senza di Lui sono distanti.</p>
<p>28/02/13 La gioia eterna, data dal Signore ai suoi servi fedeli e obbedienti, è insieme dono e frutto. È un dono perché nessuna opera umana la potrà mai guadagnare. Nessuno avrà in eredità il Paradiso per sudore del proprio cuore, della propria anima, del proprio corpo e del proprio spirito. Questo dono però deve essere anche il frutto di una fede operosa nella carità. La fede senza le opere è in tutto una lampada senz’olio. Olio e lampada devono essere una cosa sola, non due. La luce è data insieme dalla lampada e dall’olio.</p>
<p>28/02/13 Il Nuovo Testamento non è un restyling dell’Antico. Sono molti coloro che così pensano e così si rapportano con il Nuovo Testamento. Vi sono anche quelli che lo riversano tutto intero nel Vecchio, facendogli perdere l’abissale e assoluta novità che esso porta con sé. Il Nuovo Testamento è Cristo Crocifisso ed è dalla Croce che tutto si legge e si comprende. O noi viviamo la verità che il Cristo Crocifisso è la nostra unica verità, oppure siamo condannati al totale fallimento spirituale. Il Nuovo Testamento è sequela del Dio che muore e che dona la vita per la salvezza del mondo. È assunzione sulle proprie spalle della maledizione del mondo per espiare il peccato e portare sulla terra la vera vita. È desiderio di essere con Cristo un solo sacrificio di amore, un perfetto olocausto da offrire a Dio per la conversione dei molti cuori.</p>
<p>28/02/13 Dio vive di un’attenzione ininterrotta verso l’uomo. La passione di Dio è l’uomo. Per l’uomo il Dio incarnato muore sulla croce. Dio vuole che anche la passione dell’uomo sia l’uomo. Per l’uomo anche l’uomo deve offrire in sacrificio la sua vita. Il Signore vuole comunicare questa sua passione ad altri uomini, chiamandoli e costituendoli pastori del suo gregge. In quest’opera Lui constata un fallimento perenne. Per questo promette che avrebbe suscitato dei pastori degni di un così alto ministero.</p>
<p>1/03/13 A tutti è chiesto di vivere secondo verità la propria condizione umana. Non è ciò che uno è interiormente che deve prevalere. È invece ciò che uno è esteriormente che lo obbliga. L’esteriorità è legge di vita per tutti. Nell’esteriorità si è chiamati ad essere perfettamente esemplari. Uno può essere anche santissimo interiormente. Lo deve essere anche esteriormente. Lo è se evita tutte quelle azioni che possono scandalizzare i suoi fratelli. Non tutti conoscono la grandezza interiore, la purezza di coscienza, l’umiltà del cuore, la pace della mente di una persona. Gesù è vero santo e santo vero, perché lo è interiormente ed esteriormente, nell’anima, nello spirito, nel corpo.</p>
<p>1/03/13 Gesù è sommamente attento perché nessuno scandalo sorga per lui. I cuori sono troppo fragili e le menti assai deboli. Basta un niente e l’opera di Gesù è a rischio. Nulla vi è in Gesù che non possa essere imitato. In noi invece poche cose lo possono. Anche noi dobbiamo poter essere imitati in tutto.</p>
<p>1/03/13 Secondo la mente di Dio, nella natura umana prima vi è l’unità e poi la dualità, che è vera differenza, diversità. L’unità che nasce dalla dualità di maschio e di femmina non è però superficiale, accidentale, effimera, passeggera. È unità di fusione delle due carni in una sola carne.</p>
<p>1/03/13 La donna dona completezza di natura all’uomo. La fa vero uomo, in tutto simile a Dio. Senza la donna, l’uomo non è simile a Dio, a sua immagine. Non può dare la vita. La sterilità ontologica, quella scelta per motivi e ragioni di volontà, è oscuramento dell’immagine e della somiglianza di Dio nell’uomo. È come se l’uomo dichiarasse di non volere essere più uomo. Questa decisione è oltre lo stesso primo peccato. Lì l’uomo voleva essere come Dio. Qui invece, per scelta della propria volontà, l’uomo decide di non essere più uomo.</p>
<p>1/03/13 Gesù è venuto per dare ad ogni uomo la sua vera umanità. Mai vi potrà essere vera umanità, se non si ricompone l’unità dell’essere uomo e donna. L’unità deve essere ontologica, fisica, spirituale, di solo cuore, sola carne, irreversibile, indistruttibile. Non vi è redenzione vera, autentica, finché l’uomo non ritornerà ad essere vero uomo. La verità dell’uomo è la donna. La verità della donna è l’uomo. Sono l’uno la verità dell’altro nel matrimonio unico e indissolubile. L’uomo fa la donna ad immagine di Dio. La donna fa l’uomo ad immagine del Signore.</p>
<p>1/03/13 Dove l’immagine è distrutta è l’uomo che è distrutto. Lo Spirito Santo è per dono purissimo di Dio. Egli però è anche il frutto di Cristo e della sua passione e morte sulla Croce. È dal suo corpo trafitto e martoriato, morto e squarciato, che esso fuoriesce per inondare tutta la terra. Egli è insieme dono di Dio e frutto del cristiano trafitto sull’altare della carità e dell’amore per il suo Maestro.</p>
<p>1/03/13 Ogni bambino deve essere aiutato perché vada a Cristo fin dal primo giorno della sua vita. Grande responsabilità ricoprono i genitori. Sono loro incaricati di questa missione. Sono loro che devono far sì che i bambini respirino Dio, lo alitino attraverso il loro respiro e il loro alito. Se i genitori non respirano loro di Dio, mai potranno trasmettere quest’alito ai loro figli. Se i loro figli non respirano Dio, di certo respireranno altri aliti, ma questi sono letali, non sono di vita, ma di morte. Oggi molti figli respirano questi aliti di morte, perché i genitori hanno smesso loro di respirare il Signore. Vita da vita, alito divino da alito divino. I figli sono dai genitori. Sono dal loro alito di vita o di morte, di cielo o di terra.</p>
<p>1/03/13 Il tempo è breve, una cosa insignificante per rapporto all’eternità. Eppure – è la sua straordinaria pesantezza spirituale – ci è dato perché maturiamo in esso il diritto di entrare nell’eternità beata. Esso va vissuto tutto in ordine all’eternità. Dicevano gli antichi teologici e mistici: sub specie aeternitatis. L’uomo non è forse sull’orizzonte del tempo e dell’eternità? In un minuto è nel tempo, nell’altro è già nell’eternità. Se non vive secondo verità il tempo, non potrà avere secondo verità l’eternità. Il tempo vissuto falsamente fruttifica per noi una eternità falsa, cioè di tenebre e di morte. Per questo ci si deve impegnare a camminare nella volontà di Dio con coscienza retta, purezza di intenzioni, umiltà e mitezza di cuore.</p>
<p>1/03/13 La vera ricchezza dell’uomo è la sapienza. La stoltezza è povertà e miseria. La prima è generatrice di vita, la seconda di morte. Il politico incarcerato nella stoltezza è un creatore di miseria per tutto il popolo da lui governato. Quando nella politica non si vede sapienza, è segno che regnano in essa orgoglio stupido e superba insipienza. Per il popolo è la miseria. Poiché il politico è il frutto del popolo, allora è segno che è il popolo stolto e insipiente. È senza Dio. È Dio la fonte della saggezza.</p>
<p>2/03/13 Gesù invita i suoi discepoli alla povertà in spirito, che deve divenire piena libertà dalle cose di questo mondo. Il cristiano deve fare delle cose di questo mondo uno strumento di purissimo amore. Questo accade quando tutto viene dato in elemosina. Cristo Gesù ha dato in elemosina anche il suo corpo. I ladri non hanno potuto trafugarlo. I tarli non hanno avuto il tempo di consumarlo. Gesù ha dato tutto se stesso al Padre in un sacrificio di elemosina per la conversione del mondo. Ogni giorno Gesù dona il suo corpo in elemosina. Noi ci nutriamo di Lui per vivere, camminare, avanzare, progredire verso il Paradiso. Gesù è la nostra perenne elemosina, il nostro perenne dono di vita eterna. Molti suoi discepoli oggi non sentono più il bisogno di ricorrere a questa elemosina di Cristo Gesù, che è sempre nuova, attuale, piena, santa, perfetta. È la elemosina di Cristo Signore che ricolma il cuore di verità, giustizia, pace, misericordia, perdono, vera santità. Ricevendo questa elemosina divina, si diviene a nostra volta elemosina per il mondo intero. È questa l’essenza del discepolo di Gesù: farsi elemosina con il suo corpo, il suo spirito, la sua anima, con quanto è e possiede per tutti. Senza l’elemosina di Cristo Gesù nel nostro cuore, mai noi diventeremo elemosina d’amore, verità, giustizia, santità, per ogni altro uomo.</p>
<p>2/03/13 Cristo Gesù è la scala attraverso cui Dio e l’uomo entrano in comunione di verità, pace. Giustizia, perdono, santità. Per mezzo di Lui, in Lui, con Lui, nella sua umanità vera e reale, Dio discende sulla nostra terra con la pienezza della sua vita eterna. In Lui, con Lui, per Lui, l’uomo sale a Dio per implorare perdono, misericordia, pietà, compassione, vita eterna. È Lui che ci mette in comunione con il Padre, la sua però non è solo mediazione strumentale. Questa non è la piena verità di Cristo Gesù. Lui è Mediatore di essenza divina, verità eterna, grazia e verità. Lui è la grazia, la verità, la vita eterna, l’essenza di Dio che deve rinnovare la nostra stessa natura. Non è la sua una mediazione per rappresentanza. È invece una mediazione per essenza, per dono di se stesso, in cui però vi è tutto Dio. Dio si dona tutto in Cristo e fuori di Lui non si dona. Dio si dona tutto in Cristo, donandosi tutto a Cristo e donandoci tutto Cristo.</p>
<p>2/03/13 Le interpretazioni della storia su quanto avviene in essa sono quasi tutte false, perché carenti della luce dello Spirito Santo. Solo chi è colmo di Spirito Santo può leggere il compimento di una Parola del Signore nella storia. Lo legge secondo verità. Lo vede nella sua bellezza interiore ed esteriore. Lo contempla nella sua più pura essenza. Quanti non sono nello Spirito Santo, non possono leggere secondo verità. Costoro sono analfabeti spirituali, privi di logica spirituale, carenti di fisica teologia, spogli di ogni energia soprannaturale. Solo la Sapienza permette che si possa vedere Dio nella nostra storia in ogni sua manifestazione, anche la più piccola.</p>
<p>2/03/13 La vera umanità si costruisce con la rinuncia dei nostri pensieri, perché altri pensieri sono più nobili, più veri, più saggi. Il vero politico è un cercatore di convergenze per creare una società più umana. Nessuno è possessore della vera umanità.</p>
<p>2/03/13 L'odio non è solo anticristiano, è anche antiumano. Chi istiga all'odio mai potrà dirsi un vero politico, cioè un costruttore di umanità. Il politico cristiano non può odiare gli altri politici, perché prima di essere politico è cristiano. Il cristiano ama dalla croce.</p>
<p>3/03/13 L’amore per il nostro Dio necessariamente deve trasformarsi in amore verso l’uomo. Non verso un uomo in particolare, l’uomo di un popolo, lingua, razza, tribù, nazione, ma verso l’uomo di ogni tempo, luogo, appartenenza. È l’uomo che deve essere amato, perché Dio ama l’uomo. È vero l’amore verso Dio se è vero l’amore verso l’uomo. Se l’amore verso l’uomo è falso, superficiale, incostante, guasto, così sarà anche verso Dio: falso, superficiale, incostante, guasto. Chi non accoglie Cristo Gesù, mai potrà amare di vero amore il suo prossimo. È Cristo la verità di ogni amore umano. Chi non crede nella verità di Cristo, mai potrà amare Dio.</p>
<p>2/03/13 È Cristo la verità eterna di Dio. Chi non conosce Cristo, non conosce Dio. Mai si potrà amare secondo verità chi non si conosce nella sua verità. Il primo amore è dare ad ognuno la sua verità. Chi non dona a Dio la sua verità, non ama Dio. Chi non dona all’uomo la sua verità, non ama l’uomo. Chi non dona alla donna la sua verità, non ama la donna. Chi non dona alla creazione la sua verità, non ama la creazione. Amare è confessare, rispettare, accogliere, servire la verità dell’altro, chiunque esso sia. Un amore senza verità è solo egoismo. È chiusura del cuore e della mente nella falsità, nell’errore, nell’inganno. Il nostro quasi sempre è un amore di idolatria e di empietà, dal momento che non conosciamo o rifiutiamo la verità di Dio e dell’uomo.</p>
<p>2/03/13 La liberazione vera è da ogni falsità. La falsità è sempre creatrice di schiavitù sia fisica che spirituale. La schiavitù spirituale è la peggiore di tutte le schiavitù, perché essa è la causa di tutte le schiavitù fisiche subite o inflitte. Chi è investito di responsabilità politiche, sociali, economiche, religiose ed è falso, è sempre un grande costruttore di schiavitù. Quando la politica è schiava di se stessa è segno che l’uomo che la esercita vive di grande falsità spirituale. Chi libera dalla schiavitù spirituale è solo Cristo Gesù: “Conoscerete la verità, la verità vi farà liberi”. Poiché oggi Cristo è bandito dal nostro mondo, chi ci darà la vera libertà?</p>
<p>2/03/13 Quando si dona la parola al diavolo, egli sa come servirsene per la rovina dell’umanità. Per un istante gli fu data la parola nel paradiso, nel cielo di Dio, e riesce a sedurre un terzo di Angeli. Gli viene concessa la parola del paradiso terrestre e in pochi secondi distrugge la fede di Eva nel suo Dio e Signore. Gli viene data la parola nel deserto, dove si trova Gesù in penitenza, e all’istante gli procura tre fortissime tentazioni. Noi invece lasciamo che il diavolo parli e parli al nostro cuore dalla sera alla mattina e dalla mattina alla sera. Se lo ascoltiamo, non abbiamo alcuna possibilità di rimanere immuni dalla sua tentazione. Le classi del diavolo sono molto numerose. Si trovano tra i suoi allievi filosofi, teologi, psicologi, professori, maestri, attori, politici. Frequentano le sue lezioni anche ministri del sacro, uomini della religione, capi di Stato, molta della gente che conta. Innumerevoli sono coloro che da lui vengono quotidianamente addottrinati, scolarizzati, imbevuti del suo veleno di morte.</p>
<p>2/03/13 È questa l’unicità di Gesù Signore: mai la sua vita, il suo pensiero, la sua volontà, i suoi desideri, il suo discernimento è dagli uomini. Gesù è sempre dal Padre in tutto, in ogni cosa. La luce viene a Lui dall’alto, mai dal basso.</p>
<p>2/03/13 Nell’Antica Rivelazione il giudizio viene svolto sull’osservanza dei comandamenti. Entra nella tenda di Dio chi cammina nella sua legge. Viene escluso dal suo luogo santo chi invece avanza nella storia per vie tortuose di menzogna, falsità, inganno, non amore. Con la rivelazione di Gesù il giudizio viene operato sulla stessa natura dell’albero, che è insieme spirituale e fisica. Ogni albero è obbligato a produrre secondo la sua ricchezza sia fisica che spirituale. Se è ricco per dieci deve produrre per dieci, se è ricco per uno, deve produrre per uno. Fruttificare secondo i propri talenti, carismi, doni di grazia, verità, giustizia, carità, amore, compassione, apre per noi le porte del Regno di Dio. La fruttificazione dei propri doni serve al Signore per amare secondo verità. È questa una verità nuova che ancora non è divenuta cultura del cristiano, sua forma di vita, sua verità, sua convinzione, suo progetto di esistenza nella storia.</p>
<p>2/03/13 Oggi impera la legge del minimalismo. Fare solo quanto è strettamente necessario. Nulla di più. Anzi, spesso, neanche il necessario viene fatto. Con diabolica arte, scienza, sotterfugi, scaltrezza si riesce a possedere ciò che non è stato fruttificato. Questa via vale per le cose della terra, mai varrà per le cose del Cielo. Con Dio non si può barare. Il Signore vuole i frutti che la nostra natura è obbligata a produrre. Gli servono per amare l’uomo.</p>
<p>4/03/13 Quando Gesù arriva, chi è con Lui entra nella sala del banchetto e la porta viene chiusa. Chi non è con Lui, rimane fuori, senza alcuna possibilità che vi possa entrare dopo. Una volta che la porta si chiude, è chiusa per sempre. Questa verità oggi è messa in dubbio dal mondo di certa grande, alta, sublime teologia. Questa proclama che la salvezza è per tutti e che tutti un giorno saremo salvi, indipendentemente dalla nostra saggezza o stoltezza. Questa annunzia che la misericordia di Dio ci coprirà e nasconderà la nostra malsana insipienza. Che ognuno possa credere ciò che vuole è fatto della sua coscienza. Che uno possa affermare il contrario di ciò che Gesù dice è disonestà della mente e del cuore. L’onestà ci obbliga a dire ciò che Gesù dice. Io, contro la parola di Gesù, dico quest’altra cosa. Le parole della fede sono due: quella di Gesù e l’altra di certa teologia. Chi sceglie questa teologia deve sapere che Gesù pensa altro.</p>
<p>4/03/13 Quando l’odio si impossessa di un cuore, non c’è pace per l’uomo. L’odio è più che tarlo, più che carie per le ossa, più che lebbra per la pelle, più che peste per il corpo. L’odio è un veleno che acceca mente, razionalità, saggezza, intelligenza, cuore, sentimenti, desideri. L’odio rende sordi verso ogni misericordia, pietà, compassione. Priva della capacità di giudicare secondo retta conoscenza e verità. L’odio è un male inguaribile. Neanche la morte del proprio nemico calma il cuore. Il suo ricordo è un tormento perenne.</p>
<p>4/03/13 L’ambasciatore di Dio non ha altre missioni, altre parole, altri compiti da svolgere. Lui è mandato per dire all’uomo solo ciò che Dio gli ha manifestato. Quando l’ambasciatore si distacca da Dio, si costituisce persona autonoma, è in questo istante che succede la grande tragedia. L’uomo, non essendo lui fonte di salvezza per gli altri e neanche per se stesso, offre all’uomo una parola che non salva. Dio mai assumerà la parola dell’uomo per farla sua. È invece l’uomo che deve assumere la Parola di Dio per comunicarla ai suoi fratelli. Se l’ambasciatore non è sempre dalla parola del Padre, è falso missionario, falso evangelizzatore, distruttore di Cristo, suo negatore e oscuratore. Se l’ambasciatore si distacca da Dio, è anche il più grande nemico degli uomini, il vero grande uccisore della loro speranza. Nulla è più nefasto nel mondo di un ambasciatore di Dio che si rende autonomo da Lui. Costui sappia che è un mentitore e un ingannatore eterno. Dice di essere da Dio, ma in realtà è solo da se stesso. Dice che proferisce parole di Dio, mentre proclama solo il suo pensiero. Asserisce che opera nel nome del suo Signore, mentre agisce solo in nome di se stesso. L’ambasciatore di Dio non è fonte di salvezza. Lui deve solo indicare la fonte viva che è Cristo Gesù nostro Signore e immergere in essa.</p>
<p>5/03/13 Tutta l’opera di Dio verso di noi è condizionata dalla nostra opera di purissimo bene verso i nostri fratelli. È questa condizione che oggi è stata abolita. Si chiedono le grazia a Dio ma non si fanno ai fratelli. Si implora da Dio la misericordia ma non si è misericordiosi verso i fratelli. Si vuole da Dio tutto e non si dona niente ai fratelli. Si vuole pace, abbondanza, benedizione da parte di Dio e si lasciano i fratelli nella miseria e nella nostra maledizione di peccato e morte. Questa religione a senso unico è deleteria. È un vero pesticida dell’anima e dello spirito dell’uomo. È la nostra verità verso l’uomo che attesta la nostra verità verso Dio. Chi è spietato, crudele, oppressore, uccisore dell’uomo, come potrà pretendere che Dio sia compassionevole e misericordioso verso di Lui? Dio mai potrà ricoprirlo della sua misericordia, a meno che non si converta e non cambi modo di relazionarsi con i suoi fratelli. È questa la grande stoltezza dell’uomo: perde tutto l’eternità per un misero istante di questo tempo.</p>
<p>5/03/13 Nella Scrittura Santa la donna partecipa anche lei alla realizzazione del mistero della salvezza. Anche di lei il Signore si serve per operare il bene a favore del suo popolo. In ogni pagina della Scrittura e della Storia della Chiesa vi è una donna che a vario titolo presenta un paragrafo del mistero di Dio. La donna è esclusa solo dal sacerdozio ministeriale. Per ogni altra cosa la sua presenza attesta il suo grande ruolo nella vita religiosa e civile del popolo di Dio. La donna dona all’opera della salvezza quel tocco divino indispensabile perché l’amore di Dio si manifesti in tutta la sua magnificenza. Questo avviene se la donna si lascia muovere e condurre dallo Spirito del Signore, senza opporre alcuna resistenza.</p>
<p>5/03/13 Viviamo in una società ammalata di efficientismo, godimento, divertimento, vacanze esotiche, ogni abbondanza. Questa malattia dello spirito viene curata con droga, alcool, fumo, alta immoralità, il cui costo è altissimo. Con i costi per soddisfare questa malattia delle società evoluta si potrebbe risolvere il problema della fame e delle malattie nel mondo. Vivremmo noi in buona salute spirituale e fisica. Daremmo ai poveri della terra una speranza nuova. Anche per loro c’è vita e benessere. Questo è impossibile che avvenga a motivo dell’egoismo dell’uomo. Per egoismo l’uomo si uccide e uccide per ignavia, per assenza di carità. Per amore invece resusciterebbe se stesso e moltissimi altri suoi fratelli. Quando poi questa malattia finisce e la persona è priva anche di quel poco di autonomia, ecco allora che scoppiano le grandi crisi. Quest’uomo non sa soffrire, non accetta il limite, non sa vivere la povertà, i vizi hanno modificato geneticamente la sua stessa natura. La società efficientista non sopporta chi non è più efficiente e lo relega in luoghi di segregazione, ottimi sotto ogni punto di vista. Questi luoghi sono privi però di quella essenza che è proprio dell’uomo. Questa essenza consiste nella coabitazione tra malati e sani, morti e vivi, poveri e ricchi, buoni e cattivi, santi e peccatori. È come se il mondo della non efficienza, che diviene un peso, si volesse abolire e togliere dalla stessa vista.</p>
<p>6/03/13 Gesù è l’uomo che sa soffrire, sa assumersi tutta la sofferenza del mondo, sa stare sulla croce. Dalla croce sa anche amare, perdonare, donare, offrire. Se noi cristiani imparassimo da Lui a stare sulla croce delle nostre miserie spirituali e materiali, per dare al mondo una speranza nuova. La croce non è il male da respingere, è il sommo bene da acquisire. Non è la disperazione da togliere, è la grande speranza da accogliere. All’uomo di oggi una cosa sola manca: saper vivere la sua passione. Questa scienza solo il Crocifisso la può insegnare. La insegna a chi vuole frequentare la sua scuola. Un solo incontro non è però sufficiente. Occorre tenere lo sguardo fisso sempre su di Lui. Ma questo non è più possibile, oggi, tempo in cui si ha paura di Lui. Non lo si vuole tenere esposto neanche nei luoghi pubblici dove l’uomo impara, soffre, vive, lavora. Una società senza Crocifisso è condannata alla disperazione. Passato il momento dell’efficientismo, viene il tempo dell’inefficienza, non salute, non ricchezza, non vita. Solo Lui può darci speranza.</p>
<p>6/03/13 Dio si mette alla pari dei nostri fratelli. Dio ci perdona se noi perdoniamo i nostri fratelli. Dio ci ama se noi amiamo i nostri fratelli. Dio è misericordioso con noi se noi siamo misericordiosi con i nostri fratelli. Dio ci benedice se noi benediciamo i fratelli. Dio ci trova un posto nel suo cuore, se noi ne troviamo uno nel nostro cuore per i fratelli. Sono falsi testimoni di Dio e ingannatori dell’uomo, quanti insegnano il perdono di Dio senza il nostro perdono verso i fratelli. Sono tutti mentitori coloro che sostengono che Dio ci accoglie nella sua casa eterna, quando noi escludiamo dalla nostra i fratelli. Il nostro debito verso Dio è infinito e il suo amore verso di noi eterno e ricchissimo. Il nostro invece è piccolo, umano, povero, misero. Ma è il dono della nostra misera compassione ai fratelli che ci arricchirà della compassione eterna del nostro Dio.</p>
<p>7/03/13 Spesso le strutture umane uccidono la fede, privano lo Spirito Santo della sua libertà, oscurano Dio. L’uomo si chiude in un immanentismo spaventoso. Pensa che sia lui l’autore della storia. Sovente la pastorale è trasformata in una fucina umana. In essa ogni giorno si inventano nuove armature, nuove lance, nuove proiettili, nuovi strumenti di offesa e di difesa. Ma sono tutte armature di immanenza, non di trascendenza. Si confida negli idoli non nel Dio eterno e immortale. L’uomo non può sostituire Dio, prendere il suo posto. Quando lo fa, subito sperimenta che il male lo sommerge, lo annienta, lo distrugge, lo rende schiavo. Chi cade nella tentazione dell’immanenza, si dona alla costruzione di armi pastorali umane, non divine. Anche se queste sono sempre più nuove, moderne, aggiornate, altamente sofisticate, sempre si fa l’esperienza che l’unica e sola arma è Dio. È Lui che si dovrà sempre indossare. Indossa Dio chi indossa Cristo Signore. Indossa Cristo Signore chi indossa la sua Parola, il suo Vangelo. È il Vangelo vissuto in tutta la sua lunghezza, altezza, profondità, larghezza la sola corazza che sconfigge le potenti forze del male.</p>
<p>7/03/13 Sempre l’uomo pretende interferire nelle cose di Dio e usa anche dei suoi poteri sacri per la sottomissione della verità al suo volere. La più letale schiavitù per gli uomini non è quella fisica, bensì quella religiosa. Ed è sempre schiavitù quando la verità di Dio viene ostacolata, oscurata, uccisa dagli uomini che esercitano il potere sacro. L’uso di questo potere è delicatissimo. È sempre vissuto sull’orizzonte della vera pietà e dell’idolatria. Basta un nulla perché si diventi idolatri, empi, bestemmiatori, distruttori del nome di Dio nella stessa sua casa. Cristo è stato ucciso dal potere sacro. Sempre questo potere uccide, quando si trasforma in struttura di idolatria e di empietà.</p>
<p>7/03/13 L’uomo conosce Dio per sentito dire, per immaginazione, pensiero immanente, filosofico, teologico, persino mistico. Gesù conosce Dio per visione eterna, per abitazione nel suo seno, per unità di natura divina, per eterna comunione nello Spirito Santo. Tra queste due conoscenze vi è la stessa differenza che regna tra immaginare una cosa ed essere una cosa. L’uomo immagina Dio e parla per pensiero sempre analogico. Cristo Gesù è Dio e parla per essenza, sostanza, verità, unità, comunione, carità, fedeltà, santità, eternità, divinità, che è lui stesso. Tutte le altre religioni esistenti nel mondo parlano di Dio conoscendolo come a tentoni. Gesù invece parla di Dio parlando di se stesso, più che un uomo parla di se stesso. Gesù si conosce perfettamente nello Spirito Santo. Gesù ci parla di Dio dalla croce, dalla sofferenza per amore, dalla sua passione, dalle sue trafitture, dai suoi chiodi. Il suo è un discorso vero, perché è un discorso di dono nella totale sofferenza. Gesù parla a noi dalla verità di Dio e dell’uomo. Molti parlano anche della verità di Dio, ma dalla loro falsità. La loro è una verità su Dio che non fa veri quanti la dicono. Gesù parla di Dio dalla pienezza della verità dell’uomo. Lui è l’uomo, il vero uomo, che parla del vero Dio.</p>
<p>8/03/13 Ogni discepolo di Gesù è vero corpo di Cristo e nessuno potrà mai annientare questo corpo. Questo corpo è forte della stessa fortezza dello Spirito Santo e non ci sono sulla terra forze superiori a quella dello Spirito del Signore. All’uomo non è dovuta alcuna obbedienza in ordine alla fede. L’obbedienza è dovuta alla verità che lui porta, mai alla sua falsità, ai suoi pensieri. La verità è Cristo ed è a Cristo che si deve obbedire. Questa risposta la può dare solo quella fede che è pronta per andare al martirio. La vera professione di fede è martirio. Il cristiano è divenuto in Cristo vera lampada di verità, giustizia, carità, speranza. Gesù insegna ai suoi discepoli che questa lampada non può essere spenta, nascosta, posta sotto il moggio o sotto il letto. Se uno è vero cristiano, lo sarà sempre visibilmente, a motivo delle sue opere che non possono rimanere nascoste. Si può nascondere solo il cristiano che non è cristiano. Il cristiano che è cristiano, operando sempre da vero cristiano, mai si potrà nascondere. È sufficiente un suo no ad una tentazione perché riveli tutta sua verità. Così per tutte le opere della sua vita.</p>
<p>8/03/13 Il mistero di una vocazione è tutto racchiuso nel cuore di Dio. Le scelte del Signore sono veramente arcane, incomprensibili, indecifrabili. Nel mistero di una vocazione non tutto però dipende da Dio. Dio sceglie. Spetta all’uomo rispondere con perenne ascolto e pronta obbedienza alla voce di colui che lo ha scelto. La vocazione non avviene solo al momento della chiamata iniziale. Al chiamato da Dio ogni giorno, ogni attimo è chiesto dal suo Signore di ascoltare la sua voce. È in questa perennità di “chiamata” che la vocazione si vive e produce frutti. Il chiamato deve essere sempre dal suo Dio. Il nostro errore è pensare che Dio chiami solo all’inizio e poi tutto avviene per il nostro cuore, la nostra intelligenza, le nostre forze.</p>
<p>8/03/13 Tutti i mali del mondo sono un frutto del peccato. Morte, disperazione, miseria spirituale e fisica sono generati da esso. È stolto chi vuole abolire le conseguenze del peccato, lasciando però che esso governi il suo corpo, il suo spirito, la sua anima. È oltremodo stolto chi si immerge in una caldaia di olio bollente e pretende di non friggere nella sua carne. Noi stiamo tutti friggendo nel male, ma continuiamo a peccare, anzi proponiamo il peccato come suprema libertà e civiltà dell’uomo. Gesù rende leggero, molto leggero il perdono dei peccati. Lui libera dal peccato con una sola Parola. Viene abolito per sempre ogni rituale pesante che scoraggia e allontana dalla vera conversione e dal ritorno nella misericordia del Padre. Il perdono dei peccati mai dovrà essere un evento giuridico. Esso va inserito in un grande processo di amore. Mai esso dovrà essere un evento immanente, qualcosa che riguarda solamente la nostra coscienza. È invece il ristabilimento di una relazione d’amore tra Dio, l’offeso, e noi, gli offensori. È l’amore che cancella il peccato. Dove non vi è un grande amore, lì neanche vi è cancellazione del peccato. Spesso si chiede perdono, ma senza amore. Sovente si vive questa altissima esperienza di liberazione dal male, ma solo come vento racchiuso nella nostra persona. Dio rimane nel suo cielo. Noi sulla nostra terra. Lui nella sua santità. Mai nuovamente nel nostro peccato e nelle nostre trasgressioni. È il grande amore che ci impedisce di ritornare nel peccato. Se dietro il peccato non si vede il Dio offeso, difficile diviene vincere la trasgressione. È l’amore verso la persona che ci aiuta ad avere rispetto di essa. Chi ama rispetta, vuole il bene, desidera non fare mai il male.</p>
<p>9/03/13 La libertà di Gesù è grande. La sua non è però libertà da tutto e da tutti per essere solo di se stesso. È invece libertà da tutto l’universo creato per essere tutto e interamente dell’universo per compiere in esso la volontà del Padre suo. Questa sua libertà Lui l’ha manifestata a tutti coloro che vogliono seguirlo. Anche il discepolo di Gesù, se vuole dare vita buona alle cose e alle persone, deve essere libero da tutti e da tutto. Anche dalla Madre sua e dai suoi parenti Gesù vive questa sublime libertà. Lui è solo e tutto da Dio. È della Madre e dei parenti, ma in Dio. È della creazione intera, ma in Dio e da Dio. Gesù è dell’uomo di ogni uomo, ma sempre secondo la volontà di Dio.</p>
<p>9/03/13 Verso Gesù deve esserci solo desiderio secondo Dio, nella divina verità, seguendo la volontà del Padre celeste. Anche la Madre deve lasciare libero Cristo Signore di essere solo e sempre del Padre. Lo esige il mistero della salvezza. Lo richiede la missione di redenzione che Lui è venuto a portare a compimento.</p>
<p>9/03/13 la missione di salvezza è riportare ogni uomo nella più pura e santa volontà di Dio. Come fa un uomo ad essere operatore di salvezza se è dalla sua volontà, dal suo cuore, dai suoi desideri e sentimenti? A volte anche un solo minuto sottratto alla volontà di Dio può ostacolare, impedire, ritardare la salvezza di un cuore.</p>
<p>9/03/13 Gesù è venuto sulla nostra terra. I semplici, i piccoli, coloro che sono nella sapienza del Padre, lo hanno accolto e lo accolgono. Coloro che sono dotti, intelligenti, sapienti, addottrinati secondo il mondo lo hanno rifiutato e lo rifiutano. Rifiuta Gesù chi è privo della Sapienza, che è il solo tramite per entrare in comunione con Gesù Signore, Sapienza eterna e divina. Quanti sono figli della Sapienza riconosceranno sempre la loro madre. Quanti invece non sono suoi figli, sempre la rifiuteranno, la rinnegheranno, cercheranno anche di eliminarla dalla faccia della terra. Chi riconosce Gesù è figlio della Sapienza. Chi non lo riconosce è carente della vera Sapienza.</p>
<p>10/03/13 Gesù costituisce i suoi Apostoli portatori nel mondo dello Spirito Santo, perché sia Lui a generare la fede nei cuori, ricolmandoli di sé. La forza di ogni Apostolo di Gesù è lo Spirito Santo. È Lui che essi dovranno portare, donare, elargire a tutti senza misura. Se essi ne sono privi, perché da loro non coltivato e non fatto crescere, la loro parola sarà vuota, vana, priva di ogni energia di vita. È questa la vera crisi della Chiesa di ogni tempo: un calo di crescita nello Spirito Santo. Non crescendo essa nello Spirito di Dio, le viene a mancare il principio vitale di ogni sua azione. È come se noi prendessimo una medicina con soli eccipienti, senza il principio attivo che in essi dovrà essere contenuto. Noi siamo gli eccipienti, lo Spirito del Signore è il principio attivo. Un eccipiente senza il principio attivo, è puramente inefficace. Il malanno resta e nessuna guarigione sarà mai possibile. In questa verità dovrà compiersi la vita dei discepoli del Signore. Essi sono brocche che dovranno essere sempre piene di Spirito Santo. Nasce allora la salvezza del mondo.</p>
<p>10/03/13 Quando un dottore dinanzi ad un moribondo gioca alla stoltezza, alla stupidità del cuore e della mente, se ne va la vita, viene la morte. Quando un uomo dinanzi una nazione frustrata, un popolo depresso gioca allo stupido orgoglio, all’insipienza, all’odio, è solo un carnefice. La politica è l’arte nobile della sapienza, intelligenza, grandezza di cuore e mente, libertà da ogni personale sentimento e risentimento.</p>
<p>10/03/13 La fede va cantata, raccontata, narrata, predicata, annunziata ai quattro venti. Essa è vita nella morte, potenza nella fragilità, luce nelle tenebre, sapienza nella stoltezza, verità nell’errore, certezza nel caos. Il malvagio, l’empio, l’operatore di iniquità mai potrà prevalere. Egli sarà annientato dal Signore. La fede è la vita del giusto, a condizione però che egli viva di fede in fede, crescendo in essa per tutti i giorni della sua vita. Con Gesù la fede diviene lo strumento per il governo della storia. Non sono i prepotenti di questo mondo a governare la storia, bensì coloro che avranno fede quanto un granello di senape. È in questa fede piccola, quasi invisibile, che il Signore ha posto la vita dell’universo. La fede cambia la vita, donandole una nuova direzione. Niente potrà mai sottrarsi all’obbedienza per colui che ha fede.</p>
<p>10/03/13 L’uomo di fede è sempre capace di creare un futuro nuovo. Dio riveste quest’uomo della sua onnipotenza creatrice, salvatrice, redentrice, giustificatrice, innovatrice. Gesù insegna ai suoi discepoli a pregare, rivolgendosi a Dio, chiamandolo: Padre. È questa una preghiera speciale, particolare, unica. Essa sgorga dal cuore di Cristo Gesù, che è il suo Figlio Unigenito, da Lui generato nell’oggi dell’eternità. In questa preghiera l’Agente è il Padre. A Lui si chiede tutto. È Lui che deve fare tutto. Al Padre suo l’uomo fa una sola promessa: di perdonare e amare sempre i suoi fratelli. Ogni altra cosa la fa Lui, il Padre celeste, in cambio del nostro amore verso quanti vivono con noi e accanto a noi. Stupenda potenza dell’amore. Noi amiamo i fratelli e Dio ci ricolma del suo amore di salvezza, redenzione, ogni abbondanza. Superbia, invidia, gelosia, astio, odio, sete di vendetta, non perdono, ogni altra stoltezza producono in noi immane povertà e triste e amara miseria.</p>
<p>11/03/13 È proprio della sapienza liberare dagli affanni. La ragione di questa verità risiede nella capacità che essa dona all’uomo di vedere ogni cosa nella sua utilità o inutilità. Vista ogni cosa nella sua più pura realtà, veniamo a conoscenza che tra tutte le cose che facciamo una è utile e mille inutili. La sapienza fa sì che viva in noi lo stesso spirito di verità e santità che è in Dio. Con questo spirito ogni cosa acquisisce la sua verità. Le cose inutili sono viste come inutili e le cose buone come buone. Ma anche le cose cattive sono viste come cattive, mai come buone. Questa visione di verità ci libera da ogni affanno. Quando la vita diviene un’agitazione inutile e tutto ci sfugge allora è il tempo di arrestare la corsa, fermarsi un attimo. Ci si ferma, per implorare la sapienza che ci libera dagli affanni e da quella corsa sfrenata che ci fa lavorare per il nulla. Per questo occorre che ogni giorno ci nutriamo di sapienza allo stesso modo che respiriamo ossigeno. Tre minuti senz’ossigeno si può resistere. Tre minuti senza sapienza ed è già caos e fallimento della vita. Un solo pensiero concepito senza sapienza è capace di rovinare l’intera vita. Nulla è più deleterio per un uomo di una sola decisione presa senza sapienza. Tutta l’esistenza e anche l’eternità va in fumo.</p>
<p>11/03/13 Contemplare Gesù in croce, lasciandosi aiutare dal racconto della passione, dona al cuore la vera dimensione della carità. La meditazione evangelica di Gesù in croce illumina la mente con la luce della più piena e santa verità. Dalla croce Gesù insegna, rivela, mostra chi è il vero uomo. Il Vangelo della passione è questo sublime insegnamento.</p>
<p>11/03/13 Il vero uomo è persona che conosce solo l’amore più puro, più santo, l’amore universale. Il vero uomo è colui che ama tutti: amici, nemici, buoni, cattivi, santi, peccatori, crocifissi come lui, crocifissori degli uomini. Nell’Antica Scrittura due erano i comandamenti dell’amore. Il primo verso Dio, il secondo vero l’uomo. Erano due comandamenti simili, ma non interscambiabili. Dio e l’uomo sono due soggetti distinti, separati. Dio va amato perché Signore, Creatore, Redentore dell’uomo. L’uomo va amato perché prossimo, vicino, fratello.</p>
<p>11/03/13 Nella Nuova Alleanza il comandamento dell’amore è diventato uno solo. Prima Dio e l’uomo erano due persone. Ora con l’Incarnazione Dio si è fatto uomo, ha assunto l’uomo, si è fatto il nostro prossimo, il nostro fratello. Si è fatto il fratello più piccolo, povero, misero, ammalato, carcerato, peccatore, profugo, pellegrino, forestiero, senza tetto. Con l’Incarnazione del Figlio Unigenito del Padre l’uomo non è più ad immagine e a somiglianza di Dio. In Cristo ogni uomo è stato elevato a dignità divina, perché in Lui viene reso partecipe della divina natura. Per redenzione oggettiva ogni uomo è già stato assunto, con ogni uomo più piccolo Gesù si è identificato. Questa verità è Gesù stesso che la proclamerà ad ogni uomo nel giudizio finale.</p>
<p>11/03/13 Il Sacerdote e il Levita vedono “Dio” solo nel tempio di Gerusalemme. Non lo vedono mal ridotto sul ciglio della strada. Il Samaritano lo vede, si ferma, lo cura, paga per lui. Entra nella vita eterna chi possiede questa visione di altissima fede. È Cristo l’unica e sola vera salvezza dell’uomo. Altre vere salvezze non esistono. Esistono salvezze immaginarie, fantasiose, illusorie, false, peccaminose, parziali, lacunose, ingannevoli, mentitrici, ingannatrici. Chi non raccoglie salvezza con Cristo, disperde anche quel piccolo barlume che crede di possedere. Chi vive di non verità, mai potrà donare la vera verità ai fratelli. È come se il buio volesse donare la luce e le tenebre splendore.</p>
<p>11/03/13 Sono molti coloro che spacciano piombo neanche purificato e lo vendono a caro prezzo come se fosse oro. Questi venditori sono abili nel confondere i semplici, scaltri nel coprire la falsità con parole melliflue di verità. Sono molto furbi nel proclamare il nulla come il bene più prezioso della fede e della religione. Se non fosse per grazia di Dio, per il nostro tenebroso comportamento, nelle nostre Chiese neanche un ragno verrebbe a tessere la sua tela. Invece per misericordia del Padre celeste vi è sempre chi continua a credere nonostante il nostro smercio di roba avariata, falsa.</p>
<p>12/03/13 Gesù dalla croce è il Maestro che insegna con i gesti e le parole. Da questo istante della sua crocifissione nessun odio, gelosia, invidia, sete di vendetta, astio, e cose del genere sono più giustificabili. Nessuno potrà mai dire: questo è impossibile per la mia natura umana, perché per una natura umana è stato possibile. Se è stato possibile per Lui, dovrà essere possibile per tutte le altre nature umane.</p>
<p>12/03/13 Segreto e medicina sono la divina carità che dal cuore del Padre si è impiantata nel cuore di Gesù. Lui ama con il cuore del Padre. Gesù durante tutta la vita è cresciuto in sapienza e grazia. Tutto di Lui è sapienza e grazia: cuore, carne, sentimenti, volontà, desideri. Ogni reazione del suo cuore, mente, volontà, desideri, sentimenti altro non potranno essere se non sapienza e grazia diffuse attorno a sé. La rivelazione è la sola verità che dona verità piena, perfetta, esaustiva ad ogni altra verità esistente in natura. Chi rifiuta la rivelazione sappia che la sua vita manca della vera luce. La rivelazione è più che la luce degli occhi per il corpo. Come un corpo senza occhi cammina immaginando le cose, ma non conoscendole, così dicasi di un uomo senza rivelazione. Oggi l’uomo ha deciso di rifiutare la verità rivelata sulla sua stessa natura di uomo e di donna. Il frutto di questo rifiuto è la distruzione della stessa umanità, la fine di essa.</p>
<p>12/03/13 Senza verità non c’è né futuro e né speranza. La verità è più che l’alito della vita. È il respiro spirituale dell’anima. Il rifiuto della verità è il frutto della durezza del cuore. Il cuore è indurito dal peccato. È il peccato che lo fa diventare come pietra. La grazia invece lo rende di carne, capace di accogliere la verità e di amarla, prendendola come sua sposa. È triste un uomo senza verità. È una tristezza che non dona speranza. Quale speranza potrà mai sorgere dalla falsità? Oggi la falsità sta invadendo molti cuori. Il cuore uno solo lo potrà rendere vero: Cristo Gesù.</p>
<p>12/03/13 I farisei chiedono a Gesù se è lecito ripudiare la propria moglie per qualsiasi motivo. Può un uomo rifiutare il proprio cuore, i propri occhi, la propria testa, le proprie mani per qualsiasi motivo? Può, ma con il risultato di uscire dalla vita piena ed entrare in una vita monca, zoppa, o addirittura passare dalla vita alla morte.</p>
<p>12/03/13 Da sempre, ma soprattutto ai nostri giorni, l’uomo pretende essere lui il fondatore dei diritti di se stesso. Quando questo accade, sorgono barbarie, confusioni, caos morale e sociale. L’uomo non è il fondatore dei diritti di se stesso. I diritti dell’uomo vengono solo da Dio. È Lui l’autore della verità dell’uomo e di ogni suo diritto. Satana manipola uomini e donne perché si convincano, credano che siano loro i creatori, o fondatori di ogni loro diritto.</p>
<p>12/03/13 Uomini e donne si lamentano e mormorano contro la Chiesa e la dipingono insensibile ai diritti da loro creati e fondati. Uomini e donne ignorano che così procedendo si impelagano sempre più nel pensiero di Satana, che è totale negazione della loro verità. Uomini e donne oggi si credono liberi. Sono invece schiavi della falsità, prigionieri del pensiero satanico e diabolico. Uomini e donne una cosa sola devono sapere: solo la Chiesa una, santa, cattolica, apostolica è stata posta a custodia dei loro veri diritti. Solo la Chiesa una, santa, cattolica, apostolica è esperta in vera umanità. Senza la sua luce, regnano verità inquinate da tanta falsità. La potenza di satana, la sua forza è tutta finalizzata al cambiamento del pensiero. Posto nel cuore un pensiero falso, tutta la vita diviene falsità. La falsità accolta e realizzata genera morte religiosa, familiare, sociale, civile, politica, filosofica, economica, finanziaria, morale. Dio è il pensiero di vita. Satana è il pensiero di morte. Dio è il pensiero di benedizione e di prosperità. Satana è il pensiero di maledizione e di povertà, miseria. Dio è il pensiero di edificazione e costruzione. Satana è il pensiero di distruzione e di dissolvimento. Dio è il pensiero di comunione e di unità. Satana è il pensiero di separazione, divisione, scisma, allontanamento dell’uomo dall’uomo.</p>
<p>12/03/13 È il pensiero inoculato da Satana nella prima donna il principio della sua stessa rovina. Eva ha poi inoculato questo pensiero diabolico nel cuore dell’uomo e fu la morte dell’unità vitale tra uomo e donna. A causa del peccato, l’uomo non riconosce più la donna come carne della sua carne, né la donna riconosce l’uomo. Nel peccato vi è nel cuore dell’uomo e della donna un pensiero diabolico che li pone in contrapposizione anziché in unità. Ma sempre quando il pensiero diabolico governa un cuore, subito appare la divisione, mai l’unione. Satana divide, non unisce. Il Signore con infinita pazienza e saggezza lavora per rimettere il suo pensiero di vita, unità, carità, bontà, verità nel cuore dell’uomo.</p>
<p>13/03/13 La storia testimonia che solo il Signore si prende cura dell’uomo e della donna. Lui lavora per riportare il suo pensiero nel loro cuore. Lo fa in modo progressivo, lento, a motivo della condizione spirituale dell’uomo che è veramente pessima. Non si può intervenire in un sol colpo. Occorrono anni e anni di duro lavoro, di impegno paziente, di fatica costante, senza interruzioni. Dio inizia sempre da principi primordiali, però possibili, facilmente accettabili. La stupenda strategia di Dio ha un solo fine: riportare l’uomo e la donna nella loro verità di origine.</p>
<p>13/03/13 Dinanzi al Signore la donna ha dei diritti fondamentali, che fanno parte della sua persona e che vanno rispettati. La donna non è una cosa, un oggetto, un suppellettile, una roba da mercato. Per ragioni storiche l’uomo la vende come schiava, Dio però le garantisce i suoi diritti di donna. È schiava, ma è sempre donna. Apparentemente sembra un nulla, ma sapere che vi sono dei diritti, che non si è in balia del padrone, è già l’inizio della speranza. Questi diritti non vengono stabiliti dagli uomini. È il Signore che li stabilisce, li detta, li vuole, li comanda. Man mano che la storia avanza nella verità, anche questi diritti cambiano, mutano. Il Signore ne dona altri più pieni, completi, perfetti. Ma è sempre il Signore la fonte di ogni diritto, mai l’uomo, mai la società.</p>
<p>13/03/13 La vocazione dell’uomo è una sola: essere sempre dalla volontà di Dio, dai suoi pensieri, dai suoi desideri. Per essere da Dio è necessario che l’uomo non voglia più essere da se stesso, dal suo cuore, dai suoi pensieri, dai suoi peccati e vizi. Deve abbandonare iniquità e superbia. Deve lasciarsi fare da Dio mite e umile di cuore. Deve pregare senza sosta perché il Signore gli conceda la grazia di osservare i suoi comandamenti, di percorrere il sentiero della vita. Il sentiero della vita è la volontà di Dio rivelata, studiata, compresa nello Spirito Santo e per Lui sempre attuata. Fuori della volontà di Dio, si percorrono solo sentieri di morte. Ma l’uomo è stolto, è nelle tenebre. Neanche riesce a vedere che sempre, quando esce dalla volontà di Dio, si incammina per sentieri di morte. Sarebbe sufficiente entrare nella volontà di Dio e la nostra storia da disperazione diventerebbe speranza, da tenebre luce, da morte vita. La volontà di Dio non si acquisisce una volta per sempre. Essa va appresa, conosciuta, meditata, studiata ogni giorno.</p>
<p>13/03/13 Il libro della volontà di Dio è la Scrittura Santa, letta però alla luce della Tradizione e del Magistero della Chiesa. La Scrittura va meditata giorno e notte, accostandosi ad essa con desiderio ardente, con animo semplice. Dobbiamo imparare a respirare la volontà di Dio che è nella Scrittura perché possiamo ossigenare di Dio la nostra volontà. Come il corpo ha costante bisogno di nuovo ossigeno, così è della nostra volontà. Essa ha perenne bisogno di essere ossigenata da Dio. La selva incontaminata del più puro ossigeno divino è la Scrittura. Ad essa però ci si deve accostare senza alcuna maschera antigas. La maschera antigas sono i nostri pensieri maldestri, lugubri, tenebrosi. Sono le nostre teologie, filosofie, antropologie, psicologie. Nessuno possiede la vita in se stesso e da se stesso.</p>
<p>13/03/13 Dopo l’Incarnazione neanche Dio possiede la vita da se stesso in se stesso. Con l’Incarnazione anche in Dio la vita è dagli altri. Il Verbo di Dio dagli altri ha ricevuto la vita e anche la morte per crocifissione. È il diavolo che ci vuole come Dio, con la vita da noi e per noi, quando oggi neanche Dio possiede una vita tutta in se stesso da se stesso. Infatti dal momento della nostra incorporazione in Cristo, anche la vita di Cristo per gli altri è da noi e per noi.</p>
<p>13/03/13 Se analizziamo la nostra vita, necessariamente dobbiamo constatare come essa sia il risultato di milioni e milioni di relazioni, situazioni. Queste molteplici relazioni sono avvenimenti da noi non cercati, non voluti, non desiderati, ma anche da noi studiati e messi in atto. A volte un solo incontro ha sradicato la nostra esistenza e l’ha trapiantata in un mondo fino a qualche istante prima neanche immaginato. Vi è nella vita un mistero indecifrabile. Nolenti o volenti siamo il frutto di questo mistero. Ma mistero ancora più insondabile è questo: siamo noi interamente responsabili della nostra e dell’altrui vita.</p>
<p>13/03/13 Un augurio a te, Francesco, nostro nuovo papa, che vieni da tanto lontano. Il Signore ti conceda di essere grande albero di salvezza per il mondo intero. Cristo Signore, di cui sei il suo vicario, sia il tuo unico modello. Altri modelli non ti si addicono. Solo Lui devi imitare, Lui il mite e l’umile di cuore. Lo Spirito Santo ti avvolga e ti copra dentro e fuori con il suo manto di luce. La Vergine Maria, Madre della Redenzione, come al più tenero e caro dei figli, ti insegni come amare la Chiesa. Ora spetta a te lavarla con il tuo sangue, per renderla pura e santa al cospetto del Padre celeste e del mondo. Con La Vergine Maria al tuo fianco potrai custodirla nella verità e nella carità di suo Figlio Gesù. Cammina dietro al tuo Gesù, guardando a Lui solo. Tu sei Lui e Lui è Te. Vediti sempre in Lui se vuoi che gli altri vedano Lui in Te. Come suo vero discepolo, mostra al mondo come si porta la sua Croce e saranno molti quelli che ti seguiranno. La sua Croce è la sola vera speranza dell’umanità, la sola via della salvezza del mondo, il solo punto fermo della storia effimera e caduca. Auguri, Totius Ecclesiae Pastor. Sei già nel mio cuore. Pregherò tanto per te.</p>
<p>14/03/13 La donna non è un accidente, un vestito, un cappello, un accessorio, un sovrappiù per l’uomo. Essa è essenza, vita della sua natura. È la vita che lo fa divenire vita, la verità che lo fa essere verità. Prima che il Signore creasse la donna, l’uomo era ontologicamente solo. Gli mancava quel tu umano che rendeva anche lui un tu umano.</p>
<p>14/03/13 Il matrimonio è la costituzione dell’umanità nella sua pienezza. È come se anima e corpo fossero separati e venissero a congiungersi per formare l’essere uomo. La donna e l’uomo nel matrimonio sono più che l’anima e il corpo che formano l’uomo. Essi diventano una sola carne, una sola vita, dalla quale è la vita, la continuazione della nostra esistenza di uomini e di donne. Se questa unità viene ad essere distrutta, non potrà più essere ricomposta. Come nel nostro corpo non può entrarvi nessun’altra anima, così dicasi per il matrimonio. Una sola donna, un solo uomo fino alla morte. Solo la morte potrà sciogliere questa unità. Questo mistero non è sottoposto alla volontà dell’uomo. Mai lo sarà. Purtroppo questa verità oggi è vilipesa, distrutta, annullata, calpestata.</p>
<p>14/03/13 La morte della verità dell’uomo è addirittura dichiarata conquista, progresso, modernità. Più grande stoltezza mai potrà regnare nei cuori.</p>
<p>14/03/13 In Gerico vive un cieco. Quest’uomo mai ha visto Gesù di Nazaret. È però di buon udito. Essendo sempre sulla pubblica piazza, è sempre in ascolto di quanto gli uomini si dicono. Dalle loro parole costui viene a sapere che in Palestina è sorto il Messia, il loro Liberatore e Salvatore. Di Gesù a poco a poco conosce ogni cosa. Sa anche che è potente in parole ed opere e che compie segni portentosi. Oggi apprende che Gesù sta passando davanti alla sua postazione di elemosina. È un’occasione da non perdere. Non passerà mai più. Quest’uomo trasforma il racconto, l’apprendimento fortuito e occasionale in purissima fede. Gli altri gli parlano di Gesù. È venuto il tempo che sia lui a parlare a Gesù. È questa la fede: la decisione di chiedere a Gesù di intervenire con potenza nella propria vita. Se non si trasforma l’apprendimento in grido di aiuto, la nostra conoscenza sarà anche purissima teologia o filosofia di Dio, ma non fede. La fede è un grido di aiuto che si innalza dal cuore, raggiunge il cuore di Dio, e diviene esaudimento, creazione di una nuova vita. Sempre la nostra conoscenza di Dio va trasformata in fede, immersione nel Signore, per vivere di Lui e per Lui. Se la conoscenza non diviene fede, noi rimaniamo sulla nostra postazione di elemosina per tutti i giorni della nostra vita. Ma anche la fede deve fondarsi su una conoscenza di Dio sempre più vera, che sa avanzare di verità in verità. Più la nostra conoscenza sarà vera e più vera potrà essere la nostra fede.</p>
<p>14/03/13 Quando la malvagità si impossessa di un cuore, non vi è più spazio in esso per la giustizia, il bene, l’amore, la carità, la pietà. Anche dalla più pura verità il malvagio sa estrarre assenzio di morte contro il giusto. Dio però veglia sui suoi giusti e li salva. Quando un uomo è assetato di male, peccato, vizio non può tollerare chi gli annunzia la luce, il bene, la giustizia, la verità.</p>
<p>14/03/13 Il mondo ha bisogno di salvezza, redenzione, luce, verità, grazia. Necessità di essere liberato dalle tenebre. Nel regno delle tenebre il discepolo di Gesù deve addentrarsi per cercare di strappare al male quante più anime può. Il prezzo è il suo sangue. Lui dona la sua carne al malvagio per avere in cambio qualche anima da portare a Dio. I discepoli di Gesù non solo non dovranno mai essere lupi. Neanche dovranno apparire in qualche modo loro somiglianti. La loro libertà non sia solo di cuore, mente, spirito, cioè solo libertà invisibile. Gesù vuole che essa sia anche visibile. Essi non dovranno portare borsa, né sacca, né sandali, né altra cosa. Loro dovranno portare solo il loro corpo con la veste che indossano. La loro libertà deve essere visibile in ogni loro gesto. Nessuno dovrà pensare che anche loro siano lupi della sera, camuffati da agnelli.</p>
<p>15/03/13 Di Gesù il centurione non conosce né il cuore, né il suo legame con il Padre nello Spirito Santo e neanche la sua incarnazione. Vede la sua reazione ai chiodi, alle frustate, agli insulti, alle provocazioni, a tutte quelle voci infernali, diaboliche che lo tentano. La reazione di Gesù vista dal centurione è di purissimo amore. Un uomo che sa amare dalla croce è veramente il giusto, non solamente un giusto, ma il Giusto, il Santo, il Figlio di Dio. È grande il frutto della reazione. Gesù dalla croce è il Maestro eterno per tutti i suoi discepoli. Se costoro vorranno che qualcuno creda nelle loro parole, dovranno convincere gli altri con la loro reazione di purissimo amore. La reazione di amore deve essere in ogni condizione, situazione, evento, buono, meno buono, di onore, disonore, crocifissione, martirio. La reazione dice ciò che un uomo è veramente, realmente in quel preciso momento della sua vita. È quella la sua verità: la reazione. Il discepolo di Gesù dovrà anche lui essere perfetto maestro nella reazione di amore. È la via perché per la sua persona, e non soltanto per la sua parola, gli altri credano nella sua verità che è verità di Cristo Gesù.</p>
<p>15/03/13 Come il cuore del Padre si era tutto trapiantato in Cristo Gesù, così è necessario che tutto il cuore di Cristo si trapianti nel cristiano. È la via perché ogni reazione del cristiano sia manifestazione della sua verità che in Cristo è divenuta purissima carità. Non si può pregare il Signore con la superbia nel cuore, con l’arroganza, l’invidia, la gelosia, il disprezzo degli altri. Il nostro Dio va pregato con il cuore stracolmo di umiltà, misericordia, pietà, compassione verso tutti. Tutti siamo peccatori e tutti abbiamo bisogno della sua misericordia. Tutti dobbiamo chiedere perdono per i nostri peccati. Dio ascolta la preghiera di chi si riconosce peccatore dinanzi a Lui e implora perdono per sé e per tutti i suoi fratelli. Il peccato stesso è la più grande pena per colui che lo commette, poiché la sofferenza che esso produce toglie la pace alla coscienza. Il rimorso a volte è così pesante da soffocare il cuore. All’uomo è chiesto di imitare il suo Signore. Dare speranza al peccatore. Aiutarlo perché non giunga alla disperazione. Ogni peccato potrebbe condurre alla perdita della speranza. Giuda per il suo peccato si è disperato. Ha pensato che per lui non ci fosse più perdono. Anche il più grande peccatore va aiutato. La Chiesa è la grande maestra, la grande madre del perdono e della misericordia. Il fariseo è senza pietà. Non ha alcuna misericordia. Per lui il peccatore non può stare nel tempio di Dio. Lo inquina con la sua colpa. Gesù invece ci insegna che anche il peccatore può stare nel cuore del Padre. Se può stare nel cuore del Padre, può stare, deve stare nel cuore dell’uomo. È tristezza infernale quando un uomo allontana da se un altro uomo perché peccatore. Dio ha fatto peccato per noi Cristo Gesù. Lui ha versato il suo sangue e con esso ha lavato i nostri peccati, ha mondato le nostre colpe.</p>
<p>15/03/13 Nell’Antica Scrittura ci si interrogava su quali caratteristiche si dovessero possedere per essere certi della salvezza eterna. La risposta era semplice: cuore innocente, mani pure, labbra senza menzogna e senza inganno. A Gesù viene chiesto il numero o la quantità dei salvati. Sono pochi? Sono molti? Nessuno? Tanti? Questo spostamento indurrebbe a pensare che colui che chiede è come se fosse sicuro di essere già nel numero degli eletti. Per lui la questione non si pone. Egli è un salvato e vuole sapere se ve ne saranno molti o pochi con lui. Gesù invece riporta la questione nella sua verità. Nessuno dovrà pensare di essere salvato finché non sarà nel Paradiso. Fino a quel momento ogni giorno dovrà sforzarsi di entrare per la porta stretta. Molti infatti vi proveranno, ma non vi riusciranno. Questa verità oggi è abolita anche da certa teologia progressista, rinnegando, tradendo, abolendo così tutto il Vangelo. Altri invece hanno già mandato all’inferno quanti sono da loro ritenuti colpevoli di gravi reati. Da costoro viene tolto al peccatore anche la possibilità di potersi redimere, nella vera conversione e nel sincero pentimento. Una Chiesa, una società che non dona al peccatore la possibilità di convertirsi non è Chiesa di Cristo Gesù, non è società cristiana. Il vero cristiano offre la sua vita per la conversione dei peccatori sull’esempio di Cristo Gesù che morì per gli empi nel tempo stabilito. Quanta differenza tra Cristo Gesù e noi! Noi mandiamo all’inferno. Lui sale sull’inferno della croce per togliere noi dall’inferno.</p>
<p>16/03/13 Una delle più grandi nostre verità è la fede nel Dio Onnipotente che interviene nella nostra storia e la conduce secondo il suo volere. L’uomo non è signore, padrone della storia. Essa non è nelle sue mani. Non può essere condotta secondo la sua volontà. L’uomo umile si mette in preghiera e chiede a Dio che prenda in mano le redini della storia e la conduca secondo il più grande bene. L’uomo di fede prima di ogni evento, si china dinanzi al suo Dio e lo invoca, chiedendogli di essere Lui il vero Attore della storia. In quanto vero uomo Gesù non ha il governo della storia nelle sue mani. Esso è tutto nel cuore e nella volontà del Padre. Anche Lui ha bisogno che il Padre prenda le redini della storia e la diriga secondo i suoi disegni eterni e divini. Dovendo compiere un’opera di vitale importanza per la sua missione, egli passa tutta la notte in orazione. Mette ogni decisione nel cuore del Padre. È Lui che deve decidere. È Lui che gli deve indicare chi eleggere quali suoi apostoli.</p>
<p>16/03/13 La storia sarà ben diversa quando avremo imparato a pregare. Ma l’uomo di oggi non prega. Non crede che solo il Signore ha le redini della storia saldamente strette nelle sue mani. Il Signore è il Signore e nessun altro. Gesù, vero Dio, si riveste di grandissima umiltà e prega. L’uomo di oggi, non vero uomo, ma uomo stolto, non prega. La storia non gli obbedisce. Mai gli potrà obbedire. Le potenze del male solo uno le può contrastare, vincere, abbattere: il Signore. Egli però ha bisogno di uno scudo, una corazza, un’armatura: la fedeltà dei suoi figli alla sua Parola, l’ascolto incondizionato di essa. Quando Israele obbedisce, non vi sono nemici per lui. La forza di Israele è la sua fedeltà alla Parola. Quando invece non obbedisce anche una semplice mosca è capace di provocare la sua totale distruzione.</p>
<p>16/03/13 Gesù, Parola vivente del Padre, è venuto, ma è stato rifiutato, condannato, consegnato, crocifisso. Il velo del tempio si squarcia in due, Dio abbandona la sua casa. Se ne va con Cristo, il cui corpo è il suo nuovo tempio. Gerusalemme rimane senza alcuna difesa. Dio non è più il suo custode. Quale sarà la sua fine? Una totale e completa distruzione. Non è la potenza di Roma a distruggere Gerusalemme. È invece la sua debolezza, il suo peccato, la sua infedeltà al suo Dio. Non è la potenza del male che distrugge la Chiesa. È l’infedeltà della Chiesa che la distrugge. La Chiesa è distrutta per il peccato dei suoi figli. È stato sempre il peccato a lacerare la Chiesa.</p>
<p>16/03/13 Tu sei Chiesa! Tu sei la Chiesa. La Chiesa non è né dei ricchi, né dei poveri, né degli studenti, né dei semplici, dei piccoli. Chiesa è ognuno che è stato immerso nelle acque del battesimo! Tu sei Chiesa e sei corpo del Cristo. Tu devi contribuire a che il corpo del Cristo cresca, viva, annunzi, serva i fratelli, proclami il Vangelo, la parola del Signore. Chiesa sei tu! Affermare che la Chiesa è dei ricchi, perché noi siamo poveri, è facile! Arricchire noi della povertà del Cristo e del suo servizio, rendere poveri i ricchi di se stessi e arricchirli di Dio è molto difficile. E' necessario che noi per primi siamo ricchi di Lui e poveri di noi stessi! Povera Chiesa! Sarai di poche persone finché il battezzato non crederà che la Chiesa, di cui egli è membro, è di se stesso non degli altri! Ognuno darà agli altri un'immagine di Chiesa corrispondente al modo in cui egli farà risplendere la santità del Cristo nella sua vita? Povera Chiesa la cui santità e il cui peccato è sempre l'altro a metterlo in evidenza! Senza il mio servizio e la mia offerta, la Chiesa si ritrova povera di un membro vitale. Giudicando essa, io giudico me stesso. Mi separo. Non la riconosco più come la Chiesa del Cristo. Priva della mia voce essa diviene muta. Non annunzia. Non è più la Chiesa profetica annunziatrice di salvezza! La Chiesa non ha bisogno del mio giudizio. Ha bisogno del mio amore, del mio servizio, che io mi curvi e che le fasci le ferite. Necessita di buoni samaritani che la carichino sul loro giumento e la conducano nell'albergo della santità, del perdono, della misericordia. Essa è se tu sei! Vive se tu vivi. Ama se tu ami. Annunzia se tu annunzi. Diviene servizio se tu servi. E' povera se tu sei povero di te stesso. E' ricca se tu sei ricco di Dio e del suo amore. Può rendere testimonianza della morte e risurrezione del Cristo, se tu sei morta al peccato e con Cristo sei rinata alla vita dello Spirito. Essa dà il Dio Trinità agli altri se il Dio Trinità abita nel tuo cuore. La Chiesa sarà santa della tua santità. Salva della tua salvezza. Peccatrice e piena di rughe del tuo peccato. La Chiesa non sono gli altri, ma noi stessi! E se giudichiamo la Chiesa, condanniamo noi stessi! Annulla te stesso. Metti la tua vita a servizio dei fratelli. Spezza il pane con l'affamato. Aiuta l'orfano e la vedova. Insegna agli ignoranti la via del Signore. Lava i piedi ai tuoi fratelli , non giudicare e non condannare. Perdona di cuore. La tua giustizia brillerà. Il tuo amore risplenderà. La tua testimonianza sarà grande. La Chiesa grazie a te diventerà la Chiesa che il Signore ha convocato per la gloria del Padre suo e Padre nostro che è nei cieli. Dalla tua spazzatura e solo in essa nascerà la vita divina per la salvezza del mondo. Amare è perdersi!</p>
<p>17/03/13 Chiesa è Pietro, l’apostolo dei Circoncisi. È Poalo, l’apostolo de Gentili. Paolo è il povero che ha imparato ad essere povero e il ricco che ha imparato ad essere ricco. Scienza evangelica deve essere la povertà, altrimenti è miseria e accattonaggio, vera via di disumanità. Scienza evangelica deve essere la ricchezza, altrimenti è idolatria del cuore e della mente, vera via di perdizione. Pietro è il ricco dei suoi pensieri, obbligato da Cristo e dallo Spirito Santo a divenire povero di essi. Chiesa è Matteo, l’evangelista del regno di Dio. È Marco, l’Evangelista dei martiri e dei perseguitati. Chiesa è Luca, l’evangelista della misericordia di Cristo ed è Giovanni l’evangelista della verità di Cristo. Chiesa è una moltitudine immensa di persone che ognuno per la sua parte, manifesta la vita di Cristo nella sua storia. Chiesa è Francesco, l’uomo del Vangelo sine glossa, senza chiose, l’uomo che voleva ritornare alla purezza della Parola di Gesù. Chiesa è Antonio, il martello degli eretici. È Bonaventura, il mistico di Dio. Chiesa è Tommaso, lo scienziato della verità. Chiesa è ogni persona che rivela Cristo nella sua storia. Chiesa sono io, sei tu, siamo noi, se sapremo incarnare la Parola di Dio nel nostro particolare dono dello Spirito Santo. Guai a ridurre la Chiesa ad una sola persona. Sarebbe come se dicessimo che la creazione è tutta racchiusa in una violetta mammola.</p>
<p>17/03/13 Nella Chiesa non esistono santi uguali. Ognuno è un tocco particolare dello Spirito del Signore. Il Signore, per mezzo del profeta Ezechiele, offre a noi tutti il vero ritratto del buon pastore secondo il suo cuore. È un ritratto che è anticipazione parziale di ciò che sarà Gesù. Solo Lui è il Buon Pastore del Padre. Ma chi è il vero buon pastore secondo il desiderio di Dio e di Cristo Signore? Buon pastore è chi sa farsi cibo e bevanda di vita eterna per il gregge, nella perfetta imitazione del suo Vero Unico Buon Pastore. Il vero buon pastore ha un solo vero modello da seguire: Cristo Signore, nessun altro. È a Lui che dovrà ispirarsi, perché solo Lui è la completezza e la perfezione. Gli altri sono particolarità, incompiutezza, imperfezione. Dio ci chiama a gustare Lui, il suo amore, la sua verità, la sua grazia. Tutto dobbiamo gustare di Lui. Gustando Lui, si diviene come Lui.</p>
<p>17/03/13 Si prende cibo nel regno di Dio non per estrazione fortuita del nostro nome e neanche per un privilegio che Dio riserva a qualcuno. Prende cibo nel regno di Dio chi risponde ad un invito che il Signore rivolge a tutti. È questa la tristezza che aleggia nella Chiesa. Si predicano principi di valore universale, non si invita a gustare la cena del Vangelo. Si dona all’uomo una scarpa vecchia, non si dona la veste splendida di Cristo Gesù. Si dona un tozzo di pane ammuffito, non si dona il cibo della vera vita che è l’Eucaristia. Si grida la pace, il rispetto del creato, ma non si dona l’Autore della pace e del creato. La nostra scarsa intelligenza attesta che neanche noi più ci abbeveriamo e ci saziamo alla cena della Sapienza. Non gustando noi più Dio, come possiamo sperare di farlo gustare ai nostri fratelli? Il Vangelo va letto con somma attenzione. Entrare nel suo spirito non è facile. A nessuno però è lecito rimanere in superficie. Una lettura superficiale, sommaria, estemporanea, fantasiosa è deleteria per l’umanità intera. Dire una verità senza le altre è spostare l’asse dal bene al male, dal vero al falso, dal perfetto all’imperfetto, dalla grazia al peccato. Se dico: “Dio è misericordioso sempre con me”, deve aggiungere: “Se io sono sempre misericordioso verso i fratelli”. Questo è il Vangelo.</p>
<p>17/03/13 Dio non si stanca di amarmi, se io non mi stanco di amare i fratelli. Beati i misericordiosi perché otterranno misericordia. Dio mi perdona se io perdono i miei offensori. Dio è ricco di grazia con me, se io sono ricco di grazia verso tutti. Dio misura a me con la stessa misura che io gli offro. È grande il mistero dell’amore di Dio. Beato chi entra in esso.</p>
<p>18/03/13 L’amministratore è carico di responsabilità. I beni non sono suoi, non gli appartengono. Sono del suo padrone. Il primo bene da amministrare è la nostra vita. Essa ci è stata affidata, consegnata, perché produciamo veri frutti di vita eterna. Dio però non ci ha donato solo la vita, anche l’intera creazione ha affidato alla nostra amministrazione. Da essa si devono trarre vita per tutti gli esseri viventi che il Signore ha fatto. Un solo animale che muore perché la creazione è stata amministrata in modo stolto, ci rende responsabili dinanzi a Dio. Per ogni specie che si estingue per colpa nostra, anche di questo siamo responsabili. Dio ha anche consegnato alla sua Chiesa tutti i misteri della sua grazia e verità. Questi misteri vanno amministrati con somma cura, vigilanza, attenzione, perspicacia, saggezza infinita. Illuminatore e teologo della vera, saggia, santa amministrazione è San Paolo. Lui sempre si è visto vero amministratore dei misteri di Dio. Lui si vede così e vuole che tutti lo vedano allo stesso modo. Vuole anche che ogni vescovo della Chiesa di Dio sia altrettanto vero e valido amministratore come lui lo è. Ogni uomo che viene sulla nostra terra è chiamato ad amministrare con saggezza i beni di questo mondo. Questi non sono suoi. Sono tutti del Signore, a cominciare dalla propria vita e finendo a tutto ciò che uno ha e produce. Questi doni ci sono donati perché con essi produciamo altri doni da mettere a servizio di Dio in favore di ogni altro uomo. Privare un solo uomo dei beni di Dio è privarci noi del sommo bene che è Dio stesso. Noi diamo i nostri beni ai fratelli e Dio si dona a noi come sommo, divino, eterno dono d’amore, di verità, giustizia, santità.</p>
<p>17/03/13 Una telecamera, una voce, un commento suadente e si crea una storia, la verità diviene falsità, la falsità è trasformata in verità. Governare le menti è il potere dei poteri. Chi lo possiede orienta la storia a suo piacimento, perché sa come intervenire sui sentimenti.</p>
<p>17/03/13 L’argomentazione di falsità, stoltezza, insipienza, menzogna è proprio dello stolto, dell’arrogante, del prepotente. Lo stolto prima si consegna al male, poi giustifica ogni sua azione ricorrendo all’affermazione che Dio non esiste. Dicendo che Dio non esiste, non si nega soltanto Dio in sé, si nega anche il principio di verità, giustizia, carità, misericordia, diritto. È Dio la verità, la giustizia, la carità, la misericordia, il diritto su cui si fonda la vita dell’uomo. Chi nega l’esistenza di Dio nega all’istante il principio stesso della vera umanità. Subito si cade nella non umanità, disumanità, delinquenza, trasgressione, caos spirituale, materiale, fisico, politico, economico.</p>
<p>17/03/13 Tutto si perde quando si sperde Dio. Niente rimane quando non rimane Dio. L’ateismo pratico e teorico è il fondamento del caos umano. L’apostolo del Signore, l’amministratore dei misteri di Dio, ogni suo ministro, deve essere sempre imitabile in ogni cosa. L’apostolo del Signore è lui la visibilità storica di Cristo, del suo Vangelo, della Parola della vera salvezza. È Lui la presenza di Gesù Signore in seno alla comunità degli uomini, in mezzo alla sua Chiesa. Non solo è Chiesa, Lui è anche di fronte alla Chiesa, davanti ad essa. Lui è lo specchio nel quale ognuno deve riflettere la sua immagine. Lui è il pastore che deve nutrire il gregge di Gesù donandogli da mangiare la sua stessa vita.</p>
<p>17/03/13 Ricchezza e povertà non sono solo due categorie sociologiche. Sono anche due categorie teologiche. Teologicamente ricco è colui che ha sottratto la sua vita a Dio e l’ha consegnata a se stesso. Povero invece è colui che ha sottratto la sua vita a se stesso e l’ha tutta posta nelle mani di Dio. Il ricco nella categoria teologia è un miserabile. Il miserabile, nella stessa categoria, è un ricco. Il ricco è miserabile perché non ha Dio. Il povero è ricco perché ha Dio. Chi possiede Dio non ha bisogno di altro, perché ha Dio che è il tutto per lui. Dio per lui è provvidenza, futuro, presente, pane, acqua, sazietà, fame e sete di giustizia, verità, carità, amore, santità, misericordia. Chi ha Dio non ha paura di fare della sua vita un dono d’amore. Dona quello che il Signore ha donato e dona a Lui. Ogni dono di Dio va messo a frutto. Essere poveri è una cosa. Essere pigri, ignavi, viziati, oziosi, infingardi è tutt’altra cosa.</p>
<p>19/03/13 C’è una povertà che è frutto del peccato e c’è una povertà che è generata dal vizio. Peccato e vizio non possono appartenere all’uomo e di conseguenza neanche alla Chiesa. C’è il dovere e l’obbligo per ognuno di procurarsi il pane con il sudore della propria fronte. L’accattonaggio, il chiedere l’elemosina, quando si è in grado di lavorare, non è secondo Dio. Ognuno è chiamato a vivere con il lavoro delle proprie mani, della propria intelligenza. La povertà causata dal mancato studio per negligenza mai si potrà giustificare. Per ognuno è obbligo sradicare le radici della propria povertà e molte radici possono essere sradicate.</p>
<p>19/03/13 Un uomo non è ricco perché possiede molti beni, ma perché ha posto tutta la sua fiducia, ha incarcerato la sua vita in essi. Non è Dio per Lui la vera fonte della vita, sono i suoi beni. Lui è teologicamente ricco. Il ricco mai entrerà nel Regno. Ha escluso Dio dalla sua vita. La vita non è di Dio, ma sua. Non è salvata da Dio, ma dai suoi beni. Il ricco non riesce a fare della sua vita un dono al suo Dio. La sua vita è racchiusa nello scrigno della sua volontà.</p>
<p>19/03/13 Il cammino del vero povero è lungo, molto lungo. Spogliarsi della ricchezza dei propri pensieri non è facile. È questa la vera povertà: libertà piena da ogni pensiero. Consegna della mente a Dio perché sia Lui a pensare per mezzo di essa.</p>
<p>19/03/13 Il cristiano deve gridare il mistero di Gesù, che è la chiave di intelligenza, sapienza, comprensione di ogni altro mistero. Se grida altri misteri, non dona all’uomo la chiave della loro intelligenza, sapienza, comprensione. Cristo Gesù è il mistero nel quale ogni altro mistero riceve la sua verità, la sua vera vita, la sua vera essenza. Parlando di altri misteri e presentandoli come raggiungibili senza Cristo, è come se rinnegasse la sorgente, la fonte della verità. Se un mistero è vivibile senza Cristo – è l’assurdo degli assurdi di fede - Cristo non è più l’assoluto. Invece Cristo è l’assoluto e nessun altro mistero potrà mai essere vissuto senza di Lui. Senza di me non potete fare nulla. Se il cristiano presenta, anche non volendolo, un Cristo non assoluto, non rinnega soltanto Cristo, inganna terribilmente l’uomo. È come se gli facesse comprendere che senza di Cristo lui potrà essere vero uomo, governatore delle sua azioni, generatore di vera vita. La parola del cristiano deve essere sempre perfetta, mai approssimativa, mai inappropriata, mai evanescente, sempre evangelica.</p>
<p>19/03/13 Senza conversione non è possibile piacere a Dio. La conversione è solo al Vangelo. Ci si converte al Vangelo per convertirsi a Cristo Gesù. Ci si converte a Cristo Gesù per convertirsi al Padre dei cieli, alla sua eterna carità e verità. Convertendoci al Padre dei cieli, ci si converte alla sua volontà su di noi, sui nostri fratelli, sull’intero creato.</p>
<p>19/03/13 La vera ecologia è obbedienza purissima al Creatore e Signore di tutte le cose, in Cristo Gesù, per opera dello Spirito Santo. La vera ecologia è l’opera della Beata Trinità attraverso il cuore, la mente, le mani, la vita del discepolo di Gesù.</p>
<p>19/03/13 La povertà in spirito è lo svuotamento di sé, perché solo Dio, la sua volontà governino per intero la nostra vita. La povertà evangelica non è la povertà materiale e non sempre coincide con essa. Il povero evangelico è il consegnato a Cristo, a Dio, allo Spirito Santo nel cuore, nella mente, nei pensieri, nelle azioni, nel ministero. Il povero in spirito è un dono tutto intero posto nelle mani di Dio perché attraverso di lui Dio possa compiere il mistero di salvezza.</p>
<p>20/03/13 Non esiste vera comunità senza vera legge. La legge falsa fa la comunità falsa. La legge vera fa la comunità vera. L’assenza di legge getta la comunità nel caos, nel sentire personale, nello smarrimento. Nell’Antichità Dio ha costruito la sua comunità sui Comandamenti. È su di essi che ha stretto l’alleanza con il suo popolo.</p>
<p>20/03/13 Dio lavorava con l’uomo vecchio: vecchio di cuore, mente, anima, spirito, corpo; vecchio a causa del peccato che lo governava. È il peccato che ci fa vecchi, poveri, miseri, meschini, inconcludenti, incapaci di amare secondo pienezza di verità. Eppure l’uomo è una scintilla di Dio. Scintilla di verità, santità, onnipotenza, carità, giustizia, pace. Il peccato da scintilla di luce lo fa divenire banco di nebbia e di tenebra. Gli oscurala mente. Gli rende di pietra il cuore. Lo acceca nei sentimenti di carità e compassione. Lo rende pigro e accidioso nella carità.</p>
<p>20/03/13 Gesù è venuto per creare l’uomo nuovo. Lo crea nuovo, rendendo partecipe della divina natura, donandogli come sua anima lo Spirito Santo. Quest’uomo nuovo ha bisogno di una legge nuova: la legge della carità e del più puro amore. Sono le Beatitudini. Le Beatitudini sono la giustizia perfetta. Sono la natura di Dio che viene manifestata all’uomo perché la realizzi nella sua storia. Lui è stato reso partecipe della natura divina. Secondo questa natura è chiamato a vivere. Gesù gliela mostra sotto forma di Vangelo perché lui mai la perda di vista. Gliela mostra con la Parola e con la vita, lasciandogli il suo esempio, perché ogni suo discepolo lo imiti per tutti i giorni della sua vita.</p>
<p>20/03/13 Gesù Signore visse pienamente tutta la natura di Dio nella sua carne, nel suo corpo. Anzi visse più che la natura divina. Questa infatti è immortale. Non può amare fino alla morte di croce. Dio, nella carne del Figlio suo, può amare fino alla morte di croce. Dio in Cristo raggiunge la perfezione assoluta dell’amore. Questa perfezione vuole che sia raggiunta da tutti i suoi figli. Lo esige la loro nuova natura. Lo richiede lo statuto dell’amore. Lo vuole lo stesso corpo dell’uomo per la sua perfezione.</p>
<p>20/03/13 Il nostro Cristo non è obbediente a se stesso, ai propri gusti, desideri, pensieri, immaginazioni. Lui è purissima obbedienza a Dio. Lui non è risposta alle attese degli uomini, ma risposta alle attese del Padre, ai suoi desideri, alla sua volontà, ad ogni suo comando. Lui non è condizionato dal pensiero del mondo, dai suoi bisogni o necessità, ma è luce divina nelle tenebre di questo mondo. Lui è vita nella morte, speranza nella disperazione, santità nel peccato, giustizia nelle infinite ingiustizie. Il nostro Cristo è insieme verità e grazia. Non solo grazia, ma anche verità. Il mondo di oggi vuole solo grazia, carità, amore, misericordia, compassione. Non vuole verità, luce, chiarezza, obbedienza, osservanza dei comandamenti. Gesù invece è anche Parola del Padre, Beatitudini, Comandamento nuovo, esemplarità perfetta di obbedienza a Dio.</p>
<p>20/03/13 Molti sognano una Chiesa senza Vangelo. Moltissimi sono i visionari di una comunità senza regole morali. Costoro ignorano che senza Vangelo non c’è amore, pietà, compassione. È il Vangelo la legge della pietà, della carità, della compassione. Molti vogliono la Chiesa amica degli uomini. Costoro ignorano che la Chiesa è amica degli uomini in un solo modo: se rimane amica di Dio. È amica di Dio se compie ogni Parola del Vangelo. Se annunzia agli uomini ogni Parola di Gesù Signore. La Chiesa è vera per gli altri, se è vera per se stessa e in se stessa. Cristo è vero in se stesso, per se stesso, è vero per noi, per il mondo intero.</p>
<p>20/03/13 Sono tanti coloro che credono che la Chiesa sia il corpo sacerdotale. Chiesa è ogni battezzato in Cristo Gesù. La riforma della Chiesa inizia quando un solo battezzato decide di vivere il Vangelo. Allora sì che la luce vera ricomincia a brillare. Molti vogliono la riforma degli altri. Pochi sono quelli che decidono di vivere di Vangelo.</p>
<p>21/03/13 Oggi le potenze di bene dell’uomo sono quasi infinite. Potrebbe risolvere tutti i problemi della povertà e della malattia, solo volendolo. Ma l’uomo non vuole, perché non ha compassione. Il suo cuore è di pietra, la sua mente di sasso, la sua volontà pesante come il piombo. Non lo vuole perché non ha Dio nel suo cuore, lo Spirito Santo nella sua mente, Cristo Signore nella sua volontà. È Dio la fonte di ogni compassione, la sorgente di ogni misericordia, il pozzo della vera carità. Tolto Dio dal nostro cuore, l’uomo è sordo, cieco, muto. È sufficiente osservare nel nostro tempo certe posizioni politiche. Sarebbe sufficiente che la sapienza guidasse i cuori e si uscirebbe immediatamente da condizioni di estrema miseria. Invece lo stupido orgoglio, la vana ricerca di un misero potere terreno, priva gli uomini della volontà di fare il bene ai loro sudditi. Solo Dio sa vivificare il cuore. Una politica atea manca di vera compassione. Gesù è venuto per mostrare ad ogni uomo qual è la vera politica del Padre suo. Lasciarsi sempre muovere a compassione. Volontà di annullamento della propria persona perché tutte le persone del mondo possano vivere.</p>
<p>21/03/13 Gesù è come il pane. Si lascia mangiare dalla gente. Lui muore e loro vivono. Lui si annulla e gli altri risorgono. Lui si consuma di misericordia e gli altri a poco a poco rinascono alla loro vera umanità. È questo il grande miracolo della politica di Dio.</p>
<p>21/03/13 Tutto è dalla volontà dell’uomo. La volontà deve però essere guidata, mossa dalla grande compassione, carità, misericordia, pietà. La carità è Dio. Dio in noi muove la sua carità attraverso di noi. Dio in noi serve i suoi figli attraverso di noi. È questo il vero miracolo dell’amore: lasciare che il Signore operi in noi e attraverso di noi raggiunga ogni altro suo figlio. Se noi lo priviamo di questa mediazione santa, Lui mai potrà amare.</p>
<p>21/03/13 Il mistero dell’incarnazione non è finito con Cristo Gesù. In Cristo Gesù viene esteso ad ogni suo discepolo. Il Signore vuole prendere il corpo di ogni cristiano per dare salvezza ad ogni altro uomo. È Dio che vuole amare. L’uomo da se stesso, per se stesso è incapace di amare. La sua natura non è amore. La sua natura è sasso, pietra, argilla. Dio entra nell’uomo, diviene la sua nuova natura d’amore e l’uomo comincia ad amare i suoi fratelli. Più Dio prende posto in lui e più cresce la sua potenzialità di carità e di compassione. Espulso Dio dal cuore, come un lebbroso, l’uomo all’istante perde la sue potenzialità di amore. In lui prevale solo l’egoismo, la superbia, l’invidia, la gelosia, ogni altro vizio. Un solo atto di egoismo manda in rovina un’intera nazione, il mondo. Gesù può amare perché è carico di Spirito Santo. Guarisce il lebbroso. Anche l’uomo oggi si è fatto onnipotente, ma è senza compassione.</p>
<p>21/03/13 Il regno dei cieli è un piccolissimo seme perennemente irrorato dal Signore. Dio riversa su di esso tutta l’abbondanza della sua grazia e verità e il seme altro non può divenire se non un grande albero. È questa la stupenda realtà del regno di Dio. La sua vitalità non è nell’uomo, nelle cose che lui fa. Essa è solo nel suo Dio e Signore. È come se il Signore stesso fosse il germe vitale del seme ed anche l’acqua, il sole, ogni altro elemento per la sua crescita armoniosa. All’uomo è chiesta una cosa sola: seminare la parola del Signore, questo seme incorruttibile dal quale nasce il regno di Dio. Quando la pastorale smette di seminare il buon seme della parola, essa è in tutto simile ad un contadino che sparge sabbia nei suoi campi. Può anche consumare ogni sua energia. Dal suo campo mai spunterà un solo stelo di buon grano. Non lo ha seminato. Ha sparso solo sabbia. Se un contadino non arriva mai a tanta stoltezza, perché molti pastori lo fanno? Perché essi seminano parole umane, anziché solo Parola di Dio nei cuori? Non è forse questa grande insipienza?</p>
<p>22/03/13 Si costruisce la pace, la si opera, la si innalza nella Chiesa e nel mondo attraverso una quotidiana conversione alla Parola di Dio. È vero figlio di Dio chi compie la sua volontà. La volontà di Dio non si compie un solo giorno, in una sola azione o decisione. La si deve compiere in ogni decisione, ogni opera, ogni azione. Si pensi per un istante alla pace familiare. Nel divorzio non c’è pace. Mai ci potrà essere. Si è fuori della volontà di Dio. Non si vive da veri suoi figli. È il vero figlio di Dio il costruttore della pace. Si è veri figli Dio nell’osservanza di ogni sua Parola. Fuori della Parola non si è veri figli, non si può costruire la vera pace. È vera stoltezza volere la pace, ma non la Parola; volere la pace, ma senza il Dio della pace, senza colui che la opera nella nostra vita. Non sono gli accordi tra gli uomini che costruiscono la pace. L’umanità è in una guerra perenne: guerra politica, sociale, culturale, familiare, economica, civile, religiosa, tribale. È il pensiero dell’uomo il creatore di ogni guerra. Accolto e vissuto, purezza di intenzione, fermezza di Spirito Santo, il pensiero di Dio ci costituisce veri operatori della sua pace. Al pensiero di Dio ci si può solo convertire. Non ci si converte agli uomini, ma solo alla Parola del nostro Dio e Signore. La scelta di Cristo esige che si scelga solo Lui, la sua Parola, il suo Vangelo, la sua croce, la sua risurrezione, la sua vita eterna. Chi sceglie Lui non può scegliere altro. Chi dona il cuore a Cristo, non può donarlo ad altri. Gesù chiede che questa scelta venga ponderata, misurata con somma diligenza. Chi non è capace di dare tutto il suo cuore a Lui, è bene che non faccia la scelta di Lui. Non vi è separazione tra Cristo e la sua vita, verità, grazia. È Cristo la vita, la verità, la grazia. Chi vuole questi beni divini ed eterni deve possedere Lui. Non si possono godere pace, vita eterna, benedizione, comunione, fuori di Cristo. Tutto avviene in Lui, con Lui, per Lui. Gesù non è un albero presso il quale ci si reca per cogliere i frutti. È Lui il frutto di Dio per la nostra vita eterna. Solo nutrendoci di Lui, verità e grazia, parola e vita eterna, noi entriamo in possesso dei beni eterni, della vera pace.</p>
<p>22/03/13 A nulla servono i grandi trattati di apologetica in difesa della verità della fede in Cristo Gesù. Vane risultano le grandi summe teologiche che espongono con ordine tutte le verità riguardanti Dio, l’uomo, il tempo, l’eternità. Un solo gesto di egoismo, superbia, vanità, invidia, gelosia, manifesta l’esatto contrario dei nostri grandi e sublimi insegnamenti. Gesù insegna ai suoi discepoli che la via perché il mondo conosca Lui non è quella della razionalità o dimostrazione logica e matematica. La via è una sola ed è quella pratica dell’amore degli uni per gli altri. Non è però un amore fittizio, plateale, liturgico, annuale, bensì quotidiano, fatto di rinunzie, servizio, dono totale della nostra vita. Credere nel Cristo che è stato nella nostra storia si può, a condizione che Cristo sia oggi come lo è stato ieri. Oggi è il cristiano il Cristo visibile, colui che attua la missione di Gesù. Vivendo il cristiano di Cristo, con Cristo, per Cristo, essendo con Lui una sola vita, il mondo si apre alla fede. Crede perché vede oggi il Cristo, con Lui oggi vive, oggi chiede di volere essere discepolo di Colui che è stato ed è solo amore. Senza questa attuazione storica perenne della vita di Gesù nella vita del cristiano, mai Cristo potrà essere creduto, accolto. È un Cristo assente, lontano, fuori della storia. È un Cristo divino, non più umano. La gente corre dietro il vero Cristo umano, suo contemporaneo. Questo Cristo umano e contemporaneo ad ogni uomo è il cristiano. Se il mondo non crede in Cristo è perché non vede Cristo. Non vedendolo, mai potrà credere in Lui.</p>
<p>22/03/13 La santità storica passa, tramonta. La luce di Gesù e di Maria rimane stabile in eterno. Gesù e Maria sono la nostra luce, la luce intramontabile, perenne, luce che mai passa, mai viene meno, sempre radiosa, splendente. Non lasciarti né confondere e né fuorviare da altre luci. Ogni altra luce è vera per te se ti aiuta a raggiungere la luce di Maria, perché con Essa tu raggiunga la luce di Gesù. È chiesto al ministero di Dio di saper soffrire ogni insulto da parte del mondo. È la sofferenza che salva e redime il mondo. Anche lui nella sofferenza, vissuta, offerta con purissimo amore, deve essere un vero maestro. Per questo dovrà innamorarsi della Croce del suo Signore e come Lui imparare come si sta inchiodati sopra di essa. Un ministro di Dio che si lamenta della sua croce, mai potrà redimere una sola anima. Gli manca il denaro per il suo riscatto. La croce è la sposa di ogni ministro di Dio. Ad essa si promette fedeltà. Mai ci si dovrà allontanare da essa. Nessun divorzio è consentito.</p>
<p>23/03/13 Dio vuole essere cercato. Il suo è un invito pressante che accompagna tutta la Scrittura Antica. Tutto il Vangelo è una ricerca di Cristo. Dio in Cristo cerca l’uomo. L’uomo in Cristo cerca Dio. Dio ci cerca perché noi cerchiamo Lui. Noi cerchiamo il Dio che sempre ci ha cercato e ci cerca. Lui ci ha cercato creandoci. Dopo il peccato ci cerca, per perdonarci, salvarci, redimerci, elevarci. Veramente le vie di Dio non sono le vie dei farisei, degli scribi, dei sommi sacerdoti, dei custodi della religione al tempo di Gesù. Le vie di Dio sono tutte vie di Gesù. Lui è venuto per cercare ciò che era perduto. Finché l’uomo non entra in questa verità che è il peccatore che ha bisogno di Dio e non il giusto, mai vi potrà essere vera religione. La vera religione non condanna il peccatore. Lo cerca per offrirgli il perdono del suo Dio, la sua grazia perché non pecchi più. Lo cerca per dargli la sua misericordia con la quale dovrà d’ora in poi abbracciare tutti gli uomini. La vera religione è salvezza dal peccato, mai condanna. La vera religione è la fede nella vera speranza.</p>
<p>23/03/13 L’uomo può convertirsi. Può smettere di peccare. L’uomo può camminare nella Legge del Signore. Può iniziare ad amare. L’uomo può imitare Cristo Gesù, il mite e l’umile di cuore. Può lavorare per la salvezza dei suoi fratelli. Chi dovesse escludere anche un solo peccatore da questa speranza di vita e salvezza, sappia che lui è cultore di una falsa religione. Cristo Gesù non è venuto per condannare, ma per salvare, per cercare chi era perduto per ricondurlo nel suo ovile. Impedire ad un solo uomo di cercare il suo vero Dio, nel quale è la sua vera salvezza, è opera abominevole, azione disumana.</p>
<p>23/03/13 Il cristiano è il vero cercatore dell’uomo e non può peccare di omissione perché uomini cattivi e malvagi, nemici dell’umanità, mormorano. Una critica insensata, una mormorazione stolta, frutto del peccato del cuore, può impedire o scoraggiare la salvezza di molti cuori. Il pastore deve invitare ogni giorno tutta la Chiesa, la comunità a lui affidata, a purificarsi da ogni macchia della carne e dello spirito. Per portare a compimento la santificazione, nel timore di Dio, è necessario che sia lui a mostrare nel suo corpo la vera conversione. Il pastore è il maestro della verità incarnata, della giustizia praticata, del Vangelo osservato, della Parola realizzata. Se lui non è perfetto nell’esemplarità, il gregge si sbanda, non sa come si vive il Vangelo, non comprende il significato della Parola. Nessuno dovrà mai accusare un apostolo del Signore di ingiustizia, falsità, scandalo, scarsa esemplarità, vita evangelica scarsa, tiepida. Nessuno dovrà dire di lui che è disonesto, poco onesto, impuro, lascivo, attaccato al denaro, prepotente, arrogante. L’apostolo del Signore mai dovrà essere pigro nello zelo, carente nella carità, lasso nella coscienza, intemperante, imprudente, stolto. Lui deve brillare in seno alla comunità in ogni virtù, in modo che tutti possano benedire il Signore per la luce che ogni giorno ricevono.</p>
<p>24/03/13 La fede nella risurrezione nell’ultimo giorno è già verità, dottrina, cultura nell’Antico Testamento. È per questa fede che si subisce anche il martirio. Cosa cambia con Cristo Gesù? Cosa viene aggiunta a questa fede? Quali verità nobili vengono proclamate che già non si conoscessero? Gesù è il Mediatore universale tra Dio e l’uomo. È il Mediatore nella grazia, nella verità, nel perdono, nella misericordia, nella giustizia, nella risurrezione, nella beatitudine eterna. La risurrezione nell’ultimo giorno avviene per Lui, ma per rivestirci della sua stessa gloria, non fuori di Lui, ma in Lui. Lui ci chiama a vita nuova ed eterna, ma donandoci la sua stessa vita, la sua gloria, la sua immortalità, la sua luce. Gesù ci risuscita per avvolgerci interamente di sé. Con la risurrezione dell’ultimo giorno l’uomo, uscito da Dio per volontà creatrice, per volontà redentrice e salvatrice ritorna in Dio. Viene fatto una cosa sola con Dio, in Cristo, per opera dello Spirito Santo.</p>
<p>24/03/13 Il Padre dona a Cristo oggi e nell’eternità. Chi dal Padre non si lascia donare a Cristo oggi, non potrà essere di Lui nell’eternità. È oggi che si deve rivestire Cristo, se lo si vuole rivestire per l’eternità beata. Peccato che oggi certa teologia progressista, incapace di leggere secondo verità nelle Scritture, attesti proprio il contrario. Che lo si vesta Cristo o che non lo vesta oggi, è la stessa cosa. Domani tutti lo vestiranno. Tutti saranno abbracciati dalla sua gloria eterna. Stoltezza più grande non esiste.</p>
<p>24/03/13 Le persecuzioni sono come il sangue nel corpo dell’uomo. Esso è il portatore della vita. Come la vita del corpo muore, appena il sangue smette di circolare, così la vita della vera fede muore appena cessano le persecuzioni. Le persecuzioni sono l’ossigeno della vera fede. Un giorno senza persecuzioni e la nostra fede è già morta e sepolta.</p>
<p>24/03/13 Il profeta è vero quando non solo annuncia cose buone e favorevoli per noi, ma anche cose non buone, non favorevoli, anzi pessime per noi. Un profeta che predica solo speranza, misericordia, compassione, carità, amore di certo è falso. È proprio del vero profeta annunziare il giudizio di Dio, non solo quello dell’ultimo giorno, ma anche quello che fa oggi nella storia. Quanto vale per la profezia, vale anche per la teologia, la predicazione, la catechesi, il catechismo, ogni altra forma di annunzio.</p>
<p>24/03/13 I ministri della Parola e quelli dell’evangelizzazione non sono veri quando si fermano a contemplare solo la carità eterna di Dio. Sono veri invece quando si fermano anche a considerare il suo giudizio sempre imminente sulla nostra storia. Se non fanno questo, la loro predicazione è falsa, ingannevole, mentitrice, bugiarda, ereticale. Oggi molto annunzio è solo ereticale. Dice di Dio una sola verità. Nega le altre, le ignora, le tace, le nasconde. Chi annuncia solo il paradiso è falso profeta. È un operatore di menzogne. È vero profeta chi annunzia il paradiso e l’inferno insieme.</p>
<p>24/03/13 La fede degli uomini pii è fondata su una sola certezza: la Parola del loro Dio e Signore mai verrà meno. Essa si compirà sempre. In questi uomini è la Parola di Dio il fondamento della vera speranza. Così dovrà essere per ogni cristiano. Fede e speranza nel cristiano si fondono in una sola realtà, una sola verità, un solo cammino. Il discepolo di Gesù spera, è certo, sicuro che sempre il Signore attuerà la sua Parola, la realizzerà perché l’ha proferita. Il Signore è sempre fedele ad ogni Parola uscita dalla sua bocca. Ogni Parola di Gesù si compirà per noi. Sia quelle di vita eterna che le altre di morte eterna. Tutto si realizzerà.</p>
<p>24/03/13 Chi ha fede fonda la sua vita sulla Parola di Gesù e si incamminerà verso la vita. Chi non ha fede, chi rifiuta il Vangelo, chi si oppone ad esso, procede e avanza verso la morte. Fallace, vana è ogni speranza che non viene saldamente costruita sulla Parola di Gesù e su una forte, robusta, risoluta fede nel Vangelo. È il Vangelo il solo libro della vera speranza. È il Vangelo il libro della speranza sempre viva, che mai tramonta. È il Vangelo la chiave della vita per ogni uomo. Quanti sono fuori del Vangelo mancheranno sempre della vera, perfetta speranza. Sulla croce la speranza di Gesù è nella fede in ogni Parola del Padre suo. Lui Non permetterà che il sepolcro sia l’ultima sua parola. Nel Vangelo è racchiuso tutto il mistero di Dio e nessun occhio umano, nessuna mente creata può scandagliarlo. Il Vangelo è troppo profondo, troppo alto, troppo spesso perché lo si possa leggere con facilità.</p>
<p>24/03/13 Per leggere il Vangelo ad ogni uomo occorrono gli occhi dello Spirito Santo, la sua mente, la sua intelligenza, la sua verità. Noi invece ci accostiamo al Vangelo con le nostre molteplici “verità” e con esse pretendiamo leggere per estrarre dal testo Dio. È il Dio che è dentro di noi, opera in noi dello Spirito Santo, che legge se stesso nel Vangelo e si estrae fuori. È il Cristo che lo Spirito del Signore quotidianamente forma in noi che sa estrarre se stesso dalla sua Parola. È lo stesso Spirito Santo, che giorno dopo giorno, si posa in noi con la pienezza dei suoi doni, che si estrae, si comprende, si dona.</p>
<p>24/03/13 La lettura del Vangelo è opera in noi della Beata Trinità. Se essa non si legge e non si comprende, noi non leggiamo e non comprendiamo. Ma Dio ogni giorno si legge nel Vangelo in un modo nuovo, diverso da ieri. La sua luce è sempre eterna, divina, infinita, nuova. Dio non è luce vecchia, stantia, ammuffita. Lui non è uno stoppino dalla fiamma smorta. Se il Vangelo va letto dal Dio che è in noi, è giusto che chiediamo a Lui che ogni giorno si formi e cresca in noi sempre più vero.</p>
<p>25/03/13 A fondamento della risurrezione di Gesù non vi è il sepolcro vuoto, l’assenza del corpo di Cristo Signore. Vi è invece il ricordo vivo, una lettura vera della Scrittura, una memoria senza precomprensioni umane delle stesse parole di Gesù. È la Scrittura il fondamento vero della fede nella risurrezione. Essa però viene letta in modo vero, secondo il pensiero di Dio, con una luce potente che viene sui discepoli dallo Spirito Santo.</p>
<p>25/03/13 La riunificazione della comunità apostolica non è fatta su pensieri umani, desideri terreni, velleità di questo o di quell’altro. Essa è operata sul fondamento della verità che sgorga dalla Parola di Dio e di Cristo Gesù. Mai vi potrà essere vero ecumenismo se non si mette al centro del cuore e della mente la Parola del Signore. La Parola non può essere saltata, perché la conversione non è gli uni agli altri, ma vera accoglienza del Vangelo. L’ecumenismo è conversione alla verità che scaturisce dalla Parola, letta nella piena luce della sapienza e saggezza dello Spirito Santo.</p>
<p>25/03/13 Gesù è il Creatore della vera speranza nel cuore dei suoi discepoli. Gesù crea la speranza dalla pienezza della sua verità, dal compimento perfetto del suo mistero. Quanto Egli dice, fa, opera, crea, è il frutto della sua verità. Non solo verità di Dio, ma anche verità umana. Gesù è l’uomo nel quale ogni Parola di Dio si è compiuta. Lui è il Vincitore del male e della stessa morte. Gesù è l’uomo nel quale ogni Parola di Dio si è compiuta. Lui è il Vincitore del male e della stessa della morte. Il male non lo ha vinto, anzi esso è stato la causa remota della sua glorificazione, esaltazione, spiritualizzazione del suo corpo. Il male non lo ha vinto, anzi esso è stato la causa remota della sua glorificazione, esaltazione, spiritualizzazione del suo corpo.</p>
<p>25/03/13 La Parola di Gesù è vera perché è la sua stessa vita. Il dono dello Spirito Santo è efficace perché è stato Lui ha risollevarlo dal sepolcro, donando una dimensione nuova alla sua umanità. Noi vogliamo essere evangelizzatori, catechizzatori, compositori degli uomini nella loro comunione con Dio, con i fratelli, con il creato. Facciamo queste cose con lo Spirito Santo fuori di noi, perché noi non siamo nella piena obbedienza al Vangelo. Gesù è nella pienezza della verità divina e umana. Noi siamo fuori della verità di Dio, privi della nostra stessa verità umana. Sovente parliamo dalla falsità del nostro corpo, del nostro spirito, della nostra anima. Non possiamo essere creatori della vera speranza.</p>
<p>25/03/13 San Paolo possiede una visione sublime della comunione: essa è vero scambio di doni. L’elemosina per essere cosa giusta, santa, per non essere un furto simulato di pietà, deve entrare nella legge della comunione. L’elemosina deve essere frutto di uno scambio di doni. Un dono materiale per un dono spirituale. Un dono spirituale per un dono materiale. È obbligo per chi riceve un dono materiale offrire un dono spirituale. Quanto sarebbe bello se il povero prima di chiedere l’elemosina, offrisse il sacrificio della santa messa per tutti i suoi benefattori. E così anche la sera se partecipasse alla liturgia e la offrisse per tutti coloro che sono stati caritatevoli per lui. Tutto ciò che non entra nella legge della comunione è peccato, perché la legge della vita è comunione. Anche il contadino deve entrare in comunione con la terra, se vuole raccogliere i suoi preziosi frutti. Lui irriga la terra con il suo sudore e il campo gli dona i suoi frutti. Se lui non versa il sudore, il campo gli dona solo spine. Così poveri e ricchi diventano una sola cosa, una sola ricchezza spirituale e materiale insieme. È grande questo mistero. Noi siamo tanto lontano da esso. Il povero contempla la sua povertà. Il ricco si gode la sua ricchezza. Sono tutti e due meschini, perché privi della vera comunione. La Chiesa è casa e scuola della comunione. Anche il povero è obbligato alla comunione. La comunione è legge di Dio, legge di Cristo, legge dell’umanità, legge del nostro essere insieme.</p>
<p>26/03/13 La Chiesa è dei martiri, dei testimoni, degli uccisi per il nome di Cristo Gesù. Il martirio non è lo straordinario per la Chiesa, è il suo quotidiano. È la normalità. Il Cristiano è il martire, il testimone di Cristo. Per entrare nel regno dei cieli, bisogna che le nostre vesti vengano lavate nel sangue dell’Agnello. Il Sangue dell’Agnello non è solo quello dell’Agnello. È dell’Agnello e del discepolo di Gesù. Lui gliene fa dono al suo Maestro. È dall’unione del sangue dell’Agnello e del discepolo che la veste diviene candida. Al sangue di Cristo Gesù sempre si deve aggiungere il sangue del discepolo.</p>
<p>26/03/13 La vera civiltà di un popolo inizia quando ogni essere umano viene rispettato nella sua verità, che è da Dio. Tradizioni, cultura, convenzioni tra gli uomini non sono la verità dell’uomo. È la verità che rende umana una comunità. Una comunità umana, retta perennemente dalla verità, brillerà sempre per grande civiltà, grande senso del rispetto di ogni suo componente. Purtroppo il mondo si dice civile perché usa questo o quell’altro profumo, questo o quell’altro prodotto tecnologico. Non è neanche civile perché usa questa o quell’altra forma di democrazia, questa o quell’altra grande invenzione. Una società senza verità mai potrà dirsi civile. È forse civile la nostra società che uccidi i bambini nel grembo delle madri, togliendo loro il diritto alla loro primaria verità? È civile quella società che per legge toglie ai bambini il diritto di vivere in una famiglia avvolti dalla comunione di amore dei genitori? È civile una società che sopprime una vita perché incapace di compassione, grande carità, abnegazione? È civile quella società fondata sulla vendetta, l’odio, il sopruso, il furto, le estorsioni, le mille frodi, gli inganni ad ogni livello? È civile quella società nella quale una donna non può uscire di casa da sola, pena di essere violentata, stuprata, uccisa? È civile quella società nella quale si vende la morte per le strade? È civile quella società nella quale non vi è rispetto della verità degli altri, perché ognuno pensa che ciò che valga è la propria libertà? È civile quella società in cui il popolo si sta sprofondando nella miseria e i politici giocano a suonare la cetra della loro stoltezza? Di certo non è questa la civiltà, perché vi è in essa assenza di verità. Neanche si può definire una società barbara. I barbari avevano delle verità certe nelle loro loro forme di società.</p>
<p>26/03/13 Il nostro Dio è verità eterna, divina. Noi siamo stati creati ad immagine della sua verità. La sua verità è carità infinita, senza misura. È proprio della carità dare verità a tutti. È questo il diritto: dare ad ognuno la verità eterna, divina che porta scritta nel suo essere. Se questo diritto viene negato, si entra nell’inciviltà, che è sempre assenza di verità. Il diritto è verità. Oggi invece si vogliono i diritti, ma senza verità. È la contraddizione delle contraddizioni. È come se si volesse la vita senza la vita, la carità senza il vero amore, la giustizia senza alcun rispetto del diritto. I veri grandi santi non sono quelli che vivono una vita tranquilla, serena, intenti alla cura di se stessi. Questa santità non piace a Dio. La storia non conosce nessun vero grande santo che non sia stato un grande cercatore di uomini per la loro salvezza. I grandi santi sono grandi missionari, grandi annunciatori del Vangelo, predicatori della conversione, ricercatori dei loro fratelli. Non potrebbe essere altrimenti, dal momento che il Signore ha affidato ad ogni discepolo di Cristo Gesù questa sublime missione. Gli ha affidato di fare ciò che Lui ha sempre fatto. Anche in questo si deve manifestare la vera immagine di Dio e di Cristo nel cristiano. Dio e Cristo veri cercatori dell’uomo. Il cristiano vero cercatore dell’uomo. È la vera grande santità.</p>
<p>27/03/13 Cercare l’uomo è il desiderio di Dio. È un desiderio eterno, che mai verrà meno. Questo desiderio raggiunge il culmine nell’Incarnazione, nella quale il Figlio Eterno del Padre, il suo Verbo Unigenito si è fatto carne. Questo desiderio di Dio, che è tutto di Cristo Gesù, ora deve essere del cristiano. Il cristiano è colui che realizza il desiderio di Dio che vuole che ogni uomo giunga alla salvezza attraverso la conoscenza della verità. Prima lo ha cercato Lui personalmente. Poi attraverso la carne del suo Divin Figlio. Oggi Dio cerca l’uomo attraverso il cristiano. È grande la vocazione del cristiano. Lui ha il posto di Dio nella ricerca di tutti i suoi fratelli. Se lui fallisce in questa vocazione, è Dio che fallisce. Se lui non cerca, è Dio che non cerca. Se lui non opera, è Dio che non opera. Il cristiano è la via ordinaria della ricerca dell’uomo. Dio sempre potrà agire per via straordinaria. Questo lo ha sempre fatto nella storia. A cominciare da San Paolo finendo agli ultimi santi, è stato sempre Lui a chiamarli personalmente. È Lui che li ha cercati e li cercherà ancora, ma per costituirli via ordinaria per la ricerca degli uomini. La via ordinaria mai potrà essere abolita, perché dovrà essere sempre l’uomo il cercatore dell’uomo, il suo perenne salvatore.</p>
<p>27/03/13 Solo chi è governato perennemente da Dio potrà governare i suoi sudditi. È stoltezza infinita sottrarsi al governo di Dio e pensare di poter governare gli altri. Questa regola la politica non la conosce. Non vuole conoscerla. La politica atea è la rovina del mondo.</p>
<p>27/03/13 La tristezza di molta pastorale di oggi risiede tutta nella mancata ricerca dell’altro da parte del cristiano, del ministro, dell’apostolo. Gli altri cercano il cristiano. Il cristiano non cerca gli altri. A volte li cerca, ma non secondo verità e grazia. Il cristiano non chiede all’uomo di scendere dall’albero, perché bisogna fermarsi nella casa del suo cuore, della sua vita. Gesù ci insegna la vera metodologia di ogni pastorale. Bisogna entrare nella casa del cuore dell’altro per colmarlo di verità e grazia. Questo avviene con la potenza dello Spirito Santo che dal cuore del discepolo si posa nel cuore di chi cerca Gesù attraverso il discepolo. La pastorale è l’opera dello Spirito Santo. Il discepolo porta lo Spirito del Signore in ogni incontro con l’uomo. Portando lo Spirito Santo, sarà Lui a compiere conversione, pentimento, volontà di grande bene, trasformazione dell’intera vita. Se il discepolo non porta con sé lo Spirito Santo, l’incontro con lo Spirito del Signore non avviene, e ognuno rimane nel suo mondo. Il discepolo rimane nel suo mondo religioso senza lo Spirito Santo. L’altro nel suo mondo non religioso o falsamente religioso, ma anche lui senza lo Spirito Santo. Senza lo Spirito Santo, i due mondi di chi cerca e di chi è cercato sono perfettamente uguali: pagani nelle modalità e nella sostanza.</p>
<p>27/03/13 La bellezza delle cose è nelle piccole rifiniture o dettagli. Quando i dettagli ci sfuggono, facciamo grandi cose, ma non cose stupende. Meditando su Cristo Gesù si notano cose che ormai non fanno più parte del nostro orizzonte culturale aggiornato a questo momento storico.</p>
<p>27/03/13 Gesù non ha dove posare il capo, perché non ha casa né albergo né canonica né parrocchia né cenobio né tenda né tugurio. Gesù non ha né scuole né atenei né università né collegi né case del clero né struttura stabile né sede diplomatica né organismi centrali. Gesù non ha alcun ordine o congregazione religiosa né movimenti né associazioni né gruppi ecclesiali. Gesù non ha microfono né altoparlante né radio né televisione né cellulare né internet né testata di giornale né altro mass-media. Gesù non ha né abito da cerimonia né paramenti sacri né altari né candele né cerimonieri né lezionari né tovaglie né sacrestie. Gesù non racchiude in sé tutta la storia e tutta la vita degli uomini sulla terra. Lui non ha ancorato ogni vita nella sua forma storica. Altrimenti dovremmo venire alla luce tutti in una stalla, morire su una croce, nascere dalla Vergine Maria per opera dello Spirito Santo.</p>
<p>27/03/13 Gesù ha racchiuso la verità di ogni uomo in Otto Beatitudini da realizzare ognuno secondo una luce personale riflessa in lui dallo Spirito. L’imitazione di Gesù non è ripetizione di scelte, opzioni, decisioni di ieri. L’imitazione vera sa cogliere lo spirito di una scelta e sa attuarla secondo verità piena in un oggi che mai sarà ieri né mai domani. È lo Spirito Santo che dona la verità di Gesù ad ogni uomo, ogni epoca, ogni storia, ogni evento, ogni circostanza. Senza lo Spirito Santo vi è ripetizione di una storia, ma senza la verità della storia. Senza la verità della storia non vi è salvezza.</p>
<p>28/03/13 Sempre la vera saggezza rende umili gli uomini. Il saggio è sempre umile. Lo stolto è sempre prepotente e superbo. Il saggio conosce se stesso e ciò che gli sta attorno. Lo stolto non conosce e non si conosce. È solo un creatore di guai. Il saggio sa che ha bisogno degli altri. Lo stolto chiude la porta agli altri. Il saggio sa amare. Lo stolto non conosce l’amore, ma l’odio. Chi odia è stolto. Chi ama è saggio. L’amore crea nuova vita. L’odio sa generare solo disastri e morte. La saggezza crea comunione. La stoltezza produce divisione. L’amore lenisce. L’odio esaspera. L’amore vince sempre. L’odio perde sempre.</p>
<p>28/03/13 In ogni twitter che troverai in questo sito uno è il principio ermeneutico: essi non sono omnicomprensivi della verità, ma esplicativi. La verità, che per il teologo è il mistero di Cristo e in Cristo del Padre e dello Spirito Santo, mai potrà comporsi di un solo enunciato. Il mistero è uno, i vangeli sono quattro. Il mistero è uno, le teologie sono molteplici. Aggiungere pensieri alla verità, arricchisce. Ridurre il mistero ad una sola verità, non solo impoverisce, distrugge l’azione dello Spirito Santo nella Chiesa. Seguendo questo principio ermeneutico è giusto aggiungere un altro pensiero ai tanti già formulati su Cristo.</p>
<p>28/03/13 Meditando sulla vita di Cristo Gesù ci si accorge che due erano le vere periferie di Cristo Gesù: Gerusalemme e i suoi discepoli. La prima periferia, fatta di sommi sacerdoti, scribi, farisei, capi del popolo, lo fece uccidere, appendendolo ad una croce. La seconda periferia, per la quale spese ben tre anni di formazione al suo mistero, neanch’essa riuscì a comprendere il suo Maestro. Per questa seconda periferia è stato necessario l’invio dello Santo Spirito, il solo che cambia un cuore e lo apre al mistero di Gesù. Oggi le vere periferie sono i palazzi dei governi, delle finanze, delle amministrazioni, delle scuole di ateismo e di immoralità. Queste periferie creano tutte le altre periferie, perché sono basate sullo sfruttamento spirituale, fisico, morale, sociale dell’uomo.</p>
<p>28/03/13 Gesù è l’Agnello di Dio che toglie il peccato del mondo. Il peccato del mondo è anche la pigrizia e l’ignavia, l’ozio e l’accidia. Se la Chiesa non impegna se stessa fino al martirio per togliere il peccato del mondo, le periferie si moltiplicheranno all’infinito. Ad ogni persona nella Chiesa lo Spirito del Signore consegna particolari periferie da redimere, salvare, condurre nel Vangelo. Chi conosce la storia della santità cristiana, sa che ogni santo è stato messo dallo Spirito di Dio in particolari periferie. Per San Giovanni Maria Vianney, Ars è stata la sua periferia di un’intera vita. Per molti Papi è stata loro periferia il Vaticano. Per molti sacerdoti le periferie sono il cuore di molte città. Per altri quartieri a rischio. Ogni sacerdote nel luogo dove vive è in periferia, perché è sempre nel mondo che viene collocato dallo Spirito del Signore. Non vi è sulla terra un luogo dove non vi sia il mondo. Ovunque c’è il mondo e il mondo è ovunque siamo in periferia dal Vangelo.</p>
<p>29/03/13 La cosa stupenda del nostro Dio è la sua visibilità, la sua risposta visibile al nostro amore e alla nostra invocazione. Con l’Incarnazione del suo Verbo eterno questa risposta non è più per certi eventi o circostanze particolari, speciali, essa è perenne. Dio è venuto ad abitare nella nostra carne in modo visibile, tangibile, udibile, palpabile. Oggi la presenza visibile di Dio è Cristo nel cristiano. È Cristo nel suo corpo mistico che è la Chiesa. È ogni suo singolo discepolo. Se il discepolo di Gesù non è presenza visibile di Cristo in mezzo ai suoi fratelli, il suo essere cristiano è un vuoto cosmico assoluto. Essere cristiani senza essere presenza visibile costante di Gesù Signore nella nostra storia è falsità e inganno. Non deve essere però una presenza effimera, senza alcun significato. Deve essere presenza operatrice di ogni grazia e verità. Deve essere in tutto simile a quella di Cristo Gesù: presenza di misericordia, compassione, verità, giustizia, grande santità. Quella del cristiano deve essere presenza testimoniante della potenza di vera salvezza del Vangelo. Quando si dice che Dio non esiste è segno che il cristiano non esiste. Lui è assente e Dio è assente. Lui è presente e Dio è presente.</p>
<p>29/03/13 È salutare per la nostra fede in questi giorni santi meditare, pensare, riflettere sul mistero di Cristo Gesù nostro Signore. Miracoli, segni, prodigi, ogni opera di Gesù, ordinaria e straordinaria, speciale o anodina, ha per fine creare nei cuori la vera fede. La vera fede è in Lui, Unico e solo Mediatore del Padre, Unico e solo Salvatore dell’uomo, Unico e solo Redentore dell’umanità. I mezzi, le vie, le forme, le strutture devono condurre a quest’unico fine: la salvezza dell’uomo mediante la fede vera in Cristo. Se non si crea la vera fede in Gesù Signore, tutto rimane evento immanente, non trascendente, della terra, non del cielo. L’uomo non ha bisogno di sentimenti nuovi, ma di vera fede nuova.</p>
<p>29/03/13 La fede è edificio complesso, perfetto, comprensivo di molteplici verità. Ridurre la fede ad una sola verità, oltre che impoverire rovinosamente il suo deposito, si rischia di peccare contro lo Spirito Santo. Lo Spirito Santo è l’Armonia divina nelle verità della fede, il loro Maestro armonizzatore, il Compositore di ogni loro nuova nota. Vale per le verità della fede quanto è detto per l’Incarnazione del Verbo eterno di Dio: quod non erat assumpsit, quod era non misit. Il mistero mai si deve vivere all’inverso: quod era misit, quod non erat non assumpsit. Perdiamo ciò siamo, non vestiamo ciò che non siamo. Il ministro di Cristo Gesù tutto deve fare nell’ambito della fede. Nulla si dovrà mai fare fuori di un contesto netto, preciso di fede. È purezza di fede non separare le sue verità dal loro contesto reale, teologico, spirituale, ascetico, mistico, morale, personale. L’incarnazione della fede va ben oltre ogni singola verità. Ognuno di noi potrà solo incarnare una scintilla dell’immenso mistero.</p>
<p>29/03/13 Il perdono è dato in seguito al pentimento. Non c’è perdono senza pentimento. Il pentimento è la chiave che apre il cuore di Dio al perdono e alla misericordia. Quanto falsa, stolta, insipiente è quella teologia che annunzia il perdono senza il pentimento. Senza vero e sincero pentimento, Dio vuole perdonare, ma non può. Gli manca il cuore da perdonare.</p>
<p>30/03/13 Cosa è l’oggi per chi ha fede? È il frutto della fedeltà di Dio alle promesse fatte e della fedeltà dell’uomo alla legge del Signore. È creatrice di vera speranza la visione dell’oggi come frutto della fedeltà di Dio alla sua parola data e della nostra fedeltà al Vangelo. L’oggi non è il frutto della nostra intelligenza, sapienza, accortezza, studio, preghiera, lungimiranza. L’oggi è solo il frutto della fedeltà di Dio e della nostra. Noi siamo fedeli e Dio è fedele. Nella nostra fedeltà Dio può attuare tutte le buone promesse che ci ha fatto. Sempre dobbiamo chiedere al Signore che prepari Lui il nostro oggi. Solo il suo oggi è un oggi di vera salvezza per noi. Come l’oggi, così anche il domani dovrà essere un frutto dell’amore di Dio nella nostra fedeltà ai suoi comandamenti, al suo Vangelo.</p>
<p>30/03/13 È la verità che dona la giusta comprensione e la giusta relazione con il creato, le persone, i popoli, singoli uomini e donne. Se la verità è incipiente, incipiente è anche la giustizia con la quale ci relazioniamo gli uni gli altri. Se la verità è perfetta, perfetta è anche la giustizia con la quale ci rapportiamo con uomini, cose, animali, l’intera creazione. Se la verità non solo è perfetta, ma anche aggiornata perennemente, anche le relazioni di giustizia cresceranno assieme con essa. La verità è a fondamento di tutto. Basta interpretare male anche una sola verità rivelata, per essere trasportati nell’errore. La libertà dell’uomo è dalla conoscenza della verità rivelata. Dove non regna questa verità, neanche regna la vera libertà. Oggi l’uomo vuole la libertà senza la conoscenza della verità. È questa vera schiavitù diabolica, satanica. È stato Satana ed è sempre lui il maestro della libertà senza la propria verità, che è perennemente da Dio, mai dalla creatura. Il Vangelo, pienezza della verità umana, è il solo vero principio su cui ogni uomo è chiamato a costruire la sua libertà.</p>
<p>30/03/13 Cristo Gesù è il solo vero uomo libero che dona libertà ad ogni altro uomo. Cristo Gesù sta ad ogni uomo più che il sangue al corpo. Un corpo senza sangue è prigioniero della morte. Un uomo senza Cristo è schiavo e prigioniero della sua libertà di male e di peccato. L’uomo oggi si proclama libero. Non sa che questa sua libertà è solo dalla verità. È una libertà avvelenata, inquinata, letale.</p>
<p>31/03/13 Si parla della croce. Non si parla del Crocifisso. La differenza non è nelle croci. Sono tutte uguali. La differenza la fa il Crocifisso. Il Crocifisso è il Dio Creatore, il Signore, l’Onnipotente, il Giusto, il Santo, la Verità, la Grazia, la Carità, la Luce, l’Eterno Amore. Nel Crocifisso avviene lo scontro tra l’odio e l’amore, la luce e le tenebre. Vincono l’amore e la luce. Nel Crocifisso si scontrano la morte e la vita, la sapienza e la stoltezza. Trionfano la vita e la sapienza. Il Crocifisso è la rivelazione della straordinaria potenza e forza della divina carità. La morte non riesce ad annullare la divina carità. Se l’odio del mondo e le sue tenebre sono riusciti a crocifiggere il nostro Dio, crocifiggeranno ogni altro uomo che parla in nome di Dio. La vittoria dell’odio sul Crocifisso è solo per un attimo. Cristo risorge e distrugge la morte nel suo corpo. Egli è ora il Vivente Eterno.</p>
<p>31/03/13 Il Crocifisso è il dono d’amore di Dio per l’umanità. È la carità che non conosce ostacoli, neanche quello della croce. Il Crocifisso è anche la rivelazione della potenza del peccato. Essa è tanto grande da inchiodare Dio su una croce. Dio si lascia inchiodare dal peccato del mondo perché è questa la sola via per poterlo sconfiggere. Veramente Dio è buono e mai si stanca nel suo amore per l’uomo. Se Dio si stancasse di amare, nessun uomo esisterebbe più sulla terra. L’amore di Dio è così misterioso, da risultare sempre indecifrabile, incomprensibile, non razionalizzabile, non spiegabile, arcano.</p>
<p>31/03/13 Senza logica umana è il mistero dell’Incarnazione, dell’Eucaristia, del perdono settanta volte sette, del dono della vita eterna. Senza logica umana è il mistero del sacerdozio, del matrimonio, del dono dello Spirito Santo, del corpo mistico, del proprio carisma. La logica umana è la distruzione del mistero. L’amore di Dio rimane sempre un mistero al di là di ogni mente creata. Canti, sacrifici, feste, celebrazioni devono essere fatte con cuore puro e mani innocenti, per essere accolti dal Signore.. Quando il cuore è impuro e le mani grondano sangue, il Signore non ascolta il nostro canto, anzi da esso si sente insultato. Il canto impuro ingiuria il Signore. Lo rende nervoso. Lo disturba. Lo allontana da noi. Il canto nel peccato è un vero insulto.</p>
<p>31/03/13 La preghiera elevata al Signore è sempre condizionata al nostro perdono, misericordia, pietà, desiderio di conversione, domanda di perdono. Non esiste una preghiera incondizionata, perché chi prega è l’uomo e l’uomo deve porsi sempre nelle condizioni di essere ascoltato. La prima condizione chiede all’uomo di umiliarsi, abbassarsi per confessare che solo il Signore è la fonte della sua vita. La seconda condizione esige che l’uomo proclami nella fede che solo Lui, il Signore, potrà liberarlo dalla tragica storia in cui si trova. La terza condizione vuole che l’uomo cerchi il volto del Signore, facendo ritorno a Lui con tutto il cuore, abbandonando i suoi falsi dèi. La quarta condizione domanda che l’uomo si converta dalle vie malvagie, lasciando la strada del male e prendendo la via dei Comandamenti. Poste queste quattro condizioni il Signore perdona e ritorna nel cuore dell’uomo con la potenza della sua infinita misericordia.</p>
<p>31/03/13 Quando vedo Gesù nel Vangelo e poi vedo me nella Chiesa è come se mi sentissi miliardi di anni luce distante. Lui è verità. Io non lo sono. Gesù costruisce ogni sua relazione con me secondo giustizia e verità. Mai vedo Cristo che coltiva dei sentimenti senza la più pura verità. Sono assai distante da Cristo Gesù perché anche non volendo trascuro la verità e inseguo i sentimenti. Questi non creano la vera speranza. Essere cristiano seguendo la verità è assai difficile. E tuttavia sarò vero discepolo di Gesù se sono fedele discepolo della verità. La verità fa la differenza tra chi è discepolo di Gesù e chi non lo è. Seguire la verità è sapienza. Inseguire i sentimenti è pura vanità. Se leggo la mia vita mi vedo sommerso dalla grazia di Dio. Tutto è stato ed è per grazia. Se ancora riesco a credere in Dio è per grazia. Dio mi vuole diverso, nuovo, puro ogni giorno. La mia natura mi vuole invece vecchio, stanco, affaticato. È il combattimento quotidiano. </p>
<p>1/04/13 Il denaro è un grande dono di Dio. Lui ce lo dona perché con esso noi possiamo comprarci il Paradiso. Invece ci compriamo l’inferno. Con il denaro l’uomo si compra l’inferno sulla terra e l’inferno eterno. Si compra l’inferno perché con esso alimenta ogni vizio e iniquità. Con il denaro l’uomo può creare sulla terra il paradiso e l’inferno, il bene o il male. Lui cosa fa? Crea l’inferno e distrugge il paradiso. Solo nella fede vera in Cristo Gesù si acquisisce il buon uso del denaro e ci si serve di esso per creare il paradiso sulla nostra terra. Senza la vera fede in Gesù con il denaro si compra anche la coscienza dell’uomo, il suo cuore, la sua mente, per il male, mai per il bene. Oggi con il denaro si compra la verità storica della risurrezione di Gesù. Il denaro vale più dell’evento che ha sconvolto cielo e terra. O stoltezza infinita dell’uomo quanto sei potente! Per denaro ti vendi alla falsità, al male. Per denaro consegni il mondo alla tenebre.</p>
<p>1/04/13 L’amore di Gesù mai potrà essere disgiunto, separato dalla verità eterna che è se stesso. In Lui la verità è amore, l’amore è verità. In Lui verità e amore sono una cosa sola, non due. Sempre Lui ama dalla pienezza della verità. Sempre Lui è vero dalla pienezza dell’amore. Solo in Lui, con Lui, per Lui anche per noi sarà possibile amare secondo pienezza di verità, essere sempre veri nella pienezza della carità.</p>
<p>1/04/13 L’uomo, anche il più santo, è sempre tentato dalla superbia a pensarsi più degno, meritevole, addirittura superiore agli altri. Spesso è solo dopo il peccato che avviene la vera morte a noi stessi e si diviene nuove creature, nel pentimento e nell’umiltà ritrovata.</p>
<p>1/04/13 Il miracolo, segno di divina onnipotenza, è operato per aiutare ogni uomo ad accogliere Gesù, Verità e Grazia che libera e salva. Dall’accoglienza delle verità e della grazia di Gesù nasce la vita, non dal segno. Il segno dona vita effimera. Crea sentimenti vani. La verità e la grazia di Gesù trasformano la storia, creano una speranza nuova, donano all’uomo una nuova essenza. La verità e la grazia di Gesù conferiscono all’uomo pienezza di essere, gli fanno abbracciare la croce, lo aiutano a vivere la sofferenza. Il dono della verità e della grazia ci costituisce veri amanti dei fratelli. La verità e la grazia salvano e rendono veramente liberi. In Gesù la verità è sempre carità e la carità sempre verità e avvolge anche i più piccoli gesti della sua vita. Non ne tralascia alcuno. È nei particolari, nei dettagli, nella quotidianità che Gesù manifesta la verità del suo amore e la carità della sua verità. Gesù mai ha vissuto un incontro, un evento, una relazione, mai è passato oltre, senza aver prima riversato su ogni uomo grazia e verità.</p>
<p>1/04/13 Gesù sulla croce, o Gesù Crocifisso, è l’unico libro della vera sapienza dell’uomo. Chi è nel libro di Gesù Crocifisso saprà sempre come si vive e si offre al Padre ogni dolore e come si concede all’uomo ogni perdono. Il Crocifisso fa la differenza tra l’Antico e il Nuovo Testamento, tra la verità, la non verità, la falsità, l’inganno. Dinanzi alla sofferenza per il Vangelo, per la fede, siamo invitati a gioire, rallegrarci, esultare, non essere tristi, non reagire. La sofferenza per il nome di Gesù è merce di scambio. Noi diamo a Dio questa sofferenza e Lui ci dona il Paradiso. Un attimo di sofferenza sulla terra genera una gioia eterna. Questo è il più grande frutto che si coglie sull’albero della croce.</p>
<p>2/04/13 La terra senza l’opera dell’agricoltore produce spine e triboli. Una comunità cristiana senza l’opera del sacerdote produce eresie e vizi. Un gregge senza pastore è allo sbando. Muore. Una comunità cristiana senza sacerdote è anch’essa allo sbando. Muore. Sacerdote, sei tu la vita della tua comunità. Essa sarà ciò che tu sei. Non sarà mai ciò che tu non sei.</p>
<p>2/04/13 La vita dei discepoli di Gesù è comunione reale, non solo ideale, o mistica, o eucaristica, o sacramentale. È falsa, priva di ogni vero contenuto, ogni comunione spirituale che non sia supportata da una grande comunione reale. L’uomo è anima, spirito, corpo. La vera comunione è abbracciare ogni uomo, tutto l’uomo nella triplice dimensione di anima, spirito, corpo. In natura abbiamo la comunione tra terra, acqua, sole, pianta, uomo. Ognuno dona qualcosa di sé e la natura produce i suoi frutti di vita. La terra senz’acqua è un deserto. Senza sole non c’è maturazione. Senza terra non c’è vita. Senza l’uomo sulla terra ci sono solo spine. Siamo gli uni dagli altri. Ognuno è costituito vita per tutti i suoi fratelli. È nello scambio reale di vita che la comunità vive, cresce, diventa un segno per il mondo.</p>
<p>2/04/13 È questo il vero amore: dare ognuno la propria vita agli altri. La vita di tutti è dalla vita di ciascuno. Il diritto, la giustizia, l’equità non possono essere soggetti agli umori degli uomini, che sono umori cangianti, mutevoli, altalenanti. L’uomo ha bisogno di certezze e queste solo in Dio si trovano. Dio mai è mosso da sentimenti mutevoli, ma sempre dalla sua divina verità. È vera notte etica, vero buio morale quando ci lasciamo governare dal nostro sentimento in ogni cosa. La nostra legge è la verità assoluta, trascendente, divina, soprannaturale. È il diritto che ha la sua origine in Dio. Oggi ciò che l’uomo dice bene, è bene. Ciò che dice male, è male. Così avviene la trasformazione del male in bene e il bene in male. Oggi manca al bene e al male l’oggettività, il riferimento all’autore eterno di ogni diritto e di ogni vera legge. La legge della verità e del diritto non può essere la coscienza. Se così fosse saremmo condannati all’assenza della verità e del diritto.</p>
<p>2/04/13 Nella vera comunione il ricco spirituale dona al ricco materiale la potenza della sua grazia di conversione, vita nuova, vita cristica. Nella vera comunione il ricco materiale, convertito dal ricco spirituale, dona al povero materiale parte della sua ricchezza. Se il povero materiale è anche povero spirituale, rimarrà sempre nella sua duplice povertà. Se il povero materiale si fa ricco spirituale, con questa sua ricchezza trasforma il mondo. La forza della Chiesa risiede nella sua capacità divina e umana di fare tutti ricchi nello spirito. Se la Chiesa fa opera di assistenzialismo, ma non di vera elevazione spirituale del povero, mai il povero diventerà ricco dinanzi a Dio. Gesù rendeva ricchi i poveri e con questa forza soprannaturale trasformava l’intera storia. Il cristianesimo è il solo modo vero di creare comunione tra gli uomini. Tutto nasce dalla trasformazione del povero materiale che diviene ricco spirituale. Se la Chiesa fallisce in questa sua missione, assisterà il povero che diverrà sempre più povero e mai una forza di conversione.</p>
<p>3/04/13 Gesù è Maestro singolare, unico, irripetibile. Lui è il Maestro dalla stessa semplicità della luce del sole. Appena il sole inizia la sua corsa nel cielo, sulla terra scompare ogni tenebre. Tutto è illuminato dalla sua luce radiosa. Dove Gesù passa illumina gli eventi con la luce più splendente e più radiosa di quella del sole che è la sua eterna, divina ed umana verità. In Gesù non vi sono tenebre, oscurità, penombre, chiaroscuri, zone poco illuminate. Gesù è la verità assoluta, trascendente, perenne, universale, senza tempo. Quando gli uomini si trovano dinanzi a Gesù, Lui sempre li illumina conducendoli nella sua stessa verità. Non essendo noi verità purissima, parliamo dalla nostra verità impura, addirittura falsità, non conoscenza, non sapienza, non scienza. Il nostro insegnamento spesso è un miscuglio di vero e falso, di bene e male, di giustizia e ingiustizia, di santità e peccato. Chi possiede i beni materiali necessita dei beni spirituali. Chi è ricco di beni spirituali manca dei beni materiali. Nella comunione: il ricco di beni materiali condivide con chi non ne ha; il ricco di beni spirituali li partecipa con quanti ne sono privi. Senza comunione: il ricco materiale è povero, perché povera è la sua anima; il ricco spirituale è povero, perché povero è il suo corpo.</p>
<p>3/04/13 Molti non conoscono la verità del mistero del Regno dei cieli. Molti lo pensano alla maniera dei molti regni che esistono nella storia. Molti ancora nulla hanno compreso di Gesù e del suo mistero. Da molti, pur essendo cristiani, Gesù è conosciuto superficialmente, vagamente. Pochi sanno che nel regno di Gesù il più grande è colui che serve, chi si è fatto il più piccolo di tutti, chi ha occupato l’ultimo posto. L’ultimo posto nel Regno dei cieli ha un numero infinito di scanni, di seggi, e tutti lo possono occupare, senza togliere nulla ad alcuno. Gesù non è venuto per occupare il primo posto che poi sarebbe l’ultimo, bensì l’ultimo degli ultimi posti che poi sarebbe il primo. Nel Regno di Dio vi è un’altra logica che governa ogni cosa. Essa non è umana. È soprannaturale. L’ultimo è il primo e il primo è l’ultimo.</p>
<p>4/04/13 È grande la forza della preghiera. Innalzata al Signore con fede pura e carità operosa. Essa può cambiare il corso dell’intera storia. Se noi credessimo un tantino nella preghiera, con essa potremmo ottenere da Dio ogni cosa. Nulla è impossibile a colui che prega. Un solo uomo con la preghiera possiede il mondo nelle sue mani. C’è da riflettere, meditare, soprattutto credere nella preghiera. Nulla è più forte di un uomo che sa prostrarsi dinanzi al suo Signore per invocarlo con cuore contrito, grande pentimento, carità ardente. Non c’è momento più santo, più vero, più fruttuoso di quello trascorso in una preghiera umile, pura, semplice dinanzi al Signore.</p>
<p>4/04/13 I cristiani dovranno sempre attestare ad ogni altro uomo quanto è potente e vera l’azione dello Spirito Santo nella loro carne. La salvezza del mondo nasce dalla verità e dalla grazia di Cristo Gesù, divenuta interamente grazia e verità dei suoi discepoli. Nell’economia della salvezza tutto avviene per fruttificazione. Gesù ci dona lo Spirito Santo che è il frutto del suo martirio sulla croce. I cristiani dovranno dare al mondo lo Spirito Santo della conversione come frutto della loro piena obbedienza al Vangelo. Tutto è dal dimorare dei cristiani nella Parola. Un cristiano senza vita nella Parola è un cristiano senza lo Spirito della conversione. Quando un cristiano è senza lo Spirito Santo della conversione, mai un solo uomo per lui si convertirà a Cristo Signore.</p>
<p>4/04/13 Cercare il Signore non è trovare il Signore. All’azione dell’uomo deve sempre corrispondere l’azione di Dio che cerca colui che lo cerca. Il Signore cerca noi che lo cerchiamo e la sua grazia rinnova cuore, mente, spirito, anima, sentimenti, volontà, tutto di noi. La salvezza si compie quando si avverano due ricerche: di Dio e dell’uomo insieme. Una sola ricerca mai produce frutti di vita eterna. Se Dio non cerca colui che lo cerca, tutto diviene un atto di pura vanità, curiosità, falsa estasi momentanea, atroce inganno. Chi è il cristiano? È colui che è stato mandato a cercare chi già inconsciamente cerca Cristo Signore, perché cerca la vera salvezza. Nel mondo sono moltissimi quelli che cercano Cristo. Non lo trovano perché non sono cercati da coloro che sono divenuti Cristo per vocazione. Il cristiano parla senza però cercare colui che lo cerca. Pensa che il solo parlare basti, sia sufficiente. Parlare non è cercare. Molti cristiani danno per scontato che basti parlare alle folle. Non si parla alle folle, ma al cuore di ogni singola persona. Il cristiano che parla solamente, ma non cerca l’uomo che cerca Dio, vive un momento di puro spettacolo, un istante di pura fantasia. Dio sempre chiama coloro che dovranno compiere la sua opera di salvezza, redenzione, giustificazione, liberazione. Ogni vocazione è da Lui. Come il Padre anche Gesù si accosta agli uomini e li chiama, li fa, li crea. Ogni vocazione in Gesù è vera nuova creazione del loro essere. Gesù chiama Simone, Andrea, Giacomo e Giovanni e annunzia loro che da lui verranno creati veri pescatori di uomini.</p>
<p>4/04/13 La vita è il bene più grande di un uomo. Tutti dobbiamo essere a servizio della vita sotto tutte le sue forme e manifestazioni. Come Dio è a servizio della nostra vita, così anche l’uomo deve essere a servizio della vita dei suoi fratelli. Il servizio alla vita deve divenire per tutti stile, forma, modalità di comportamento e di relazione con i fratelli. Dio per la nostra vita ha sacrificato la vita del suo Figlio Unigenito. Noi invece stiamo costruendo una società incarcerata nell’egoismo. La nostra società ha paura di dare la vita, la toglie dopo averla donata, la estingue perché il servizio le risulta penoso, difficile. La nostra società si dimentica che la vita degli uni e dalla vita degli altri. Una società incapace di porsi al servizio della vita è foriera di distruzione, eliminazione, annientamento di se stessa. La forza di una società è nel suo grande servizio alla vita in ogni ambito e luogo, in ogni più piccola sua manifestazione. Il Vangelo in se stesso è il più grande servizio alla vita spirituale, fisica, materiale, sulla terra e anche nell’eternità. La preghiera che viene elevata per i vivi e per i defunti è un grande servizio alla vita. Si chiede a Dio vita per tutti.</p>
<p>5/04/13 Non si custodisce la vita quando è consegnata alla droga, all’alcool, ad ogni imprudenza, disordine morale, spirituale, fisico. Si pecca contro la vita quando il corpo è sottoposto a fatica inutile, vana, a stress che genera malattie, depressione, stanchezza cronica. Il cristiano deve reagire alla mentalità di distruzione della vita ad ogni livello. Abbiamo tutti paura della bomba atomica. Ignoriamo che il vizio è più letale di qualsiasi bomba atomica. Un solo vizio che diviene nostro gene e nostro sangue perdura i suoi effetti di morte per secoli e secoli. La potenza dei vizi nessuno la teme, perché invisibile, come l’aria. La si respira e nessuno se ne accorge. È questa è la nostra grande stoltezza: stiamo lavorando tutti per la morte e poi ci lamentiamo quando essa viene. Noi mangiamo ogni giorno la morte e poi facciamo guerra quando ci prende a causa della degustazione che abbiamo fatta di essa. La vita dei fratelli è sacra più della nostra, dal momento che siamo chiamati a dare la nostra per la salvezza della loro. La morte è distacco necessario e va vissuto in pienezza di fede. Il cristiano è chiamato ad essere sempre pronto dinanzi a questo mistero. Ogni distacco dal posto, ministero, missione, ufficio, luogo per obbedienza a Dio, deve essere vissuto in pienezza di fede.</p>
<p>5/04/13 Il missionario unico, eterno, intramontabile è il Padre nostro celeste che opera tutto per Cristo Gesù, nella potenza dello Spirito Santo. La nostra carne è strumento momentaneo, finito, transeunte. È questa la verità del nostro ministero e di ogni nostra presenza. Il Padre nostro celeste è il solo eterno e il solo che mai tramonta nel suo amore per la nostra eterna redenzione e salvezza. È per il sacerdozio eterno e celeste di Gesù Signore che sempre vi sarà la misericordia e la compassione di Dio verso l’intera umanità. Quando l’umanità è distratta, distante, assente, peccatrice, lontana dal cuore di Dio, vive combattendo per distruggersi nella sua verità. L’umanità non vuole riconoscere che solo Dio è il fondamento di ogni verità, solo Lui il principio di ogni giustizia. Un re saggio è la benedizione del popolo. Un re stolto è la rovina della gente. Quando la stoltezza governa un popolo, l’uomo diviene macerie.</p>
<p>5/04/13 Ogni uomo politico deve essere accorto, saggio, capace, esperto, diligente, con una sola occupazione: dare splendore e gloria al suo popolo. Osservo la politica e mi dico: cristiano, dove sei? Che fine hai fatto? Dove sei precipitato? Da chi ti sei lasciato rapinare cuore e mente? Cristiano, anche nella politica tu sei luce nelle tenebre, verità nella falsità, amore nell’odio, unione nella divisione. Cristiano, nella politica tu hai il posto di Dio nel governo del suo popolo. Il posto del diavolo non ti appartiene, non è per te. Cristiano, il popolo sta cadendo nella disperazione, si sta suicidando, sta soccombendo. Tutte queste morti ti appartengono. Cristiano, ecco quanto il Signore ti dice: Ascoltate dunque, o re, e cercate di comprendere; imparate, o governanti di tutta la terra. Porgete l’orecchio, voi dominatori di popoli, che siete orgogliosi di comandare su molte nazioni. Dal Signore vi fu dato il potere e l’autorità dall’Altissimo; egli esaminerà le vostre opere e scruterà i vostri propositi. Essendo ministri del suo regno, non avete governato rettamente né avete osservato la legge né vi siete comportati secondo il volere di Dio. Terribile e veloce egli piomberà su di voi, poiché il giudizio è severo contro coloro che stanno in alto. Gli ultimi meritano misericordia, ma i potenti saranno vagliati con rigore. Il Signore dell’universo non guarderà in faccia a nessuno, non avrà riguardi per la grandezza. Egli ha creato il piccolo e il grande e a tutti provvede in egual modo. Ma sui dominatori incombe un’indagine inflessibile. Pertanto a voi, o sovrani, sono dirette le mie parole, perché impariate la sapienza e non cadiate in errore (Sap 6,1-8).</p>
<p>6/04/13 Quando ci dimentichiamo che siamo servi della vita dei fratelli, cadiamo in una liturgia di morte e in una ritualità egoistica. Cristo Gesù si priva della sua carne e del suo sangue, perché l’uomo ha bisogno della carne e del suo sangue per la sua vita. È questa la logica di Dio: privarsi Lui della vita perché l’uomo entri nella vera vita. Tutta la legge di Dio è un servizio alla vita. I dieci Comandamenti sono un servizio alla vita. Le Beatitudini sono servizio alla vita. La legge della Chiesa è un grande servizio alla vita. Custodire nella salute, nell’incolumità fisica e psichica la propria vita e quella degli altri è obbligo morale di ogni persona. Molteplici sono i bisogni dell’uomo e molteplici sono anche i lavori. Ogni lavoro è degno dell’uomo. Nessun lavoro è indegno per l’uomo. Nella nostra mentalità va corretta la discriminazione tra lavoro e lavoro. Alcuni sono pensati più nobili e altri di meno. Ogni lavoro si addice ad ogni uomo, purché ne abbia le capacità, la perizia, la scienza, l’arte, la tecnica. Ogni lavoro va appreso. Al lavoro ci si deve formare, istruire, instradare, educare, ammaestrare. La scuola serve per formare al lavoro. Immoralità è la sperequazione nei salari, lo sfruttamento degli operai, l’assenteismo, l’abbandono immotivato del posto del lavoro. Immoralità , grave ingiustizia, non è solo la sottrazione della giusta paga agli operai, ma anche una paga oltre ogni limite di convenienza. Le ingiustizie sociali nascono tutte dalla non giusta retribuzione o in eccesso o in difetto. Ma sempre di ingiusta retribuzione si tratta. Ogni ingiusta retribuzione o in eccesso o in difetto è grave peccato presso Dio. Ogni ingiusta retribuzione obbliga, se è in eccesso, a restituire quanto non dovuto. Se è in difetto, ad aggiungere quanto vi manca. Chi predica il Vangelo non deve limitarsi a dire che non pagare le tasse è peccato. È peccato contro Dio predicare ad una sola parte. Chi predica il Vangelo deve dire che ogni tassa ingiusta è peccato. Chi predica il Vangelo deve dire che ogni tassa, causata da una eccessiva remunerazione o da disequilibrio negli stipendi, è grave peccato. Ogni tassa è sangue degli operai.</p>
<p>6/04/13 A nessuno è lecito nutrire i propri vizi col sangue dei suoi fratelli. Costui sappia che è un assassino. Quanti governano i popoli devono conoscere le regole della giusta e santa moralità. La sana e giusta moralità obbliga tutti, sempre. Ora leggi quanto insegna Dio: “Sacrificare il frutto dell’ingiustizia è un’offerta da scherno e i doni dei malvagi non sono graditi. L’Altissimo non gradisce le offerte degli empi né perdona i peccati secondo il numero delle vittime. Sacrifica un figlio davanti al proprio padre chi offre un sacrificio con i beni dei poveri. Il pane dei bisognosi è la vita dei poveri, colui che glielo toglie è un sanguinario. Uccide il prossimo chi gli toglie il nutrimento, versa sangue chi rifiuta il salario all’operaio (Sir 24,21-26).</p>
<p>7/04/13 Una sana, vera, corretta, giusta visione antropologica della dignità dell’uomo può essere fondata solo in Dio, mai nelle varie filosofie. La colorazione politica, sociale, religiosa mai deve alterare la dignità dell’uomo, invece obbliga a riconoscerla in ogni altra persona. Nella fede in Cristo Gesù la dignità dell’uomo viene sommamente elevata, perché in Lui Dio ci rende partecipe della sua divina natura. Il cristiano per questo esiste: per aiutare ogni altro uomo perché sia, viva, diventi pienamente vero nella sua persona.</p>
<p>7/04/13 Chi esce anche di un solo millimetro dalla luce di Cristo Gesù, è conquistato dal buio etico, smarrisce e perde la sua verità. La nostra non verità non permette che possiamo lavorare per la verità degli altri. Chi smarrisce, perde, altera la sua verità, mai potrà aiutare un altro a conquistare la verità della sua natura e della sua persona. È peccato contro l’umanità ridurre la vera fede in Cristo Gesù in vago sentimento, gesti effimeri senza alcun significato di salvezza vera. Urge rientrare nella pienezza della verità di Cristo perché solo da essa possiamo dare pienezza di verità e dignità al mondo intero.</p>
<p>7/04/13 Un re saggio nulla omette per il più grande bene del suo popolo. Un re stolto pensa solamente a gonfiarsi di vano e inutile orgoglio. Un re saggio dona splendore e gloria al suo popolo. Un re stolto crea solo miseria, povertà, morte spirituale e fisica. La saggezza è dono di Dio. Lui la elargisce ai miti e umili di cuore. La superbia rende stolti e insipienti. L’umiltà saggi e sapienti. Un re saggio offre la sua vita per il bene del suo popolo. Un re stolto sacrifica il popolo alla sua effimera gloria. Un regno è come una famiglia. Il padre provvede al bene di tutti i suoi figli. Un buon re è provvidenza per tutto il suo popolo.</p>
<p>7/04/13 Il vero teologo non insegue le teologie, le filosofie, le correnti, le morali, le verità, i pensieri, i sentimenti, le dicerie, gli umori. Il vero teologo ascolta e legge tutte queste cose, ma sa che tutte queste cose cercano di dire la Parola di Dio, ma non sono Parola di Dio. Il vero teologo sa che neanche la sua parola è Parola di Dio e per questo medita giorno e notte la Parola di Dio per ripeterla secondo verità. Il vero teologo è l’amante della Parola di Dio. Vive in essa, con essa, per essa. Altrimenti mai la potrà ripetere o riferire. Il vero teologo vive l’esperienza di Salomone: “La sapienza si estende vigorosa da un’estremità all’altra e governa a meraviglia l’universo. È lei che ho amato e corteggiato fin dalla mia giovinezza, ho bramato di farla mia sposa, mi sono innamorato della sua bellezza. Ella manifesta la sua nobile origine vivendo in comunione con Dio, poiché il Signore dell’universo l’ha amata. La sapienza è iniziata alla scienza di Dio e discerne le sue opere (Sap 8,1-4). Quanto vorrei essere vero teologo! Non sono vero teologo, perché la Parola di Dio non è divenuta mia carne e mio sangue. Vi è distinzione tra la mia parola e la Parola di Dio. Nulla è più necessario all’uomo della sapienza. Essa è necessaria più che il pane, più che l’acqua, più che ogni altro nutrimento. Chi possiede la sapienza sa come trasformare ogni cosa in un grande bene: la povertà in ricchezza, la miseria in abbondanza. Chi si lascia ammaestrare dalla sapienza riesce anche trasformare la morte in vita, il poco in molto, la solitudine in comunione Chi è senza la sapienza fa delle cose buone un uso cattivo: trasforma la vita in morte, la ricchezza in povertà, l’abbondanza in miseria. Chi è privo della sapienza anche lo stesso cibo lo trasforma in veleno di morte. Di tutto usa per la morte non per la vita. Noi tutti stiamo male per stoltezza. Siamo poveri per insipienza. Avanziamo nella miseria per mancanza di intelligenza. Gustare la sapienza è grande grazia di Dio ed è vera beatitudine. È Dio la sola sorgente della vera sapienza e Lui la dona in Cristo Gesù.</p>
<p>8/04/13 L’umanità oggi è nell’oscuramento di sé, in una profonda notte etica, in un buio morale, che non lascia presagire nulla di buono. L’umanità ha scalzato i fondamenti eterni della sua verità, costituendo la sua volontà unico principio di essere e di esistenza. L’umanità oggi è simile ad un ingegnere che distrugge tutte le leggi della statica e della dinamica e poi pretende edificare grattacieli. La vera vita dell’umanità non è comprensibile solo in dei principi di ordine eterno, divino, non negoziabili. Principio di verità, giustizia, vita non è una norma esterna all’uomo, è invece una persona. È lo Spirito Santo. Lo Spirito Santo è il principio eterno della nostra vita, perché Lui è il Creatore di essa. Lo Spirito Santo crea in noi la vera vita e da Lui essa è condotta e guidata in pienezza di verità, giustizia, santità. È dannoso pensare che l’uomo possieda in se le ragioni della verità e della giustizia. Questa è una menzogna, una grossa menzogna. Principio di ogni verità e ogni giustizia è lo Spirito Santo Dio, il solo che crea comunione tra Dio e uomo e tra uomo e uomo. Dove lo Spirito Santo non regna, li è impossibile che vi possa regnare la comunione. Comunione è accoglienza dell’altro, secondo la verità e la carità che sono in Dio e che vengono messe nel cuore dallo Spirito Santo.</p>
<p>8/04/13 È Dio la vita di un popolo, di una nazione, di un regno. Dio è la vita del popolo, se è la vita di colui che il popolo governa e regge. Chi regge un popolo ed è senza Dio è una sciagura per il popolo. Dio non è in lui e non può dare attraverso di lui la sua benedizione. Chiunque tu sia, di destra, sinistra, centro, sappi che se reggi il popolo senza che Dio regga te, mai potrai dare vita al tuo popolo. Ogni reggitore di popoli è simile ad una cisterna che Dio riempie. Se la cisterna è piena d’acqua dona vita. Se è vota, crea un deserto. Voi reggitori di popoli che dite che Dio non vi serve, sarete sempre cisterne vuote. Create apparenze inutili. La storia si rivolta contro.</p>
<p>8/04/13 Ascolta cosa dice il profeta Aggeo: “Avete seminato molto, ma avete raccolto poco; avete mangiato, ma non da togliervi la fame. Avete bevuto, ma non fino a inebriarvi; vi siete vestiti, ma non vi siete riscaldati! L’operaio ha avuto il salario, ma per metterlo in un sacchetto forato” (Ag 1,6). “Si andava a un mucchio da cui si attendevano venti misure di grano e ce n’erano dieci. Si andava ad attingere a un tino da cinquanta misure e ce n’erano venti. Vi ho colpiti con la ruggine, il carbonchio e la grandine in tutti i lavori delle vostre mani, ma voi non siete ritornati a me” (Ag 2,16). Non cambia l’uomo cambiando le leggi. Si deve cambiare l’uomo e l’uomo uno solo lo può cambiare: la verità e la grazia di Cristo Gesù. Costruire senza Cristo Gesù è lavorare per la distruzione del regno, non per la sua vera edificazione e salvezza. Che tu creda o non creda, la storia è contro di te, se tu sei contro o senza Dio. Costruire senza Dio è edificare sulla sabbia.</p>
<p>8/04/13 Credere nel sacramento del perdono per i propri peccati in qualche modo è anche facile. Tutti desideriamo il perdono delle nostre colpe. Difficile è credere che ogni discepolo di Gesù è chiamato a imitare il suo Maestro, concedendo sempre il perdono, settanta volte sette. Difficile diviene credere che il cristiano deve essere sempre sacramento, segno efficace del perdono. È la via del rinnovamento del mondo. Quando ogni discepolo di Gesù diventerà sacramento di perdono, come Gesù sulla croce, il mondo sarà rivestito di una grande luce. Dove Cristo non regna nei cuori, lì c’è solo sete di giustizia, vendetta, carcere, prigione, pena di morte, sterminio, strage, rivoluzione. Il non perdono crea l’inciviltà e la disumanità dell’odio, che è anticristianesimo, antiumanesimo, guerra senza fine, faida perenne. Il discepolo di Gesù è per la civiltà e l’umanità del vero amore e non c’è vero amore senza il perdono immediato, totale, senza riserve.</p>
<p>9/04/13 Senza lo Spirito Santo la Chiesa sarebbe mente senza memoria, cuore senza pietà e compassione, volontà senza energia di vita. Lo Santo Spirito è memoria vivente e attuale del mistero di Cristo Gesù, fortezza fino al martirio, carità senza limiti. Lo Spirito Santo è prontezza e immediatezza nella comprensione della verità. Lo Spirito Santo è perenne desiderio che spinge verso il bene sempre più grande da compiere e da realizzare. Lo Spirito di Dio è la vera vita della Chiesa, la sua anima divina che sempre la risuscita, la libera, la rimette sulla giusta via. Lo Spirito Santo purifica la Chiesa da ogni pensiero della terra, la orienta verso nuovi orizzonti di comprensione di se stessa. Se Gesù non avesse lasciato il suo Spirito alla Chiesa, essa oggi non esisterebbe più nella sua verità e carità. Senza lo Spirito Santo la Chiesa sarebbe un evento umano non divino, della terra non del cielo. Senza lo Spirito Santo la Chiesa sarebbe un insieme di uomini che si lacererebbero a vicenda come avviene nella società politica. Lo Spirito Santo partorisce Cristo nella Chiesa ogni giorno nella pienezza della sua verità e carità. Tutto è lo Spirito per la Chiesa. Essa di Lui deve ogni giorno invocarlo perché la rinnovi e la rigeneri nella sua verità e carità.</p>
<p>9/04/13 Come Gesù è il profumo del Padre e dello Spirito Santo in mezzo agli uomini, così deve essere di ogni pastore in Cristo Signore. Se il pastore in Cristo non è profumo di Cristo in mezzo alle pecore, mai le pecore diverranno profumo di Cristo in mezzo ai loro fratelli. Cristo è divenuto intenso profumo del Padre, facendosi con Lui una sola volontà, una sola opera, una sola carità, un solo amore. Il pastore in Cristo diviene profumo di Cristo se si fa con Gesù Signore una sola volontà, una sola opera, una sola carità, una sola Parola. Come Cristo mai smise di essere una cosa sola con il Padre, così deve sempre potersi dire di ogni pastore in Cristo Gesù. Cristo Gesù è l’Agnello di Dio, e solo perché vero Agnello di Dio, è potuto divenire, farsi vero Pastore del Padre in mezzo al suo gregge. Se il pastore in Cristo non diviene agnello di Cristo, non immola a Lui la vita, mai potrà essere vero pastore in Lui, con Lui, per Lui. Cristo è vero buon Pastore perché vero discepolo del Padre. Chi non è vero buon discepolo di Cristo, mai potrà essere suo buon pastore. Il vero buon pastore in Cristo porterà nel mondo il buon profumo della verità e della carità finché rimarrà vero agnello di Cristo Signore. Essere vero agnello di Gesù vuol dire farsi un sacrificio d’amore, nella verità e nell’obbedienza a Cristo, per la redenzione del mondo. Il martirio quotidiano per un apostolo del Signore è la falsa interpretazione di parole, opere, gesti, segni da parte di vicini e lontani. Quando il nostro cuore è ansioso, tormentato, invidioso, geloso, cattivo, astioso, all’istante nasce la cattiva, falsa interpretazione. La falsa interpretazione è l’arma del diavolo. Lui si serve di essa per creare turbamenti nei cuori e dissidi e divisioni nella comunità. Contro le false interpretazioni solo il Signore può difendere, proteggere, custodire. Al Signore ci si rivolge con preghiera ininterrotta.</p>
<p>10/04/13 L’umanità oggi è simile fitto bosco, in una notte senza luce di luna, coperta da una spessa coltre di buio etico, veritativo, sapienziale. Del fitto bosco dell’umanità, sei tu, cristiano, la luce. Tu devi illuminarla affinché ogni uomo possa vedere bene e male, vero e falso. Se tu cristiano non sei luce, inutile dire all’umanità cosa fare. È sorda. I suoi orecchi sono otturati, sigillati con resistente cera. Il mondo intero è pieno di libri che contengono ogni insegnamento. Ma l’uomo non vede la verità. Essa è solamente scritta. Il libro è chiuso. Se tu gli fai vedere cosa è la luce vera, essa la vede. Gliela farai vedere divenendo tu vera luce sempre più intensa in Cristo Gesù. Cristiano, sarai luce vera se diverrai nella tua persona verità, giustizia, carità, fede, speranza, santità, amorevolezza, umiltà, mitezza. Cristiano, il mondo vede ciò che tu sei, non ciò che tu dici. È sordo alle tue parole, mentre vedrà sempre la tua luce. Cristiano, sei anche il sapore di Dio e di Cristo nel mondo. Sei in mezzo agli uomini il sale della sapienza e della verità di Cristo Gesù. Come il sale per dare sapore deve sciogliersi, annullarsi nella sua essenza, divenire una cosa sola con i cibi, così è per te, cristiano. Se tu, cristiano, non ti sciogli, divenendo verità, carità, speranza, misericordia, nessun sapore verrà dato al mondo attraverso te.</p>
<p>10/04/13 Grandezza, gloria, fama, lusso, hanno un costo altissimo. Certe cose si possono fare solo sul sangue della gente: strumento sono le tasse. La tassa può essere imposta per un solo scopo: per il bene più grande di tutto il popolo. È obbligo di ciascuno partecipare al bene di quanti vivono nella stessa città, stessa regione, stesso paese o stato, unica terra. Quando la tassa è giusta e quando essa è ingiusta? Quando essa può essere esercitata e quando ci si deve astenere dall’imporla? Il lavoro è obbligo naturale. L’uomo è stato creato per il lavoro. Dal lavoro deve attingere ciò che gli è necessario per la sua vita. La tassa serve perché colui che lavora senza frutto da commercializzare possa sostentarsi attraverso il frutto di colui che commercializza. Colui che commercializza usa i servizi di colui che non commercializza. La tassa è un bene per un bene. Essa è un commercio di beni. Quando si esce dal giusto rapporto di scambio di prodotti, l’uso della tassa diviene ingiusto, perché salta la regola che la regge. Come nel commercio esiste la frode, il dolo, l’inganno, la falsità, la menzogna, così è anche in questo commercio fondato sulla tassa. Sono ingiuste, immorali, tutte quelle tasse che servono per accrescere la propria gloria, per favorire il lusso, incrementare i vizi. Sono ingiuste, immorali tutte quelle tasse che favoriscono sprechi, sciupii, distrazioni di denaro, peculato, disonestà. Sono ingiuste, inique tutte quelle tasse richieste dall’assenteismo, mancanza di professionalità, corruzione, scarso impegno. Sono ingiuste, inique e immorali tutte quelle tasse che sono imposte a causa della cattiva gestione del denaro pubblico. Sono ingiuste, inique e immorali tutte quelle tasse il cui denaro è andato alla costruzione di opere pubbliche inutili o abbandonate. Coloro che governano, prima di imporre una sola tassa, sono obbligati ad eliminare tutte le fonti di sciupio del denaro pubblico. Anche di un solo denaro, o lira, o centesimo, sciupato, usato male, quanti governano sono responsabili dinanzi a Dio e al mondo. Tutte le fonti di sciupio del denaro pubblico sono come un paniere. Tutta l’acqua che in esso si versa, scompare. È obbligo di ogni amministratore otturare tutti i fori dello sciupio. Poi, solo poi potrà introdurre una nuova tassazione. La giustizia distributiva e la giustizia commutativa non possono essere tenute fuori se si vuole una tassazione giusta ed equa. Tutti parlano di tasse, nessuno dice i motivi della loro necessità. Nessuno verifica la verità, la giustizia, la santità di una tassa. Mai si potranno abbassare le tasse, se non si abbassa lo sperpero e lo sciupio perpetrato in mille modi da ogni cittadino.</p>
<p>11/04/13 La donna non è un oggetto a servizio della concupiscenza dell’uomo. La donna è persona che è in tutto uguale all’uomo, posta da Dio al fianco dell’uomo, come aiuto a lui corrispondente. La donna non è per soddisfare la libidine dell’uomo. Essa è dell’uomo in un istituto che si chiama matrimonio unico, indissolubile, fedele. Fuori dell’istituto del vero matrimonio la donna non appartiene all’uomo, l’uomo non appartiene alla donna. Il matrimonio è solo tra un uomo e una donna, perché solo la donna è stata data all’uomo come aiuto a lui corrispondente. La donna non è stata data alla donna come aiuto a lei corrispondente. È stata dato solo all’uomo. Questa la sua verità di donna. L’uomo non è stato dato all’uomo come aiuto a lui corrispondente. È stato dato solo alla donna. Questa la sua verità. Se un uomo e una donna non si educano alla loro verità di natura, non c’è educazione. C’è falsificazione, confusione, menzogna di natura. Oggi non solo non c’è educazione alla verità dell’uomo e della donna, c’è distruzione, annientamento, cancellazione della loro verità..</p>
<p>11/04/13 Dio è la verità dell’uomo. Un uomo senza la sua verità non è uomo. Può essere qualsiasi cosa, ma non è uomo, perché l’uomo è la sua verità. Il mondo che noi diciamo civile, ancora oggi è avvolto dalla più grande inciviltà, a causa della non verità e della falsità che lo muovono. In Israele Dio era l’educatore del suo popolo. A lui insegnava a camminare, anche se con grande fatica, nella più pura e santa verità. Dio ammaestrava l’uomo sulla verità dell’uomo. I metodi sono storici, la verità è ben oltre la storia. L’uomo mai sarà vero educatore dell’uomo, quando non conosce la verità della sua natura, della sua anima, del suo corpo, del suo spirito. Chi non conosce la verità neanche può educare, perché l’educazione vera è alla verità. Neanche alla verità scientifica vi è vera educazione quando non si conosce la verità della scienza in pienezza di verità divina. Neanche la verità parziale viene usata secondo il più grande bene. Spesso la usiamo per il più grande male, per la distruzione dell’uomo.</p>
<p>11/04/13 Ogni re ha il posto di Dio in mezzo al suo popolo. Dio non lavora per opprimere, ma per liberare, dare dignità, gioia, conforto. Ogni re, posto da Dio a servizio del suo popolo, è obbligato a cercare la forma migliore di governo a servizio del bene più grande.</p>
<p>11/04/13 Il popolo non è una pura bestia da soma. Il popolo è fatto di persone con cuore, mente, intelligenza, corpo sofferente. Una sana politica mai potrà prescindere dalla verità della persona umana. Chi è posto in alto deve sapere chi è un uomo. Deve sapere anche perché lui occupa quel posto. Lo occupa per servire la persona umana. Non una persona, ma tutte le persone: poveri, ricchi, istruiti, ignoranti, sani, ammalati, tutti devono essere serviti dal re. L’ideologia è la più grande nemica di chi è chiamato a governare. La verità invece è la sua migliore amica. Chi governa per ideologia, governa con una nemica mortale al suo fianco. L’ideologia è consigliera disonesta, malvagia, perversa. Un buon governatore deve sposare sempre la più pura verità sull’uomo. Un re che non sa chi è se stesso e chi è il popolo che gli è stato consegnato, è semplicemente uno stolto, un insipiente. Un re stolto e insipiente non è degno di occupare nessun posto di governo. Stoltezza e insipienza rovinano un popolo.</p>
<p>12/04/13 Gesù è seguito da una grande folla. Pochi lo seguono per la verità che Lui porta. Molti lo seguono per le “verità” che essi portano. Molti seguono questo o quell’altro personaggio importante. Lo seguono per la sua verità o per la loro, quella del proprio cuore? Sono moltissimi quelli che seguono una persona per la verità che è nel loro cuore. La verità del seguìto e di chi segue non è la stessa. È nella differenza di verità tra il seguìto e chi segue che si annidano tutte le false illusioni, le false speranze, le false attese. Un vero uomo di Dio, un uomo amante della verità, mai darà adito a che lo si segua giocando sull’equivoco, o differenza di verità. È inganno, menzogna, falsità, frode abusare della fede degli altri, indicando loro una verità che noi stessi sanno essere falsità, menzogna. I grandi misfatti della storia sono il frutto di una falsa sequela. Tutte le dittature sono possibili a causa della menzogna fatta verità. È proprio dell’uomo onesto precisare sempre i termini della sua verità e mettere in luce ogni possibile equivoco. Nessun uomo onesto dovrà permettere che ci sia una sequela della sua persona con una verità differente di quella che è la sua. Nessun uomo dovrà lasciarsi ingannare da false parole che promettono una cosa e ne danno un’altra, o ne possono dare solo un’altra.</p>
<p>12/04/13 Gesù è stato sempre onesto, vero, saggio, prudente, sapiente, accorto. Mai ha permesso ad alcuno che interpretasse male la sua verità. È obbligo di ogni singola persona non lasciarsi ingannare, tentare, condurre su una falsa strada. Ognuno è chiamato al sano discernimento prima di intraprendere una strada. È la verità che Gesù sempre insegna. La storia è fatta da ogni nostra decisione di seguire o non seguire chi bussa alla porta del nostro cuore e della nostra intelligenza. Ad ognuno l’obbligo di non lasciare che il cuore vinca e l’intelligenza venga sotterrata. Quando muore l’intelligenza, muore la verità.</p>
<p>12/04/13 Quando un popolo cade dalla retta fede, è la sciagura più grande, perché si incammina su sentieri di ogni ingiustizia sociale. La retta fede è creatrice di vera giustizia sociale. Se la retta fede non governa i cuori, la vera giustizia sociale non dimora nel paese. Devono porre ogni attenzione quei governanti che aboliscono o distolgono dalla retta fede. Nei loro regni cresceranno tutte le ingiustizie. Fede vera uguale giustizia vera. Fede non vera uguale giustizia falsa, ingiustizia, sopraffazione, immoralità e ogni altra sciagura. Sono stolti tutti quei governanti che pensano che l’abolizione della vera religione porti benessere al loro popolo. La falsità religiosa mai sarà sorgente di benessere. Essa è uragano che distrugge e abbatte, sradica e demolisce ogni buona relazione. La vera religione genera il bene, la falsa il male. La vera crea unità, la falsità divisione. La vera produce pace, la falsa guerra perenne. La falsa religione genera la più grande guerra, che è quella dell’ignoranza. Questa distrugge i popoli più di qualsiasi altra guerra.</p>
<p>12/04/13 La ricchezza accumulata con la benedizione di Dio negli anni, sparisce in un istante, nell’istante in cui l’uomo abbandona il suo Dio. Il Signore ogni giorno va cercato, invocato, lodato, benedetto, celebrato, amato, ascoltato, servito, onorato, esaltato. Basta un solo giorno senza il Signore e l’uomo si ritrova senza se stesso. Senza la sua verità in noi, siamo noi senza la nostra verità. Chi è senza Dio, è sempre senza l’uomo. È con l’uomo e per l’uomo, chi è con Dio e per il Signore.</p>
<p>12/04/13 È Dio in noi la verità dell’uomo. Molti gridano la verità, ma è la loro verità. Non è la verità di Dio, né la verità della storia. È ciò che essi vorrebbero fosse la verità. Gridare la verità immaginata, pensata, creata dalla mente, come verità di Dio e della storia è il male oscuro dell’anima. Vedere che la verità immaginata viene offerta come verità storica dai Mass-Media, rivela quanto universale sia il male oscuro dell’anima.</p>
<p>12/04/13 Il nostro Dio è veramente il Signore della storia. In un istante il suo corso cambia direzione sotto la sua potente guida. Un pilota esperto è capace, a qualsiasi velocità, di fare inversione di marcia a centottanta gradi, retrofronte istantaneo, immediato. Il Signore è capace in un solo istante di far fare retrofronte alla storia che come missile marcia a velocità oltre il muro del suono. Sempre il Signore diviene la salvezza del suo popolo, cambia all’istante la storia, quando il popolo si converte e crede nel suo Vangelo. Noi tutti vogliamo i frutti dell’onnipotenza salvatrice di Dio senza il Vangelo di Dio. È come se volessimo i frutti senza l’albero. Si confida nel Signore in un solo modo: convertendosi e credendo nella sua Parola, nel suo Vangelo. Dio è con noi se noi siamo con Lui. Noi siamo con il nostro Dio e Signore se siamo nella sua Parola, nel suo Vangelo. È con Dio chi è nella sua Parola. Non è con Dio chi non è nella sua Parola. Anche oggi sono molti coloro che pensano che la Parola di Dio sia ininfluente in ordine alla vera fede. Senza Parola non c’è fede. La fede è nella Parola, non è in Dio. È nella Parola di Dio. È la Parola di Dio che ci dona Dio nella sua verità. Dio e la sua Parola sono una cosa sola. Mai Dio potrà essere disgiunto, separato, preso senza la sua Parola. La Parola è di Dio. Mai la Parola potrà essere disgiunta, separata, presa senza il Dio che la proferisce e la dona. Sono in errore quanti gridano che vi è un unico Dio, senza però gridare che vi è un’unica Parola di Dio, una sola Legge, un solo Vangelo. L’unico Dio richiede, esige una sola Parola, un solo Vangelo, una sola Legge. Non può essere unico nella natura e molteplice nelle Parole.</p>
<p>13/04/13 Quando lo Spirito Santo prende posto nel cuore di un uomo, questi cambia tutto di sé, viene interiormente ed esteriormente trasformato. Trasformati dallo Spirito Santo, gli Apostoli parlano un linguaggio comprensibile dal mondo intero: è il linguaggio dell’amore puro. Il linguaggio dell’amore puro tutti lo possono comprendere, perché esso è scritto dal Signore nel cuore di ogni uomo. Ogni uomo è ad immagine di Dio, che è divina carità, e sa comprendere questo solo linguaggio: quello della carità e dell’amore. la Chiesa o parlerà il linguaggio dell’amore puro, vivendo di carità nella verità, oppure essa sarà sempre avvolta da un mutismo cosmico. Non è quello della profonda e alta teologia il linguaggio universale della Chiesa, ma solo quello della carità nella verità di Cristo Gesù.</p>
<p>13/04/13 La vera restaurazione del culto e dell’adorazione dell’unico vero Dio inizia insegnando a mettere nel cuore la Parola del Vangelo. La purificazione del culto esteriore senza quella del culto del cuore è opera vana. Il culto vero verso Dio è obbedienza alla sua Parola. Ogni lavoro di purificazione della religione deve sempre iniziare dal cuore. Se il cuore rimane fuori, l’opera esteriore è vana, inutile, fuorviante. Pulire l’esterno del bicchiere e lasciare l’intero pieno di iniquità, è ipocrisia. È anche falsa testimonianza resa alla vera religione. È il cuore che deve essere condotto al Signore. Lavorare sul cuore non è opera di un solo giorno. È lavoro quotidiano ininterrotto.</p>
<p>13/04/13 La mente è la nostra grande costruttrice di idoli. A volte neanche ci si accorge che essi sono divenuti la nostra stessa natura. Quando gli idoli divengono la nostra stessa natura, siamo convinti di essere nella vera religione, mentre in realtà siamo nell’idolatria. Senza Dio, si è anche senza se stessi. È Dio la vita di ogni uomo. Chi rifiuta Dio, si rifiuta di vivere da vero uomo. Chi abbandona Dio, abbandona se stesso al nulla, al niente. È come se uno volesse vivere senza la sua stessa vita. Chi abbandona Dio, decide di vivere una vita di continua morte. Dio è luce, chi è senza Dio, è senza luce, senza vita.</p>
<p>13/04/13 Nella Chiesa il sacerdote è l’insegnante, il professore, l’esperto delle cose di Dio. È la luce della verità di Dio sulla nostra terra. Le cose di Dio sono tutte rivelate e contenute nella Legge. Il sacerdote è il maestro, il dotto, il vero conoscitore della Legge di Dio. Un sacerdote che si allontana dalla Legge, non la insegna, non mostra all’uomo come essa va vissuta, è la rovina del suo popolo. Senza la Legge si è anche senza Dio. Senza Dio si è senza se stessi. Si è di se stessi non nella verità, ma nella falsità. Il sacerdote è il solo che insegna all’uomo come essere di se stessi nella verità. Senza il sacerdote, l’uomo non è, mai potrà essere.</p>
<p>14/04/13 Obbligarsi è legarsi a qualcosa per un fine superiore, alto, nobile, divino, di cielo, oltre che di grandissimi beni della terra. Ci si può obbligare singolarmente, personalmente, ma anche insieme, a gruppi, comunitariamente, come intero popolo. L’obbligo del singolo è importante, esso però alla fine potrebbe risultare assai debole. Nella prova, ci si potrebbe trovare soli e cadere. Nell’obbligo comunitario, di una intera comunità, intera nazione, intero popolo, intero regno, l’uno diviene la forza dell’altro. Il più forte diviene forza per il meno forte, il più coraggioso per il meno coraggioso, il più volenteroso per il meno volenteroso. Obbligarsi insieme, come regno, a ricercare il Signore necessariamente si trasforma in forza collettiva, di vero aiuto e sostegno reciproco. La forza della nostra religione è tutta in questo obbligo comunitario, universale, di tutta la Chiesa, tutto il popolo di Dio. Anche nella Chiesa assistiamo ad un cristianesimo individualista, singolarista, personalista, isolazionista. Eppure la nostra Chiesa è comunione, eucaristia, formazione e creazione di un solo corpo, una sola vita. Tutti siamo chiamati ad uscire dal nostro isolamento ed iniziare un vero cammino di comunione non solo spirituale, quanto soprattutto reale. La comunione è essenza, principio basilare della fede. Senza di essa si costruiscono tanti cristiani, ma non si crea il popolo cristiano. È il nostro fine: creare il popolo cristiano, la comunità cristiana, la diocesi cristiana, la parrocchia cristiana, un Movimento cristiano. Urge lasciare l’isolazionismo, il carcere dorato dell’individualità ed entrare nella legge della vera comunione spirituale e materiale. Se la comunione non è creata, ogni obbligo dura poco. Manca l’aiuto del fratello di fede che ci sorregga e ci sproni ad andare avanti. La comunione è la verità della fede. È presente e futuro di essa. Chi pratica la comunione attesta di conoscere secondo verità la sua fede. Un’alleanza non governabile, è un’alleanza contro la propria persona, non a nostro favore. È un’alleanza che ha un costo altissimo. Molti uomini stringono alleanza, esse però risultano ingovernabili per gli stessi che l’hanno cercata, invocata, proposta. Nessun uomo sarà mai affidabile in tutto. Oggi è con te, domani contro di te. Oggi ti acclama, domani ti vende al tuo nemico. Ogni uomo è come il tempo. Oggi è calmo e sereno. È a tuo favore. Domani sarà burrascoso e in tempesta. È contro di te.</p>
<p>14/04/13 Dio è la stabilità dell’uomo e solo chi è fortemente radicato in Dio diviene stabile come dura roccia. Mai ci si deve fidare di chi non è radicato in Dio. È carente di ogni stabilità. È piantato sulle sabbie mobili della sua umanità. La storia degli uomini è un tradimento perenne, un venire meno alla parola data, un vendersi l’amico di ieri al suo più grande nemico. È effimera ogni alleanza con un uomo non fortemente radicato, piantato nella Parola del Signore, la sola che dona stabilità alla sua vita. Chi decide di essere senza Dio, in balia di se stesso, diviene subito preda del peccato, dal quale è condotto a peccati ancora più grandi. Chi è preda del suo peccato, all’istante diviene fabbricatore di afflizione per i suoi fratelli. Mai potrà essere fabbricatore di pace. Dio lascia l’uomo in balia di se stesso, quando questi decide di lasciare la sua casa per andarsene lontano da lui, fuori del suo amore. Triste realtà dell’uomo! Senza Dio, la sola fonte della sua verità e della sua vita, egli è prigioniero, schiavo, asservito all’idolatria. Una persona schiava del peccato, diviene all’istante fabbricatore di guerre, liti, divisioni, incesti, stupri, oppressione, ogni tirannia. Il peccato corrompe la natura. Dalla natura corrotta mai potrà sorgere il bene, sempre verrà il male. La natura corrotta dona corruzione.</p>
<p>14/04/13 Il falso profeta dice cose secondo il cuore del re. Il vero profeta invece dice cose secondo il cuore di Dio. Un buon governo sta proprio nella sua universalità. Un governo non universale, al quale sfuggono mille realtà, è sempre fallimentare. Un governo che non possiede la regia delle più piccole spese del denaro pubblico nel suo territorio, è già bancarotta. I piccoli risparmi fanno le grandi ricchezze. Chi disprezza i piccoli risparmi, fa presto fallimento.</p>
<p>14/04/13 Mio padre, di cultura contadina, raccoglieva anche un solo chicco d’uva che cadeva per terra durante la vendemmia. Se ogni cittadino in un giorno risparmiasse un solo euro del denaro pubblico, ci sarebbe un guadagno per il governo di 56 milioni di euro. In un anno si guadagnerebbe la bella cifra di 20.440.000.000,00 (venti miliardi quattrocentoquaranta milioni di euro). Un buon governo centrale sa vigilare sulle spese dei governi periferici. Senza questa vigilanza non vi è speranza di bene per alcuno. È questa emorragia continua la causa del dissesto economico di un paese. La bravura di un governo consiste proprio in questa sottile regia. È il nostro grande errore cristiano. Noi la fede la professiamo nelle chiese, ma non la viviamo per le strade. Confessiamo la fede nelle nostre case, ma non la pratichiamo con gli amici. La manifestiamo nelle cose private, ma non in quelle pubbliche. Viviamo la fede nelle piccole cose, ma non nelle grandi. Questo modo di vivere la fede tradisce che non viviamo per nulla di fede. Un uomo di fede è sempre uomo di fede. In ogni relazione è uomo di fede, in ogni angolo di questo mondo è uomo di fede. Nello sport, arte, spettacolo, politica, divertimento, ferie, posto di lavoro chi è uomo di fede rimane sempre uomo di fede. Un uomo di fede è uomo di fede con il re e con i suoi amici. Se non è vero uomo di fede con il re non lo sarà neanche con i suoi amici. Un uomo di fede è uomo di fede sempre, perché è la verità della sua natura. La fede investe la stessa natura. La nostra è natura di fede. Come la natura di un asino è sempre natura di asino, così la natura del cristiano è sempre natura di cristiano, natura di fede. Chi cambia natura di fede di volta in volta attesta che ancora non è divenuto natura di fede. La sua è una natura di non fede. La natura è una, non due, non tre, non molte. La natura di fede è una, non due, non tre, non molte. È sempre natura di fede.</p>
<p>15/04/13 Insegnare la Legge solo nelle cattedrali, a nulla serve se le periferie vengono lasciate nell’ignoranza della Legge del Signore. A nulla serve che nel cuore della città non si adorano idoli, se poi in periferia l’idolatria è la religione dominante. A nulla serve che il re conosca la Legge, se poi tutto il suo popolo la ignora. Buon governo religioso è quello che cura tutte le periferie del territorio. È periferia ogni luogo dove la Legge non è conosciuta. Per noi cristiani è periferia ogni luogo, in città e in paese, dove non regna il Vangelo, perché non conosciuto, non vissuto, non insegnato. Formare i cristiani attorno alle grandi cattedrali o grandi strutture sacre, è cosa vana, se si lasciano idolatri tutti gli altri luoghi. Il Vangelo deve irradiare ogni uomo, sempre, in ogni luogo. Ogni luogo non lo raggiunge il sacerdote, lo raggiunge il cristiano. Il sacerdote è obbligato a formare ogni cristiano che raggiunge a sua volta ogni luogo. Noi non formiamo neanche i cristiani che sono attorno a noi, come possiamo sperare di illuminare le periferie che fuggono da noi? Proponendo azioni di formazione efficace per quelli che sono attorno a noi, possiamo sperare di raggiungere tutte la periferie del mondo. È vera saggezza pastorale fare i vicini portatori del messaggio di Gesù ai lontani, costituendoli centro evangelizzatore di ogni periferia.</p>
<p>15/04/13 La guerra è sempre un atto di stoltezza, insipienza, perdita di mente e cuore. È un atto disumano. Mai si potrà umanizzare una guerra. La guerra è un male in sé. È decisione di risolvere i problemi non da uomini, ma da animali. Non con la ragionevolezza, bensì con la forza. La vera forza dell’uomo sta nella ragionevolezza, sapienza, intelligenza, volontà di risolvere ogni cosa senza mai fare il male. Nella guerra tutti fanno il male a tutti. Anche la natura subisce gravissimi danni. La natura non ha fatto mai nulla contro l’uomo. Offendere la natura è offendere il suo Creatore. La natura ci è stata data come madre di vita. Nella guerra la costituiamo madre di morte.</p>
<p>15/04/13 I falsi apostoli, gli operai fraudolenti ci saranno sempre nella Chiesa. Questa è fatta di buoni apostoli, ma anche di cattivi predicatori. I buoni apostoli di Gesù predicheranno sempre il Vangelo secondo lo Spirito di Dio. Tutti gli altri diranno un vangelo secondo la carne. L’uomo che milita e vive secondo la carne ascolterà il vangelo secondo la carne. L’uomo spirituale cercherà il Vangelo secondo lo Spirito. È obbligo di chi ascolta operare il passaggio dall’uomo di carne, secondo la carne, o uomo animale all’uomo spirituale, secondo lo spirito. Chi non opera questo passaggio, cadrà nella falsità dell’altro vangelo. Lui è carne e accoglierà nel suo cuore il vangelo secondo la carne. Il compito difficile della Chiesa non è quello di dire il Vangelo, quanto quello di trasformare un uomo di carne in uomo spirituale. Quella comunità in cui il Vangelo neanche più si dice, quale possibilità potrà avere per trasformare l’uomo di carne in essere spirituale? In quella comunità nella quale si vive lontano dai sacramenti, dalla preghiera, dalla Parola, si rimane uomini secondo la carne.</p>
<p>15/04/13 L’eucaristia è il sacramento che ha scardinato i confini della stessa natura umana e ha reso possibile l’impossibile. La carne di Cristo, veramente, realmente, sostanzialmente, è data ad ogni uomo come sorgente di vita eterna, carità, verità. Come la carne di Cristo nella risurrezione è stata trasformata in luce, in spirito, così chi la riceve è trasformato in luce, in spirito. È la trasformazione del corpo del cristiano in luce, in spirito, operata dall’eucaristia, che dona la forza di vincere peccati e vizi. Il cristiano che vive la sua fede, che celebra l’eucaristia, è diverso da ogni altro uomo. Lui è uomo spirituale, uomo di luce. L’eucaristia scardina il corpo, la natura del cristiano dai suoi angusti confini di morte, e gli dona una dimensione divina. Se il cristiano credesse nell’eucaristia e la vivesse secondo verità di fede, si trasformerebbe in luce più che il volto di Mosè. L’eucaristia è il mistero dei misteri. Essa è il quotidiano martirio incruento di Gesù per la trasformazione spirituale del cristiano.</p>
<p>16/04/13 Siamo incapaci di sapere leggere la storia che stiamo ogni giorno costruendo. Siamo privi di intelletto, sapienza, intelligenza. Siamo semplicemente degli stolti che giocano a chi è più demente, più insipiente, più tarato mentalmente e spiritualmente. È un gioco di morte quello che oggi gli uomini stanno facendo. Si annunziano come saggi e intelligenti, in realtà sono stolti e dementi. Abbiamo abbandonato il Signore. Abbiano rinnegato la luce, quale sapienza possiamo mai avere? Quale intelligenza possiamo vantare? L’ateismo pratico e teorico è oggi il grande generatore della nostra morte politica, sociale, economica, industriale. Urge tornare a Dio.</p>
<p>16/04/13 Nel regno di Gesù non si tratta più di rispettare i diritti della giustizia di Dio e degli uomini e neanche di dare all’altro ciò che è suo. Gesù capovolge l’antica struttura religiosa. Nel suo regno si è chiamato a dare all’altro tutta la vita per la sua redenzione e salvezza. Ripudiare la moglie ci fa appartenere all’antica legge. Nella nuova legge la moglie non si ripudia. Dio mai ha ripudiato la sua sposa. Gesù per fare bella e immacolata la sua sposa, l’ha lavata con il suo sangue, interamente versato dalla croce. Nel regno di Gesù anche i più piccoli gesti quotidiani devono essere vissuti a partire dalla nuova legge dell’amore totale. Gesù non è un re di guerra, ribellione, sangue versato, nemici uccisi, strage operate, distruzioni compiute, inimicizie create. Gesù è re di pace, riconciliazione, perdono e governa il mondo dalla croce. La croce è il suo trono e il martirio il suo dominio sull’uomo.</p>
<p>16/04/13 Satana è stupendamente bravo. È un chirurgo formidabile, di fama mondiale. Ci impianta i suoi occhi che trasformano ogni realtà. Con gli occhi si Satana gli altri si vedono malvagi, spietati, superbi, gelosi, invidiosi, avari, egoisti, lascivi, impudichi, disonesti. Quando io, tu, noi vediamo l’altro con gli occhi di Satana è la fine del bene. È l’inizio della nostra rovina. Molti sono coloro che vedono con gli occhi di Satana, non solo nel mondo della politica, economia, giustizia, ma anche nella Chiesa. Satana sa fare bene il suo mestiere di chirurgo. Gli occhi che impianta ogni giorno sono molteplici, innumerevoli.</p>
<p>16/04/13 Se vuoi vincere la tentazione chiedi alla Vergine Maria che ti impianti gli occhi di Cristo Gesù. Con gli occhi di Gesù avrai un’altra visione dei tuoi fratelli. Li vedrai come persone bisognose di tanta salvezza, redenzione, amore. Con gli occhi di Cristo Signore vedrai anche te in un modo nuovo. Ti vedrai solo strumento di carità e verità nelle sue mani.</p>
<p>16/04/13 Satana è bravissimo nel trovare per ognuno di noi la giusta, perfetta tentazione. Sa quali sono i nostri desideri. Satana è un bravo pittore: ci dipinge gli altri sempre in modo da suscitare in noi grande ribellione, odio, gelosia, invidia perfetta. Chi vuole non cadere nella tentazione di Satana, una cosa sola deve fare: cambiare il pensieri del suo cuore. Vince la tentazione chi ha un solo pensiero: quello di Cristo Gesù sull’altro. Chi è l’altro? È uno che io devo salvare portando la croce del suo peccato e delle sue mancanze di amore. Se non abbiamo i pensieri di Cristo in croce, sempre ci perdiamo, perché la tentazione ci vince e ci consuma. Non è l’altro tentazione per noi. Siamo noi tentatori di noi stessi. È nei nostri pensieri che Satana si annida, non nel cuore degli altri. Ogni uomo è tentato dai suoi pensieri, desideri, dal suo cuore, dai suoi occhi, dalla intelligenza e sapienza della sua carne. La tentazione è tenace, persistente, invadente, instancabile. Essa mai si arrende, ritorna sempre sotto nuove forme, stimoli, impulsi. Le vittime che la tentazione miete non si contano. Sono ogni giorno più di quelle di una guerra mondiale. La tentazione invade i pensieri e li trasforma, dipingendoci i fratelli come infidi, inaffidabili, incapaci di amare. Quando siamo tentati gli altri sono tutti non testimonianti, non adatti per il regno dei cieli, instabili, lontani dai nostri problemi. La tentazione ci fa pensare gli altri ciechi e sordi verso di noi, ipocriti, incostanti, non degni di portare il mistero di Cristo Gesù. La tentazione stravolge la realtà, ce la mostra in un modo del tutto distorto, non sano, non secondo la verità storica.</p>
<p>17/04/13 Anche al più feroce assassino, al massacratore dei suoi fratelli, allo stragista, a tutti, Dio dona la possibilità di potersi salvare. Per ogni uomo il Signore ha segnato un tempo particolare, in cui Lui concede quella speciale grazia di potersi aprire alla fede. È questo il mistero più fitto che avvolge la storia personale di ognuno di noi. Veramente straordinario e grande è l’amore del Signore. Attraverso vie misteriose, che solo lui conosce, egli mette ogni uomo dinanzi alla porta della sua salvezza. Spesse volte è il credente la porta della salvezza dinanzi alla quale il Signore mette un uomo. È il discepolo di Gesù la luce per l’altro. Se il credente non è vera porta di salvezza, vera luce, l’altro si perde, ma della sua perdizione responsabile è il credente in Cristo Gesù. Avrebbe potuto salvare il fratello e per la sua cattiva condotta, cattiva fede, cattiva esemplarità, l’altro è rimasto fuori della grazia. Dobbiamo tutti riflettere su questa nostra grave responsabilità. La salvezza del fratello è anche nelle nostre mani. Gesù non solo espia morendo per noi, dona tutto se stesso, facendosi per noi vero nutrimento, vera bevanda di vita eterna. In Gesù l’amore di Dio per noi raggiunge la perfezione. Al suo amore per noi nulla più manca, potrebbe affermare qualcuno, sbagliandosi. L’amore di Dio non sarà mai perfetto se manca il mio, il tuo, il nostro amore, da offrire a Gesù ogni attimo della nostra vita. Come Gesù rese perfetto nella sua carne l’amore del Padre, così ogni suo discepolo deve rendere perfetto lo stesso amore nel suo corpo. Il discepolo di Gesù deve dare a Dio questa gloria: manifestare fattivamente, operativamente la perfezione assoluta del suo amore per noi. Il cristiano ogni giorno deve rivelare al mondo quanto potente, grande, vero, perfetto, giusto, santo è l’amore di Dio per ogni uomo. Se questa rivelazione non viene offerta, Dio non è glorificato, perché il mondo non vede, non sa la vera grandezza dell’amore di Dio.</p>
<p>17/04/13 Il cristiano è il rivelatore con la vita del vero amore di Dio. Chi vede il cristiano deve sempre vedere la perfezione dell’amore di Dio. Gesù ha mostrato nella sua vita terrena tutta la verità, la carità, la misericordia, il perdono, la bontà, la compassione di Dio. Contemplando Gesù nella sua vita, veramente sappiamo chi è Dio, qual è la sua natura, la sua volontà, i suoi desideri, la sua onnipotenza. Gesù ci amò sino alla fine e ci chiede di amare anche sino alla fine, vivendo per tutti i nostri giorni il comandamento nuovo della carità. L’uomo è da Dio, dalla sua volontà, ad immagine della sua eterna carità, a somiglianza della sua divina verità che è misericordia infinita. Amando come Cristo Gesù, l’uomo mostra la sua verità, si riveste della vera luce, che è luce di amore, misericordia, compassione, pietà.</p>
<p>17/04/13 Gesù ci ha amato di un amore veramente unico. Neanche Dio, nella sua divinità avrebbe potuto amarci in un modo così perfetto. Dio può dare tutto all’uomo, ma non può morire per l’uomo. Non può espiare per lui. Non può pagare il debito di giustizia, morendo per lui. Gesù si fa uomo, da vero fratello si fa carico del nostro peccato, lo espia, soddisfa il nostro debito di giustizia, morendo per noi.</p>
<p>18/04/13 Gesù esercita nel cielo un ministero di preghiera, intercessione, invocazione senza sosta al Padre in favore della salvezza di ogni uomo. Gesù è l’orante, l’intercedente, colui che chiede al Padre che doni agli uomini ogni grazia perché si possano salvare. Il sacerdozio eterno di Gesù è anche di ringraziamento al Padre perché ha voluto Lui come il solo Redentore e Salvatore degli uomini. Ogni sacerdozio, sia quello comune dei fedeli che quello ministeriale, deve essere vissuto ad immagine di quello di Gesù Signore. Ogni fedele in Cristo Gesù è chiamato a dedicarsi alla preghiera vissuta come vera intensa azione missionaria, vera salvezza e redenzione.</p>
<p>18/04/13 L’uomo sempre deve essere ad immagine della verità, carità, sapienza, intelligenza, misericordia, pietà, perdono, fedeltà, santità di Dio. Un uomo che non è fedele ad ogni sua parola, di certo non è ad immagine e a somiglianza di Dio, che è il Fedele sempre ad ogni sua Parola. Un uomo che non vive di comunione con i fratelli, neanche costui è ad immagine di Dio, comunione eterna, senza principio e senza fine. Un uomo che vive nell’ozio i suoi giorni, non può dire di essere ad immagine di Dio, sempre al lavoro per il nostro più grande bene. Un uomo che non sa e non vuole perdonare, mai potrà dirsi ad immagine del suo Dio, che è la misericordia, il perdono, la riconciliazione. Non è ad immagine di Dio chi vive nei vizi, nel peccato, nell’egoismo, nella cattiveria, nella malvagità, nella malignità, nella divisione.</p>
<p>18/04/13 La distruzione degli idoli deve essere in tutto simile all’azione del contadino per rapporto all’erba cattiva del suo campo. Il contadino prende la zappa e taglia tutta l’erba cattiva, la lascia seccare per qualche tempo e poi la brucia. Alle prime piogge altra ebra cattiva ricomincia a spuntare e lui puntualmente deve toglierla di nuovo. È azione senza alcuna sosta. Come non vi è terreno senza erba cattiva, così non vi è vera religione senza idolatria nel suo seno. Come il contadino di tempo in tempo deve fare la bonifica dell’erba cattiva, così la vera religione deve fare la bonifica dell’idolatria.</p>
<p>18/04/13 È questo il ministero di un re: dedicarsi al bene spirituale e materiale del suo popolo. Bene materiale e spirituale sono una cosa sola. Il bene materiale senza il bene spirituale è sempre nullo, sempre carente. È il bene spirituale che fa sempre adeguato il bene materiale. Un re che si dedica al bene spirituale del suo popolo, necessariamente favorirà il bene materiale di ogni suo suddito. È somma stoltezza per un re pensare che l’uomo si nutra solo di pane. Esso si nutre di pane e di Parola di Dio, di pane e di verità eterna. Un re che non vive lui per primo nella verità eterna, quale aiuto potrà dare ai suoi sudditi? Nessuno. Eppure oggi quasi tutti i re di questo mondo si preoccupano solo del bene materiale, ignorando che essi versano acqua in un paniere. Senza il bene spirituale, il bene materiale non sazia, non eleva, non purifica, non rinnova, non dona verità all’uomo.</p>
<p>18/04/13 Noi siamo ad immagine e a somiglianza di Dio, del nostro Creatore e Signore. Il Dio che perdona chiede che anche l’uomo perdoni. Il Dio che è misericordioso predica la misericordia e la riconciliazione. Il Dio fedele ci vuole fedeli alla sua Parola sempre. Il Dio che muore per la salvezza dell’uomo chiama tutti i credenti in Lui a dare anch’essi la loro vita per il bene più grande dei fratelli. Il Dio che non si stanca mai di amarci, esige che anche l’uomo mai si stanchi di amare i fratelli come Cristo ci ha amati dalla croce. Sono queste le regole divine per l’esercizio della misericordia, del perdono, della benedizione, della provvidenza che ci devono governare. Senza Dio siamo in una falsa speranza, camminiamo su una via di illusione, percorriamo sentieri di pura eresia. Non c’è salvezza se Dio è Dio e noi siamo noi, con metodologie distinti, con pensieri distanti più che l’oriente dall’occidente.</p>
<p>19/04/13 Un uomo che si appoggia alla sua scienza, alle sue conoscenze, a tutto ciò che viene da ciò che non è Dio, è il più misero tra i mortali. Per l’uomo senza Dio non ci potrà mai essere alcuna speranza di vita vera, perché la nostra vera speranza è uno solo: il Signore. Non vi è benedizione di Dio sulla nostra vita, se non rimanendo noi nei cardini dell’alleanza celebrata nei sacramenti della salvezza. Oggi aleggia nel mondo una triste visione del nostro Dio che necessariamente crea una triste visione della stessa nostra antropologia. Oggi si dice che il Signore è solo misericordia, perdono, compassione, carità, pazienza. Si predica da anni che Dio perdona sempre e che noi non ci dobbiamo mai stancare di accostarci al suo trono di grazia. Si dimentica di aggiungere che il Signore chiede pentimento, conversione, rientro dell’uomo nella misericordia e nel perdono. Viviamo il mistero della Beata Trinità come se fossero tre Dèi, separati e distinti. Ognuno viene pensato, invocato, pregato per se stesso. La pericoresi trinitaria è anche pericoresi salvifica. Il Padre ci dona Cristo. Cristo ci dona lo Spirito Santo dal Padre. Lo Spirito Santo ci dona Cristo nella sua perenne verità e attualità. Lo Spirito Santo la verità del Padre e di Cristo Gesù. è lo Spirito la vita della Parola di Gesù. È Lui che quotidianamente le dona vita. Cristo Gesù in seno alla Trinità è nello Spirito la verità dell’amore del Padre. Il Padre nello Spirito dona verità eterna al suo amore. Lo Spirito Santo dona la verità dell’amore del Cristo al cristiano ed è sempre lo Spirito Santo che dona il cristiano al Padre. Senza lo Spirito Santo Dio è senza verità, Cristo è senza verità, il cristiano è senza verità. Senza lo Spirito Santo formiamo dei cristiani senza vera vita, perché senza la vera vita di Dio in loro. È lo Spirito Santo che trasforma in Cristo il cristiano in essere spirituale. Per opera dello Spirito Cristo può offrire al Padre il frutto vero della sua redenzione: il cristiano tutto trasformato ad immagine di Dio.</p>
<p>19/04/13 Il giudice ha il posto di Dio per risolvere ogni lite tra gli uomini, per far sì che la giustizia si affermi e l’ingiustizia regredisca. La moralità di un popolo viene custodita e salvaguardata anche attraverso il retto esercizio del potere giudiziale. Mai il giudice dovrà agire per ideologia, politica, corruzione, parzialità, riguardi personali, sudditanza psicologica, servitù all’uomo. Nella città il giudice è garanzia di imparzialità, onestà, verità storica di ogni fatto o evento. Il giudice ha nelle mani un potere illimitato. Può fare della legge un servizio alla verità o un servizio a se stesso e ai suoi pensieri. Per il giudice giusto trionfa il bene nella città e il male è debellato. Per il giudice disonesto trionfa il male ed è debellato il bene. Ogni sentenza del giudice deve essere emessa come alla presenza del Signore, in conformità alla verità accuratamente ricercata. Il giudice esercita la giustizia nel nome del Signore, che è la verità, la giustizia, la legge, la santità, la perfezione assoluta. Quando il giudice emette una sentenza, ogni uomo deve trovare in essa la verità come se essa fosse stata emanata dallo stesso Dio. Il giudice non è a servizio dell’uomo o di se stesso o di una casta politica. Lui è ad esclusivo servizio del Signore e giudica in suo nome. Questa verità non è in ogni cuore. Molti sono coloro che giudicano, ma non tutti secondo questa profondissima rettitudine di coscienza. Quando la coscienza di un giudice è lassa, è la fine della giustizia, ma anche della sana e corretta moralità nel popolo. La giustizia non è l’applicazione neutra della Legge. È invece l’applicazione della Legge secondo il cuore di Dio. Il cuore di Dio è bontà infinita, eterna misericordia. Chi vuole amministrare bene la giustizia deve possedere lo stesso cuore di Dio. La volontà di Dio ha dato la Legge. Il cuore di Dio è il metro per giudicare ogni trasgressore. Se il cuore di Dio non è in chi giudica, si farà della Legge uno strumento di male. Si guarderà alla Legge e non all’uomo. Senza il cuore di Dio in chi esercita la giustizia, anche nel sacramento della penitenza, non si è misericordiosi e neanche giusti. Il nostro Dio è giusto e misericordioso. Ogni giudice della terra dovrà essere come Dio, giusto e misericordioso. La fede è logica, razionalità, sapienza, grande intelligenza. Essa è atto perfetto dell’uomo nella sua globalità di anima, spirito, corpo.</p>
<p>19/04/13 La fede trova il suo fondamento razionale, intelligente, sapiente nella storia. Senza storia non c’è vera fede. Chi esclude la storia dal processo della fede, per farne solo un atto dell’intelligenza, costruisce un’ideologia, non certo la fede. La fede è vera quando parte dall’atto storico di Dio. Essa è sempre falsa quando è carente della storia di Dio con l’uomo. La nostra fede non è la visione umana di Dio. È la visione divina sull’uomo: visione di creazione, redenzione, giustificazione, elevazione.</p>
<p>20/04/13 Chi vive bene l’Eucaristia, vive bene la sua vita. Chi vive male questo saramento divino, vivrà necessariamente male la sua vita. Chi comprende l’Eucaristia comprende la sua vita. Chi non ha alcuna comprensione dell’Eucaristia neanche la sua vita potrà mai comprendere. Nell’Eucaristia si compie perfettamente tutto il mistero della vita del discepolo di Gesù. Ma cosa è esattamente l’Eucaristia? L’Eucaristia è il sacramento nel quale il pane viene trasformato in corpo di Cristo, il vino trasformato nel sangue di Cristo. Per l’Eucaristia ricevuta in pienezza di fede avviene la trasformazione del cristiano in Cristo, in sua vita, suo corpo, suo dono d’amore. Trasformato in corpo e sangue di Cristo, nell’Eucaristia il cristiano viene offerto come cibo di vita eterna, ad ogni discepolo di Gesù. Il cristiano, in Cristo, realmente, veramente, sostanzialmente si fa cibo di vita per i suoi fratelli. Se questo suo farsi cibo non avviene, non si consuma quotidianamente, l’Eucaristia non è ricevuta in pienezza di fede. È ricevuta vanamente l’Eucaristia che non trasforma noi in pane e vino reale, non sacramentale, spirituale, per la vita dei nostri fratelli. Cristo dona da mangiare al mondo intero, donandosi da mangiare ad ogni uomo che crede in lui nel sacramento del suo corpo e del suo sangue. Anche i discepoli dovranno dare da mangiare alle folle, donando se stessi da mangiare, offrendosi loro come pane e vino. Nel sacramento dell’Eucaristia deve compiersi sempre un doppio miracolo. Il primo miracolo dell’Eucaristia è la trasformazione del pane e del vino in corpo e in sangue di Cristo compiuta dal Presbitero. Il secondo miracolo è di chi riceve l’Eucaristia: costui deve trasformarsi in pane e in vino reale per dare vita al mondo intero. Quando il discepolo di Gesù si trasforma in pane e in vino, in corpo di amore per i fratelli si compie una vera moltiplicazione del pane. L’Eucaristia trasforma noi in corpo di Cristo. Attraverso noi, il corpo di Cristo, ritorna ad essere pane e vino per saziare il mondo. Cristo Gesù, assunto da noi, in noi deve trasformarsi in pane e in vino d’amore per continuare a salvare ogni uomo. Se tutto rimane evento puramente spirituale, l’Eucaristia fallisce nel suo intento e nel suo fine. È ricevuta vanamente, inefficacemente. Il pane e il vino trasformati in corpo e in sangue, da Cristo ci sono dati perché in noi trasformiamo Lui in perenne pane e vino di vita. È questo il miracolo sempre attuale dell’Eucaristia ricevuta secondo la fede. Cristo continua la sua vita in noi e per noi.</p>
<p>20/04/13 Vi sarà un giudizio severo contro il giudice che distorce la giustizia trasformandola in ingiustizia, sopruso, arbitrio. Il Signore non sopporta chi esercita questo ministero in suo nome e con la sua autorità e si comporta in modo disonesto. Un giudice disonesto è più che un falso profeta. Egli dona vigore all’ingiustizia e indebolisce i cultori della giustizia. Dio non ha riguardi personali né preferenze verso nessuno. Non accetta doni per farsi corrompere. Dio non giudica per ideologia e neanche per interessi personali, materiali, spirituali, di pensiero, per odio o per vendetta. Il Signore guarda solo l’opera di ciascuno e secondo le opere giudica ogni uomo, in modo equo e imparziale. Equità, imparzialità, assenza di ideologie, interessi personali di qualsiasi genere, libertà da ogni uomo, devono sempre guidare il giudice</p>
<p>21/04/13 L’amore di Dio non è una realtà fuori di Dio, una grazia creata per noi. L’amore di Dio è Dio stesso riversato tutto in Cristo Gesù. Cristo Gesù è amore non statico ma dinamico eterno, non solamente divino, soprannaturale ma anche umano, naturale. In Cristo la Persona divina, eterna, increata, generata dal Padre nell’oggi dell’eternità, sussiste nelle due natura, divina e umana. È Cristo Gesù che è stato versato nei nostri cuori, come principio eterno, divino, umano, soprannaturale, naturale, del nostro amore. È Cristo Gesù la sola ed unica vita della nostra vita e del nostro amore, che deve essere tutto ad immagine del suo. L’amore Cristo, è vita eterna, carità, misericordia, pietà, compassione, perdono, dono totale di se stesso, dell’intero suo corpo e sangue. L’amore di Cristo non è stato versato solamente ieri, ogni giorno viene versato dallo Spirito Santo nei nostri cuori. Il nostro amore è un atto trinitario perenne. Il Dio amore, in Cristo, per la grazia di Cristo, viene versato dallo Spirito Santo nei cuori. Per l’amore di Cristo Gesù, versato nei nostri cuori, con Lui e per Lui noi cominciamo ad amare veramente Dio. Come il Padre ci ama donandosi in Cristo e donandoci Cristo, così noi amiamo Lui, donandogli Cristo in noi e donando noi in Cristo. È lo Spirito Santo l’Attore perenne della nostra vera salvezza. È Lui che versa Cristo in noi e versa noi in Cristo perché ci doni al Padre.</p>
<p>21/04/13 Il popolo deve provare gioia quando viene a lodare il Signore nel tempio santo, nella sua Chiesa. Il tempio deve risuonare a festa, risplendere di gioia e di esultanza. Un tempio lugubre, triste, vuoto non eleva a Dio. Allontana da Lui. Un culto noioso, lugubre, tetro, triste, lungo, crea nel cuore antipatia verso il sacro e allontana la gente dal servire il Signore. Un culto disordinato, disarmonico, confusionario, privo di bellezza, di certo non rivela la stupenda gloria del Signore e non attrae a lui. Il culto visibile è sempre segno del culto invisibile. Il culto del corpo è segno del culto dello spirito e dell’anima. Un culto durante il quale si è distratti, si chiacchiera, si disturba, si pensa ad altro rivela un cuore non rivolto verso il Signore. Un culto senza cuore è un culto vuoto, vano, non serve al Signore, anzi gli dona fastidio. Meglio non celebrarlo che celebrarlo in vano. Questo desiderio Dio ha espresso attraverso Malachia: Oh, ci fosse fra voi chi chiude le porte, perché non arda più invano il mio altare! Non mi compiaccio di voi – dice il Signore degli eserciti – e non accetto l’offerta delle vostre mani! Poiché dall’oriente all’occidente grande è il mio nome fra le nazioni e in ogni luogo si brucia incenso al mio nome. E si fanno offerte pure, perché grande è il mio nome fra le nazioni. Dice il Signore degli eserciti. Il culto esterno è la visibilità del cuore. Come è il suo culto così è anche il suo cuore. Un culto senza cuore rivela un uomo senza Dio.</p>
<p>22/04/13 Un consiglio sbagliato, fuori luogo, stolto, insipiente, porta un re alla rovina. Dio è il vero consigliere dell’uomo. Quando però l’uomo abbandona il suo Dio, questi non può più consigliarlo per il suo bene. Senza Dio, consiglieranno l’uomo quanti sono senza Dio. Da costoro mai potrà venire un consiglio di vita. Verrà sempre un consiglio di morte. Chi vuole ricevere il consiglio da Dio, deve perennemente vivere nella sua alleanza, nei suoi precetti o comandamenti. Se il precetto di Dio non è il primo consigliere di un uomo, neanche Dio potrà essere il suo consigliere. Mai potrà essere consigliato da Dio, chi ha deciso di abbandonare la verità di Dio per consegnarsi alla menzogna dell’idolatria. Il Siracide ci esorta, prima di chiedere un consiglio, a constatare se la persona a cui ci si rivolge è un perfetto osservante della Legge. Dio è in chi osserva la sua legge. Chi è fuori della sua legge è senza Dio e nessun consiglio verrà mai da parte del Signore.</p>
<p>22/04/13 Dove più uomini lavorano nello stesso campo, è necessaria una grande opera di coordinamento, di ordine. Per quest’opera occorrono persone che sappiamo dirigere, orientare, consigliare, predisporre, sensibilizzare, incitare, coordinare. Menti sagge, giuste, eque, sapienti devono essere poste a capo perché il lavoro risulti ben fatto. Menti piene di odio, invidia, gelosia, rancore mai potranno svolgere opere di comunione. Fondamento della comunione è la virtù, mai i vizi. Menti avvolte da cecità spirituale, sovraccariche di egoismo, stracolme di stoltezza mai potranno governare un popolo. Un popolo si governa morendo e sacrificandosi per esso, togliendosi il pane dalla bocca per esso, dissetandolo con il proprio sangue. Dio è mistero e misteriose sono tutte le cose che lui fa. Se non partiamo da questa verità divina, ci smarriamo, ci confondiamo. Senza questa verità, entriamo nel caos dei pensieri, navighiamo negli errori, smarriamo la via che conduce alla pienezza della verità. Tutta la nostra vita è dalla verità di Dio, dalla sua scelta, frutto della sua eterna, divina, insindacabile e imperscrutabile sapienza. Oggi, ai nostri giorni, Dio ha scelto una donna semplice, umile, ricca di fede per ricordare al mondo il Vangelo della salvezza. Avrebbe potuto scegliere illuminati, dotti, eruditi, esperti teologi. Non lo ha fatto. È questo il suo mistero. Le vie degli uomini non sono le sue vie. Le vie di Dio non sono le vie degli uomini. Al grande ed illuminato teologo il signore chiede la grande umiltà di accogliere la sua via e di porsi al servizio di essa. Senza Dio, perché posti fuori dell’obbedienza alla sua Parola, si cade in preda all’angoscia che ben presto si trasforma in disperazione. Senza Dio nessuno sa cosa fare, dove andare, a chi rivolgersi per avere un consiglio, una luce. Senza Dio non c’è nessuno che potrà aprirci una porta di vera speranza, vero aiuto, vera salvezza, vera redenzione, vera liberazione. È sempre così per ogni uomo che abbandona il Signore, perché mosso e guidato da superbia, orgoglio, tracotanza, invidia, gelosia. È il Signore la nostra vera porta della speranza, della consolazione, della pace, della benedizione, del successo vero. Chi è senza Dio somiglia in tutto ad un povero naufrago in una tempesta tropicale aggrappato ad una misera zattera. La zattera dell’uomo senza Dio sono i pensieri umani, fatti di tanta oscurità, di totale assenza di luce, infinita stoltezza e insipienza.</p>
<p>23/04/13 L’insegnamento, l’ammaestramento, l’istruzione della Legge di Dio è opera fondamentale per l’uomo. Una città, un paese, un regno nel quale non si insegna la volontà di Dio, è un regno, un paese, una città condannati al caos. Dove regna la Legge del Signore regna la vita. Dove la Legge del Signore è assente, imperano morte e distruzione. Chi omette di formare gli uomini nella conoscenza della volontà di Dio, diviene responsabile di ogni misfatto che si commette nel popolo. Chi omette di dare luce piena alla città, si addosserà tutti i peccati che nella città si commettono per mancata istruzione o formazione. Lo sdegno del Signore è contro coloro che hanno omesso di formare, insegnare, ammaestrare, istruire. Il vero profeta non dice ciò che l’uomo vuole sentirsi dire. Proferisce invece ciò che Dio gli comanda di annunciare, pronunciare, dire. Il falso profeta dice ciò che l’uomo ama ascoltare. Ma poi la storia gli dice altre cose, cose non buone, il contrario della falsa profezia. Il vero profeta dice all’uomo ciò che l’uomo non ama ascoltare, ma poi la storia è dalla parte del profeta, conferma la sua parola. Il falso profeta non illude quando profetizza, ma quando la storia si compie. Quanto avviene non è mai secondo la sua parola. Il vero profeta sembra che illuda o inganni al momento in cui pronuncia il suo oracolo, ma poi la storia lo conferma in ogni sua parola. Con il falso profeta si gioisce prima, ma si piange dopo. Con il vero profeta si piange prima, ma si gioisce dopo. Quella del vero profeta è sempre una parola di salvezza. Quella del falso profeta sempre una parola di perdizione.</p>
<p>23/04/13 La verità salva. La falsità uccide. La verità apre il cuore alla speranza. La falsità chiude il cuore in ogni disperazione. Vi sarebbe già una grande rivoluzione cosmica se ogni uomo fosse lasciato libero di poter gridare a Cristo Signore. Il martirio cristiano è il frutto di una decisione infernale dell’uomo che stabilisce che a Cristo non si debba e non si possa gridare. Questo avviene anche nelle nostre contrade, nei nostri piccoli e grandi villaggi, nelle grandi città. In ogni ambito, luogo dove l’uomo vive si vuole che non si gridi a Cristo Gesù, neanche a Lui si pensi. Con Lui non ci si deve relazionare. Urge oscurare Cristo dal cuore e dalla mente di ogni uomo. Così grida oggi l’uomo contemporaneo. E poi noi cosa gridiamo? Che la nostra società è evoluta, progressista, liberale, moderna. Non c’è alcuna modernità là dove l’uomo viene ostacolato in ogni modo perché non gridi a Cristo Gesù. Neanche vi è umanità dove si uccide una persona perché vuole convertirsi a Cristo. Impedire ad una persona di aderire a Cristo, è vera disumanità, vero oscuramento dei valori umani fondamentali. La verità storica, divina ed umana, del Cielo e della terra, del tempo e dell’eternità di Maria e di Gesù è verità di salvezza universale.</p>
<p>23/04/13 Su Gesù e su Maria l’uomo insegna menzogne, falsità, portando grandi turbamenti nei cuori delle persone semplici e umili. Chi è corrotto nel suo cuore e nella sua mente, chi è falso nel suo cuore e nella sua mente mai potrà dire la verità storica. Chi è cattivo nel suo cuore e nella sua mente, diviene incapace di ogni verità. La sua falsità uccide ogni germe di verità posto nel cuore. Chi si è pervertito di mente e di cuore, mai potrà essere uomo di verità. Necessariamente sarà uomo di menzogna. Chi è uomo di menzogna, tutto avvolgerà di falsità. Non può dire verità chi è trasformato in menzogna, in falsità. Chi non dice la propria verità, la verità di se stesso, della sua natura e persona umana, mai potrà dire la verità di Dio e delle sue opere. Chi vuole dire la verità sulle realtà diviene ed umane deve prima di ogni altra cosa divenire lui vero nella sua natura e persona umana. Un uomo diviene verità solo accogliendo Cristo Gesù e divenendo con Lui una cosa sola, una sola vita, una sola luce, una sola verità.</p>
<p>24/04/13 La fede in Dio, in Cristo Gesù, nello Spirito Santo, nella Parola del Signore, passa sempre, necessariamente, attraverso un altro uomo. È l’uomo la via della fede per l’uomo. Se l’uomo è verità di Dio, di Cristo, dello Spirito Santo, del Vangelo, lui genererà vera fede. Se invece lui è nella falsità di se stesso, perché non è nella verità del suo Dio, da lui mai potrà nascere la vera fede. Nascerà sempre una falsa fede, perché falsa è la verità che lui dona e porta in sé. Poiché l’uomo è via della fede, è giusto che venga prima provato, constatato, osservato nella sua verità. Questo obbligo è di tutti coloro che vogliono aprirsi all’accoglienza della parola che lui predica, annunzia, dice, insegna, proclama, spiega. Senza questo lavoro previo, il rischio è quello di abbracciare una falsa e ingannevole verità che ci dona una falsa e ingannevole fede. Chi cade in questo errore, è lui responsabile della falsità che governerà per intero la sua vita. È lui il responsabile della sua mancata umanizzazione, perché fuori della sola verità. Solo la vera fede aiuta l’uomo a divenire vero uomo.</p>
<p>24/04/13 Il perdono è verità eterna del nostro Dio e Signore. Ma cosa è esattamente il perdono nella verità eterna di Dio? Perdonare è dare all’uomo la possibilità di poter cominciare di nuovo, avendo con il peccato smarrito di se stesso verità, natura, essere. Il peccato pone l’uomo dal sentiero della vita nel sentiero della morte. L’uomo è frantumato e sbriciolato nella sua stessa natura. Dio dona ad ogni uomo la possibilità di potersi ricostruire, anzi lui stesso viene e ci ricostruisce, rigenerandoci, elevandoci, rinnovandoci. Come Dio viene e ci ricompone cuore, mente, spirito, anima, così dovrà potersi sempre dire di ogni discepolo di Gesù. Anche il discepolo di Gesù deve essere sempre un ricostitutore, ricompositore, rinnovatore, elevatore di ogni suo fratello.</p>
<p>24/04/13 Quando vi è differente volontà tra chi comanda e chi obbedisce, nessuna opera potrà mai essere portata a compimento. La comunione nella volontà è essenza e verità per ogni opera. È il fondamento, il principio, la bontà della sua riuscita. Noi siamo redenti perché la volontà del Padre è stata fatta interamente sua da Cristo Signore. Senza questa perfetta assunzione mai vi sarebbe potuta essere opera salvifica vera, efficace, duratura nei secoli. Anche oggi la salvezza del mondo si compie, se si realizza la comunione di volontà tra ogni discepolo e Cristo Gesù. Dove tra Cristo e i suoi discepoli vi sono due volontà, quella di Gesù e l’altra dei discepoli, nessuna redenzione si compie. Se nella Chiesa, Diocesi, Parrocchie, vi sono volontà differenti tra Papa, Vescovi, Presbiteri, fedeli laici, mai si sarà salvezza. Senza la comunione delle volontà, si esce fuori di ogni vero principio di salvezza e di redenzione. Oggi molti cercano la comunione con Dio, senza la comunione con Cristo, senza la comunione con la Chiesa. Dio, Cristo, Chiesa sono una sola comunione. Se uno solo dei tre soggetti manca alla comunione, non vi è per nulla comunione. Dio è in Cristo, Cristo è nella Chiesa, la Chiesa è in Cristo, Cristo è in Dio. Il vero Dio è in Cristo. Il vero Cristo è nella Chiesa. Chi abolisce la mediazione della Chiesa, mai incontrerà il vero Cristo, mai entrerà in comunione con il vero Dio. Il suo Dio è un idolo. La debolezza cristiana risiede proprio nella rottura nella comunione delle volontà. Ognuno vive con la sua personale volontà. Cristo vive con la sua volontà e il suo corpo con la sua. Il Papa vive con la sua volontà e i Vescovi con la loro. Il Vescovo vive con la sua volontà e i Presbiteri con la loro. Il Presbitero vive con la sua volontà e i fedeli laici con la loro. Ogni fedele laico vive con la sua propria volontà, separata e assai disgiunta dalle altre volontà. Il singolarismo è sempre anticristiano. Il lavoro per la redenzione dei cuori mai potrà prescindere dalla comunione delle volontà. Nella separazione non c’è alcuna missione. Chi vuole lavorare per la salvezza, deve porre ogni attenzione a creare la comunione nelle volontà tra tutti i soggetti della missione.</p>
<p>25/04/13 È difficile perseverare da soli sulla via del bene, della verità, della giustizia, della vera adorazione del nostro Dio. Sempre si ha bisogno di qualcuno che ci ricordi la nostra vocazione, la nostra missione, la nostra fede, che ravvivi il nostro amore. Nessuno da solo potrà mai perseverare. Si smarrirà. Abbandonerà il suo Dio. Si consegnerà agli idoli. Perderà la fede. Con una persona che ci fa da vero bastone da viaggio, che ci aiuti a camminare nella verità e nella giustizia, tutto diviene possibile. Si persevera nella comunione. Cercare la comunione nella fede, nella speranza, nella carità, è obbligo per ogni adoratore del vero Dio. Chi si separa dagli uomini di vera fede, ben presto si separerà dal vero Dio. Lo lascerà. Si consegnerà all’idolatria, al male, al peccato. È questa la tristezza del mondo: il cuore dell’uomo. La mente spenta verso la vera carità da offrire al fratello. La tristezza diviene ancora più grande se si pensa che spesso la gente non deve fare nulla, ma veramente nulla, per aiutare qualcuno. Basta solo che lo si lasci gridare, urlare il suo bisogno, dire a Dio le sue necessità, pregare con cuore puro e mente certa. Ma tristezza ancora più grande, più tetra, più buia, è che in molti paesi di questo mondo si uccidono uomini perché gridano a Cristo Gesù. Chi non può gridare al vero Dio rimane nella disperazione, morte spirituale, fame, nudità, malattia, carenza e privazione di ogni cosa. Molti vengono uccisi perché non passino a Cristo, volendo con decisione satanica che restino nell’oscurità di mente e durezza di cuore. Che un uomo sia senza Dio lo si vede dalle sue decisioni: stolte, insipienti, di morte, distruzione, guerra, generatrici di miseria. È sufficiente che il Signore non ispiri una sola decisione e l’uomo si trova già nella polvere, nella miseria, nella morte di se stesso.</p>
<p>25/04/13 La grande onnipotenza di Dio è la conduzione della nostra mente secondo verità e giustizia, santità e sapienza, bontà e saggezza. Una sola decisione di insipienza e stoltezza conduce l’uomo alla rovina e con lui tutti coloro che sono da lui dipendenti o a lui soggetti. Quando un uomo si allontana da Dio, si allontana anche dalla fonte della sua vera sapienza, intelligenza, saggezza. Senza Dio, si è abbandonati alla stoltezza, insipienza, demenza del cuore e della mente. Non dobbiamo fare nulla per rovinarci, distruggerci. È sufficiente seguire i pensieri del proprio cuore che non sono più ispirati da Dio. È facile allora sapere chi è con Dio e chi è senza Dio: basta osservare con attenzione le decisioni da lui prese. Ogni decisione rivela il nostro stato spirituale. Chi è con Dio prenderà sempre decisioni di sapienza. Chi è senza Dio agirà per stoltezza. La storia ci rivela, attesta e testimonia che tutti gli uomini sono stati sempre rovinati dalle loro decisioni. Non sono gli altri che ci mandano in rovina. È la nostra scelta di non camminare con Dio per seguire gli idoli. Se la nostra vita è in Dio, è anche nella sua sapienza ed intelligenza. Se non è in Dio, è nella nostra stoltezza, insipienza, demenza. Nessuno potrà mai pensare di abbandonare il Signore, disprezzare i suoi profeti e trovare benedizione da parte del suo Dio. Dio e la sua parola, il Signore e la sua volontà, Dio e la sua grazia, Dio e i suoi profeti sono una cosa sola. Chi vuole la grazia e la benedizione del Signore deve volere la sua parola, la sua volontà, la sua legge, i suoi profeti. Chi non vuole i profeti di Dio, non vuole Dio. Chi disprezza i profeti di Dio, disprezza Dio. Chi rifiuta il loro messaggio, rifiuta Dio. Chi rifiuta Dio, rifiuta la sua grazia, la sua benedizione, la sua sapienza, la sua saggezza, la sua luce, la sua verità, la sua guida. Quale luce, quale saggezza vi potrà essere in un uomo che ha rifiutato, che rifiuta, calunnia, disprezza i profeti del Dio vivente? Nessuna. Quale discernimento santo vi potrà essere in una persona che ha calunniato, calunnia, parla male dei profeti di Dio? Nessuno. Chi si prende come suo consigliere una persona che disprezza i profeti del Dio altissimo, quale buon consiglio potrà mai ricevere? Se tu, uomo, chiunque tu sia, sai che una persona disprezza i profeti del vero Dio, come puoi sperare che ti possa illuminare e consigliare? Non sai che chi è senza il profeta di Dio per sua cattiva volontà è privo di Dio e di conseguenza carente di ogni saggezza e intelligenza? Non si può giocare con Dio, perché Dio non gioca con noi. Chi pensa di poter giocare con Dio, è uno stolto. Ma questa è la storia. Ci si lascia consigliare da chi ha rifiutato i veri profeti. Ci si lascia guidare da chi non è guidato da Dio.</p>
<p>25/04/13 Il niente è il più grande frutto della superbia. Il niente del niente è la sua gloria. Ogni uomo dovrebbe pensare prima di lasciarsi afferrare dalla superbia: sulla sua testa pende il niente, solo il niente. Gridare al Signore deve essere la preghiera del cuore inquieto, oppresso, tormentato, schiavizzato, carcerato, lacerato, annebbiato. Noi recitiamo preghiere, ma non preghiamo. Andiamo a Dio con formulari di preghiere, ma è solo la voce che bisbiglia, il cuore tace. A noi non importa nulla di ciò che accade. Preghiamo scherzando e scherziamo pregando. Non gridiamo la nostra sofferenza al Signore. Poiché noi non gridiamo, il Signore, il nostro Salvatore, non ci può ascoltare. Non sente e non interviene. Non si può andare dal Signore con voce sommessa, pacata, calma, serena. Questa voce non giunge all’orecchio dell’Onnipotente. Dio ascolta chi grida. Grida chi supera ogni altra voce. Grida chi ha la voce più potente di tutti. Una preghiera non gridata è una preghiera non ascoltata. Il cieco di Gerico grida e il Signore lo ascolta, lo guarisce, lo salva.</p>
<p>26/04/13 Chi si sottrae al mistero di Dio e dell’uomo vero in Dio, che è mistero di ascolto e di obbedienza, fa cose contro la sua stessa verità. Nella sua oscura solitudine, per possedere una qualche luce fa cose vietatissime, ci si rivolge agli idoli e alla superstizione. È questo il momento più oscuro per un uomo: quando abbandona il suo Dio per rivolgersi alla superstizione. Quando ci si rivolge a ciò che non è Dio, che è contro Dio, si cade nella notte più oscura, tetra dell’anima e dello spirito. Ai nostri giorni questo mondo occulto della superstizione è più che lebbra, più che peste, più che altra mortale epidemia e pandemia. Il ricorso alla superstizione è la religione più dei cristiani che dei pagani. Urge operare una grande bonifica nella mente e nel cuore dei discepoli di Gesù. Il cristiano deve riporre la sua fiducia solo in Dio, in Cristo Gesù, nella preghiera, nella conversione. Il cristiano deve credere nella sofferenza e vivere una vita ordinata, fatta di vera osservanza dei Comandamenti e delle Beatitudini. Altre cose non devono interessare al cristiano. Interesseranno altre cose, quando Gesù non è più al centro degli interessi del suo cuore.</p>
<p>26/04/13 Chi pecca contro la legge del Signore, non pecca contro un uomo, pecca contro Dio, offende il suo Signore. Si fa il male agli uomini, ma si pecca sempre contro il Signore. Urge che questa verità venga messa nel cuore da parte di ogni uomo. È Dio, non l’uomo, il vindice del male a lui arrecato, fatto. Ogni giustizia e ogni vendetta va lasciata al Signore. Sono in grande errore tutti coloro che si ergono a vindici e a giustizieri del male loro arrecato. Poiché è il Signore l’offeso, all’istante il giudizio passa dal tribunale della nostra coscienza al tribunale del nostro Dio. Sarebbe sufficiente questa sola verità, per portare pace in molti cuori assetati di giustizia e di vendetta verso i fautori del male. È Dio il solo giudice, anche dei nostri pensieri cattivi e bramosi di giustizia, di vendetta, di sangue, di morte, di carceri. Se chiediamo vendetta e giustizia per gli altri, anche per noi il Signore dovrebbe applicare la stessa regola. È giusto che si sappia che di ogni nostro pensiero usurpatore della sua giustizia dobbiamo rendere al nostro Dio e Signore.</p>
<p>26/04/13 Ci siamo appropriati di ciò che non ci appartiene. Anche noi siamo uccisori del nostro Dio e Signore nei nostri cuori. Gli altri hanno offeso Dio, facendo il male ai loro fratelli. Noi offendiamo Dio desiderando il male per coloro che il male hanno fatto. Anche noi siamo offensori di Dio. Non siamo migliori degli altri. Non siamo come Dio, a sua immagine e somiglianza. Giudicando i fratelli, siamo in tutto simili a loro, con lo stesso peccato nel cuore: abbiamo offeso il nostro Dio. Nessuno è autorizzato a sfogare contro gli altri tutta la propria crudeltà e ferocia. L’umana pietà deve sempre governare un cuore. Mai la misericordia deve abbandonare il nostro spirito, mai esso deve essere governato dalla mancanza di pietà e di commiserazione. Mai un uomo si deve abbandonare al male infinito, alla ferocia infinita, alla spietatezza infinita della sua umanità corrotta e malvagia. La verità di un uomo si manifesta dinanzi al suo nemico. È vero uomo chi ha pietà e misericordia verso quanti gli sono nemici o avversari. È invece uomo che non è giunto ancora alla vera maturità umana, chi dinanzi al nemico in difficoltà sfoga tutto il suo furore. La storia sempre ci pone dinanzi alla verità della nostra umanità. È sufficiente osservare le reazioni del nostro cuore. Se le reazioni sono di pace, misericordia, pietà, compassione, comprensione del nemico, allora la nostra umanità è cresciuta. Se ci dimostriamo feroci, crudeli, spietati, senza commiserazione verso il nemico, è segno che ancora non siamo veri nella nostra umanità. È il nemico che ci rivela chi siamo, qual è la nostra maturazione umana, quali progressi in umanità abbiamo fatto, quali ci restano da fare. Una reazione non governata dalla pietà ci rivela la nostra non perfetta umanità. Siamo ancora da ricostruire nel nostro vero spirito. La nostra unica moralità è la volontà di Dio, la sua Legge, i suoi Comandamenti che sempre devono regolare ogni nostra azione e reazione. Ogni uomo, sempre, in ogni circostanza, è da Dio che deve sapersi vedere, mai dalla storia, mai dai suoi nemici, mai dai suoi fratelli.</p>
<p>26/04/13 La regola morale è Dio. La storia mai potrà divenire regola morale per l’uomo. La storia va sempre vissuta secondo la divina regola morale. Questa verità va messa nel cuore. Essa deve ispirare propositi e azioni, decisioni, pensieri. Dio è la sola fonte della vera moralità. La carità deve sempre trionfare nelle relazioni tra gli uomini. È la carità che ci fa essere veri uomini. La carità ci rende ad immagine e a somiglianza del nostro Dio, che sempre fa trionfare la sua misericordia verso tutti. Mai nessuno è stato abbandonato dal nostro Dio. Sempre Lui si rivela ricco di misericordia, bontà, carità, vera santità. Chi non fa trionfare la carità, mai potrà dirsi verso uomo, perché senza carità non si è ad immagine e a somiglianza del nostro Dio. Noi siamo fatti di carità. Chi vive di carità è uomo. Chi non vive di carità non è uomo. È privo della natura umana che è carità. Un re può essere la salvezza, ma anche la rovina dell’intero suo popolo. Tutto dipende dalle sue scelte. Se le scelte del re sono secondo Dio, egli diviene salvezza e benedizione per l’intero popolo. Se le scelte del re non sono secondo Dio, egli è causa di rovina e di perdizione per l’intero suo popolo. Dio non può essere abolito dalle scelte operate in un popolo. È Dio la scelta vera del popolo. È la scelta di Dio la vita del popolo. Su questo argomento si deve avere una parola chiara, vera, divinamente vera. Ogni scelta che esclude la verità di Dio è una scelta contro la verità dell’uomo. È una scelta di perdizione, non di vera vita. Un popolo che non sceglie secondo Dio, si condanna da se stesso alla rovina, alla distruzione, alla perdizione. Voi che governate siate saggi. Scegliete il bene secondo Dio e il vostro popolo prospererà. Se voi governanti della terra sceglierete il male secondo Dio, perirete voi e il popolo con voi. Il benessere della nazione è da Dio. Chi governa e non parte dalla storia concreta che gli sta innanzi, ma vuole inseguire l’utopia dei suoi pensieri, è la rovina del popolo.</p>
<p>27/04/13 Tutto inizia dalla purificazione del sacerdote. La santità del sacerdote è fonte di santità per ogni altra persona, per il mondo intero. Se il sacerdote non è fonte di santità, nessuna vera santità potrà mai sorgere in questo mondo. Senza santità il mondo sarà un deserto. Il sacerdote è vero mediatore della santità. Lui l’attinge tutta in Cristo Gesù, la trasforma in sua personale santità, la offre al popolo. Il sacerdote porta sulla su spalle un gravissima responsabilità: la santità del mondo intero è dalla sua santità. Quando il sacerdote non è più fonte di santità, il popolo avverte all’istante un calo della santità di ogni persona che fa parte di esso. Il sacerdote è come il fiume che deve dare acqua ad un'intera piantagione. Se lui si essicca, tutta la piantagione si essicca. Se il sacerdote porta acqua copiosa di santità, tutta la piantagione del popolo di Dio ne riceve un grande beneficio. Se il sacerdote irradia, abbevera, nutre tutti con la sua santità, la luce della verità e della grazia di Cristo Gesù inonderà il mondo.</p>
<p>27/04/13 Per una santa celebrazione dei sacramenti vi sono disposizioni rituali da osservare e disposizioni morali, spirituali, di cuore, di mente. Quando le disposizioni morali, spirituali, di cuore, di mente sono nella santità e nella vera moralità, il sacramento può essere ricevuto. A volte alcune disposizioni saltano, non per cattiva volontà di colui che si accosta al sacramento, ma per circostanze storiche. La legge della Chiesa non è assoluta. Essa va sempre sottoposta all’intelligenza teologica di chi è preposto alla sua osservanza. L’intelligenza teologica non nasce però dal cuore dell’uomo. Essa deve scaturire dalla sapienza dello Spirito Santo. È necessario che l’interprete teologico o pastorale della legge viva in intima comunione di verità e carità con lo Spirito del Signore. Chi è fuori dello Spirito di Dio mai potrà interpretare teologicamente e sapientemente la legge della Chiesa. Chi è fuori vi metterà la sua sapienza umana, sapienza della carne, non certo la sapienza dello Spirito Santo, che non è nel suo cuore. Molte situazioni pastorali potrebbero essere risolte sempre per il più grande bene delle anime, solo se vi fosse questa sapienza divina. Quando questa sapienza nello Spirito Santo manca, si ci appella alla legge per escludere dal sacramento. È grave errore. Senza questa sapienza spesso si salta la legge senza interessarsi del suo valore pedagogico e propedeutico alla stessa celebrazione.</p>
<p>27/04/13 La legge è la verità di Dio e dell’uomo. La verità va sempre letta secondo la carità di Dio verso l’uomo. La legge senza la carità, ci fa dei despoti e dei tiranni, persone insensibili alle necessità spirituali dei fratelli. La carità senza la verità ci trasforma in persone sganciate da Dio, senza alcun riferimento alla sua volontà. Legge e amore, verità e carità sono la sola via di Dio per andare incontro all’uomo. Mai la verità senza la carità. Dio non è solo verità. Mai la carità senza la verità. Dio non è solo carità. Dio è carità e verità. Dio è carità e verità. La verità di Dio è per la più grande carità. La sua carità è per la più grande verità. Chi sa questo ed è nello Spirito Santo sa come applicare la verità di Dio e della Chiesa in ogni situazione introducendo nella sua carità. Quando il sacerdote è nella purezza della verità e della carità di Cristo, la sua voce raggiunge il cielo e la sua preghiera è ascoltata.</p>
<p>28/04/13 Se solo togliessimo dal cuore tutti i peccati contro la giustizia, ad ogni livello, la nostra società godrebbe una grande pace sociale. La giustizia commutativa obbliga tutti sempre, ogni qualvolta vi è una scambio di un qualche cosa sia a livello spirituale che materiale. È giustizia commutativa lo scambio di una cosa spirituale per una materiale e di una materiale per una spirituale. È giustizia commutativa lo scambio tra materiale per materiale e spirituale per spirituale. Importante è che vi sia una scambio. È ingiusto chiunque riceve una cosa e non dona il contraccambio o in cose materiali o in cose spirituali. Tutta la giustizia retributiva fa parte della giustizia commutativa. Un dono per un dono, una cosa per una cosa. È obbligato il datore di lavoro a dare ad ogni lavoratore il giusto salario e le ferie di legge, assieme a tutte le altre agevolazioni. È obbligato il lavoratore a dare al suo datore di lavoro tutte le ore concordate, svolgendo il proprio lavoro con serietà, impegno, dedizione. Pecca contro la giustizia retributiva il lavoratore che abbandona il posto di lavoro sottraendo ore ed anche minuti all’orario concordato. Pecca contro la giustizia retributiva ogni lavoratore che compie la sua opera svogliatamente, senza alcun impegno, senza dedizione. Nella giustizia distributiva - rendere partecipe di benefici chi ne ha diritto – pecca contro di essa chi vi ricorre senza alcun diritto. Pecca contro la giustizia distributiva chi sciupa la cosa pubblica, la usa male, la prende e non la usa, ne prende più del necessario. Tutti i falsi invalidi peccano contro la giustizia distributiva. Tolgono a chi ne ha veramente bisogno un bene preso da loro indebitamente. Ogni peccato contro la giustizia va riparato restituendo tutto ciò che non è nostro diritto ricevere. La restituzione è obbligatoria. Senza restituzione non vi è il perdono del peccato commesso. Rimane una grave ingiustizia nel cuore. Ogni cosa non dovuta, presa in modo ingiusto, è del legittimo proprietario. A lui va restituita. Questa legge non va mai in prescrizione. Il Signore ha dato Legge e Sapienza. La Legge è codificazione storica della volontà di Dio. La Sapienza è l’attualizzazione della Legge.</p>
<p>28/04/13 Senza la Sapienza si fa della Legge una cosa che uccide, anziché la via per vivificare la vita dell’uomo. Con la Sapienza tutto si ricolma di vera vita, anche una Legge che risale nell’antichità dei tempi. La Legge senza la Sapienza uccide ogni vita. La Sapienza senza la Legge manca del suo riferimento codificato della volontà di Dio. Legge e Sapienza, Vangelo e Sapienza, Codici e Sapienza devono sempre camminare insieme, mai l’uno senza l’altro. La Legge senza la Sapienza diviene strumento di morte. Ma anche la Sapienza senza la Legge potrebbe divenire strumento di morte. La Sapienza senza la Legge potrebbe divenire strumento di morte, perché mancherebbe dell’elemento esterno di verifica della sua verità. È sempre facile confondere i propri pensieri con la Sapienza eterna del Dio vivente, attribuendo a Dio ciò che è nostro. Con il confronto con la Legge, il Vangelo, il Codice, ciò che è di Dio rimane di Dio, ciò che è nostro appare come nostro. Vangelo esterno e Sapienza interiore mai dovranno essere disgiunti, separati, allontanati l’uno dall’altra. Gli spiritualisti, gli utopici, gli idealisti sono “sapienti” senza Legge, senza Vangelo, senza Codici. Sono semplicemente senza il vero Dio, perché senza la sua vera Parola consegnata alla storica come perenne punto di confronto. Apparentemente sembra che la fede non c’entri. In verità tutte le decisioni di un uomo, di ogni uomo, sono sempre decisioni di fede. L’altro momento essenziale della vera fede: la sua trasformazione in preghiera forte ed accorata al Signore, al Dio vivo e vero. La preghiera è la verità della fede. Una fede che sa ben pregare, governa la storia, governa il mondo.</p>
<p>28/04/13 Ogni giorno il mondo ci sollecita a non credere più in Cristo, dicendoci che Cristo non è la sola verità dell’uomo. Anche Cristo se è una verità, non è la Verità. Altre verità fanno la storia dell’umanità. Chi deve mostrare che la Verità di Gesù è la sola verità che dona verità all’uomo, è il cristiano. Deve attestarlo rimanendo nella Verità. Rimanendo nella città assediata della Verità il cristiano attesterà che le verità del mondo sono fallaci, mentre la sua è la sola vera. Le altre sono fallaci perché non riescono a scalfire la Verità di Cristo che ormai tesse per intero la sua vita. La falsità può distruggere altre falsità, mai però la Verità che è divenuta cuore e mente del discepolo di Gesù. Molti oggi hanno scelto di non dare più Dio ai fratelli. Danno loro delle cose. Le cose non danno Dio. Dio invece dona ogni cosa. Dare Dio è la cosa più necessaria per ogni uomo di Dio. Ma dona Dio chi possiede Dio. Chi non possiede Dio, mai potrà dare Dio. Se molti cristiani non donano più Dio, è il segno che Dio non è nel loro cuore. Non avendolo essi, mai potranno darlo ai loro fratelli. Ognuno può sapere se Dio è nel suo cuore, oppure è assente. Chi lo dona, lo ha nel cuore. Chi non lo dona, non lo possiede nel cuore. Ognuno dona il Dio che possiede. Se il suo Dio è vero, darà il Dio vero. Se il suo Dio è falso, darò un Dio falso.</p>
<p>29/04/13 La fede va sempre schierata in campo. Mai deve rimanere nascosta nei fondali del nostro cuore o negli angoli remoti della nostra mente. La fede è la forza dell’uomo, la sua vita e verità, l’anima della sua speranza, la certezza della sua carità, la luce dei suoi giorni. Un uomo senza fede non è vero uomo. La sua verità è la sua fede. Se la sua fede è vera, lui è vero. Se la sua fede è falsa, lui è falso. La fede vale più che una città collocata in alto, sul più alto dei monti. Le grandi battaglie si combattono sempre con una forte fede. È sufficiente mettere nel cuore una fede falsa perché si combattano battaglie di morte e di terrore. Una fede vera, autentica, forte in un cuore conduce un uomo ad altezze infinite, che nessun altro uomo riuscirà a salire. Gesù con la sua fede ferma, forte, risoluta, raggiunge la vetta più alta non solo della terra, ma anche del cielo: la vetta della croce. Le battaglie non si combattono con le armi. Si combattono con la fede. Le più grande battaglie della storia è stata la fede a vincerle. Sempre i grandi condottieri dell’antichità tenevano i grandi discorsi prima di iniziare battaglie decisive per la vita di tutto popolo. Anche Gesù prima di iniziare la battaglia finale contro satana, tenne ai suoi discepoli quel lungo discorso sulla vera fede. La fede è tutto per ogni uomo. In ogni cosa occorre una forte fede. Oggi l’uomo è debole, perché debole, meschina, inutile è la sua fede. In questo molti pastori hanno una grandissima responsabilità. Non donano al popolo la sua vera fede. Fanno molto, ma senza dare vera fede.</p>
<p>29/04/13 L’aggiornamento è sempre necessario, perché la storia cambia. La storia cambia perché l’uomo è cambiato, cambia attimo per attimo. All’uomo di oggi le forme di ieri non si adattano più. Quando cambia la storia, la verità, il Vangelo, la fede mancano del loro fondamento, del vero terreno su cui incarnarsi. Non si può vivere in una storia cambiata radicalmente con disposizioni e modalità che si adattavano alla storia di ieri. Sarebbe un grave disservizio camminare con la storia di ieri mentre oggi siamo in una storia totalmente diversa. A volte il cambiamento di una legge si rivela urgentissimo e tuttavia si persevera con essa ancora per molti lunghi anni.</p>
<p>29/04/13 Chi tratta l’altro come se non fosse più ad immagine del suo Creatore e Signore attesta che anche lui ha perso questa immagine e somiglianza. Chi non si comporta più come Dio, come Cisto Gesù, come lo Spirito Santo, attesta di aver perso anche lui la verità del suo essere. La beata trinità mai smette di amare, servire, rispettare l’uomo secondo la sua naturale e soprannaturale verità. L’uomo è chiamato a manifestare, ricomporre, esaltare, mostrare al mondo intero la bellezza di questa sua verità, questa sua immagine. Cristo Gesù è morto per l’uomo e gli ha mandato il suo Santo Spirito perché lo rigenerasse e rinnovasse a partire dal intimo più profondo. Come Gesù, ogni suo discepolo deve dare la vita perché i fratelli ritornino a far brillare la loro immagine e somiglianza con Dio.</p>
<p>29/04/13 La Sapienza è infinitamente oltre la Legge e oltre la stessa Parola rivelata, comunicata all’uomo per entrare e rimanere nella vita. La Sapienza è il principio eterno, divino, fonte della Legge e della Parola, non racchiudibile né nella Legge, né nella Parola. La Sapienza è ciò che dona verità, attualità, contemporaneità, giustizia, santità alla Legge e alla Parola. Chi possiede la Sapienza sa la verità della Legge e della Parola. Senza di essa mai potrà conoscere la verità della Legge e della Parola. La Sapienza è la Lettrice vera, autentica, esperta, intelligente, sempre aggiornata della verità della Legge e della Parola. Senza la Sapienza mai vi potrà essere vera conoscenza di Dio, perché mai vi potrà essere vera conoscenza della Legge e della Parola. La Sapienza il principio eterno, divino che sempre deve donare verità a tutto ciò che è fuori di Dio. La Sapienza è Cristo Gesù. Cristo è la verità di Dio. Lo Spirito Santo è la verità di Cristo oggi, domani, sempre. Chi legge Cristo nello Spirito Santo, legge la vera Sapienza eterna ed incarnata, che ci rivela la verità sempre attuale del Padre suo.</p>
<p>30/04/13 Gesù è il Figlio che il Padre ha generato nell’eternità e che si fece carne nel seno della Vergine Maria, per opera dello Spirito Santo. Dio è Padre non perché ha creato il mondo. Del mondo è il Creatore. Anche dell’uomo è il Creatore. Dell’universo è Signore e Creatore. Dio è Padre perché ha generato il suo Figlio Unigenito nell’oggi della eternità. Dio è nostro Padre perché in Cristo, per opera dello Spirito Santo, ci genera come veri suoi figli di adozione. Gesù è la Luce della verità e della grazia. Solo Lui è questa Luce. È la Luce che ci fa luce in Lui, con Lui, per Lui. Gesù è la Luce eterna fattasi Luce visibile nella sua carne, venuta nel mondo per illuminare ogni uomo. Solo Lui è la Luce vera. Chiunque desidera, vuole divenire luce, deve essere luce dalla sua Luce, luce nella sua Luce, luce per la sua Luce. Nessun altro è salvezza per i suoi fratelli. Chi vuole essere salvezza, dovrà esserlo in Lui, con Lui, per Lui, nella sua Luce e nella sua vita. La salvezza di ogni uomo viene da un grido sempre più forte che si innalza dalla terra al cielo. La storia è salvata non dalle rivoluzioni, dalle guerre d’indipendenza o di conquista, dai moti carbonari o da altre diavolerie di peccato. La storia è sanata, purificata, liberata, guarita da ogni grido incessante che dal cuore dell’uomo sale e raggiunge il suo Signore.</p>
<p>30/04/13 Per capire chi è Dio ed ogni sua opera occorre, urge essere in Dio, nella sua luce, nella sua verità, nel suo cuore. Dio si comprende da Dio, mai dall’uomo, dalle cose, dalla terra. Dio si comprende dal suo amore, dal suo cuore, dal suo Spirito Santo. Chi non è in Dio, nella sua luce, nella sua verità, nel suo cuore, quando parla di Dio, parla dall’uomo, dalle cose, dalla terra. Questo Dio è un Dio non perfettamente vero e veramente santo. È un Dio secondo l’uomo. Mai sarà il Dio secondo Dio. Anche moltissimi teologi parliamo di Dio dai libri, dalle filosofie, dalle stesse teologie, anche dalla Scrittura parliamo di Dio. Non possiamo parlare di Dio da Dio, perché non siamo in Dio e non abbiamo il cuore nel cuore della Vergine Maria. Chi vuole parlare bene di Dio, deve parlare da Dio, deve divenire con Cristo una sola volontà, con lo Spirito Santo una sola verità. Chi vuole parlare bene di Dio, deve divenire con il Padre dei cieli un solo amore, una sola carità, una sola misericordia, una sola pietà. Parlare di Dio da Dio è necessario perché l’uomo si converta ed entri nella Chiesa una, santa, cattolica, apostolica. Chi parla di Dio da Dio parla di Dio secondo Dio e non secondo le nostre convenienze umane, della terra, spesso convenienze di peccato. Anche quando noi parliamo di Dio, accusando e condannando i fratelli che non sono da Dio, neanche noi siamo da Dio. Non siamo da Dio perché non vediamo gli altri da Dio, li vediamo dal nostro cuore che non è in Dio e quindi siamo privi di ogni pietà. Quando si parla di Dio da Dio, i fratelli vengono visti da Dio e non dal nostro cuore inquinato di marcio morale e di sudiciume spirituale. Ci si accorge quando una persona parla di Dio da se stesso o dal suo cuore. È una parola senza né carità, né verità, né speranza. Quando una persona parla di Dio da Dio, il cuore si apre alla speranza, alla carità, alla fede. Si apre alla gioia e alla pace. Nasce sempre la vita quando si parla di Dio da Dio. Mentre l’uomo rimane nella sua morte da quando si parla di Dio dall’uomo.</p>

</div> <!-- dbase -->

<style>
a {color:gold}
</style>

<script type="text/javascript">

var custom = function () {
document.getElementById("titolo").innerHTML="Motus";
document.getElementById("verso").style.font="italic 20pt georgia";
document.getElementById("logo").src = "../mm_dibruno.png";
}

var subuno = function(e) {
return;
}

var subdue = function() {
return;
}

</script>

</body>
</html>
