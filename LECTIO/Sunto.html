<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<div id="zero">
<p onclick="cambia(1)">LA PROFESSIONE DELLA FEDE</p>
<p onclick="cambia(220)">LA CELEBRAZIONE DEL MISTERO CRISTIANO</p>
<p onclick="cambia(360)">LA VITA IN CRISTO</p>
<p onclick="cambia(538)">LA PREGHIERA CRISTIANA</p>
<p onclick="cambia(604)">APPENDICE</p>
<hr>
<b>INTRODUZIONE</b>  
<p> L’11 ottobre del 1992, Papa Giovanni Paolo II, consegnava ai fedeli di tutto il mondo il Catechismo della Chiesa Cattolica, presentandolo come «“testo di riferimento” per una catechesi rinnovata alle vive sorgenti della fede». A trent’anni dall’apertura del Concilio Vaticano II (1962-1965), veniva così portato a felice compimento l’auspicio espresso nel 1985 dall’Assemblea Straordinaria del Sinodo dei Vescovi, perché venisse composto un catechismo di tutta la dottrina cattolica sia per la fede che per la morale. </p>  
<p> Cinque anni dopo, il 15 agosto del 1997, promulgando l’editio typica del Catechismus Catholicae Ecclesiae, il Sommo Pontefice confermava la finalità fondamentale dell’opera: «Porsi come esposizione completa e integra della dottrina cattolica, che consente a tutti di conoscere ciò che la Chiesa stessa professa, celebra, vive, prega nella sua vita quotidiana». </p>  
<p> Per una maggiore valorizzazione del Catechismo e per venire incontro a una richiesta emersa nel Congresso Catechistico Internazionale del 2002, Giovanni Paolo II istituiva nel 2003 una Commissione speciale, presieduta dal Card. Joseph Ratzinger, Prefetto della Congregazione per la Dottrina della Fede, con il compito di elaborare un Compendio del Catechismo della Chiesa Cattolica, contenente una formulazione più sintetica dei medesimi contenuti di fede. Dopo due anni di lavoro, fu preparato un progetto di compendio, che fu inviato per la consultazione ai Cardinali e ai Presidenti delle Conferenze Episcopali. Il progetto, nel suo complesso, ha avuto una valutazione positiva da parte della maggioranza assoluta di quanti hanno risposto. La Commissione ha, pertanto, proceduto alla revisione del suddetto progetto, e, tenendo conto delle proposte di miglioramento pervenute, ha approntato il testo finale dell’opera. </p>  
<p> Sono tre le caratteristiche principali del Compendio: la stretta dipendenza dal Catechismo della Chiesa Cattolica; il genere dialogico; l’utilizzo delle immagini nella catechesi. </p>  
<p> Anzitutto, il Compendio non è un’opera a sé stante e non intende in alcun modo sostituire il Catechismo della Chiesa Cattolica: piuttosto, rinvia continuamente ad esso sia con la puntuale indicazione dei numeri di riferimento sia col continuo richiamo alla sua struttura, al suo sviluppo e ai suoi contenuti. Il Compendio, inoltre, intende risvegliare un rinnovato interesse e fervore per il Catechismo, che, con la sua sapienza espositiva e con la sua unzione spirituale, resta pur sempre il testo di base della catechesi ecclesiale oggi. </p>  
<p> Come il Catechismo, anche il Compendio si articola in quattro parti, in corrispondenza delle leggi fondamentali della vita in Cristo. </p>  
<p> La prima parte, intitolata «La professione della fede», contiene un’opportuna sintesi della lex credendi, e cioè della fede professata dalla Chiesa Cattolica, ricavata dal Simbolo Apostolico illustrato con il Simbolo Niceno-Costantinopolitano, la cui costante proclamazione nelle assemblee cristiane mantiene viva la memoria delle principali verità della fede. </p>  
<p> La seconda parte, intitolata «La celebrazione del mistero cristiano», presenta gli elementi essenziali della lex celebrandi. L’annuncio del Vangelo trova, infatti, la sua risposta privilegiata nella vita sacramentale. In essa i fedeli sperimentano e testimoniano in ogni momento della loro esistenza l’efficacia salvifica del mistero pasquale, per mezzo del quale Cristo ha compiuto l’opera della nostra redenzione. </p>  
<p> La terza parte, intitolata «La vita in Cristo», richiama la lex vivendi e cioè l’impegno che i battezzati hanno di manifestare nei loro comportamenti e nelle loro scelte etiche la fedeltà alla fede professata e celebrata. I fedeli, infatti, sono chiamati dal Signore Gesù a compiere le opere che si addicono alla loro dignità di figli del Padre nella carità dello Spirito Santo. </p>  
<p> La quarta parte, intitolata «La preghiera cristiana: Padre Nostro», offre una sintesi della lex orandi e col della vita di preghiera. Sull’esempio di Gesù, il modello perfetto di orante, anche il cristiano è chiamato al dialogo con Dio nella preghiera, una cui espressione privilegiata è il Padre nostro, la preghiera insegnataci da Gesù stesso. </p>  
<p> Una seconda caratteristica del Compendio è la sua forma dialogica, che riprende un antico genere letterario catechistico, fatto di domande e risposte. Si tratta di riproporre un dialogo ideale tra il maestro e il discepolo, mediante una sequenza incalzante di interrogativi, che coinvolgono il lettore invitandolo a proseguire nella scoperta dei sempre nuovi aspetti della verità della sua fede. Il genere dialogico concorre anche ad abbreviare notevolmente il testo, riducendolo all’essenziale. Ciò potrebbe favorire l’assimilazione e l’eventuale memorizzazione dei contenuti. </p>  
<p> Una terza caratteristica è data dalla presenza di alcune immagini, che scandiscono l’articolazione del Compendio. Esse provengono dal ricchissimo patrimonio dell’iconografia cristiana. Dalla secolare tradizione conciliare apprendiamo che anche l’immagine è predicazione evangelica. Gli artisti di ogni tempo hanno offerto alla contemplazione e allo stupore dei fedeli i fatti salienti del mistero della salvezza, presentandoli nello splendore del colore e nella perfezione della bellezza. È un indizio questo, di come oggi più che mai, nella civiltà dell’immagine, l’immagine sacra possa esprimere molto di più della stessa parola, dal momento che è oltremodo efficace il suo dinamismo di comunicazione e di trasmissione del messaggio evangelico. </p>  
<p> A quarant’anni dalla conclusione del Concilio Vaticano II e nell’anno dell’Eucaristia, il Compendio può rappresentare un ulteriore sussidio per soddisfare sia la fame di verità dei fedeli di tutte le età e condizioni, sia anche il bisogno di quanti, senza essere fedeli, hanno sete di verità e di giustizia. La sua pubblicazione avverrà nella solennità dei Santi Apostoli Pietro e Paolo, colonne della Chiesa universale ed evangelizzatori esemplari del Vangelo nel mondo antico. Questi apostoli hanno visto ciò che hanno predicato e hanno testimoniato la verità di Cristo fino al martirio. Imitiamoli nel loro slancio missionario e preghiamo il Signore affinché la Chiesa segua sempre l’insegnamento degli Apostoli, dai quali ha ricevuto il primo gioioso annunzio della fede. </p>  
<p> 20 marzo 2005, Domenica delle Palme. </p>  
<p> Joseph Card. Ratzinger<br> Presidente della Commissione speciale </p>  
</div>

<p><sup>1</sup><b>Qual è il disegno di Dio per l'uomo?</b><br> (1-25)<br> / Dio, infinitamente perfetto e beato in se stesso, per un disegno di pura bontà ha liberamente creato l'uomo per renderlo partecipe della sua vita beata. Nella pienezza dei tempi, Dio Padre ha mandato suo Figlio come redentore e salvatore degli uomini caduti nel peccato, convocandoli nella sua Chiesa e rendendoli figli adottivi per opera dello Spirito Santo ed eredi della sua eterna beatitudine. / «Tu sei grande, Signore, e ben degno di lode [...]. Ci hai fatto per te e il nostro cuore non ha sosta finché non riposa in te» (sant'Agostino)<br>.</p>
<p><sup>2</sup><b>Perché nell'uomo c'è il desiderio di Dio?</b><br> (27-30 / 44-45)<br> Dio stesso, creando l'uomo a propria immagine, ha iscritto nel suo cuore il desiderio di vederlo. Anche se tale desiderio è spesso ignorato, Dio non cessa di attirare l'uomo a sé, perché viva e trovi in lui quella pienezza di verità e di felicità, che cerca senza posa. Per natura e per vocazione, l'uomo è pertanto un essere religioso, capace di entrare in comunione con Dio. Questo intimo e vitale legame con Dio conferisce all'uomo la sua fondamentale dignità.</p>
<p><sup>3</sup><b>Come si può conoscere Dio con la sola luce della ragione?</b><br> (31-36 / 46-47)<br> Partendo dalla creazione, cioè dal mondo e dalla persona umana, l'uomo, con la sola ragione, può con certezza conoscere Dio come origine e fine dell'universo e come sommo bene, verità e bellezza infinita.</p>
<p><sup>4</sup><b>Basta la sola luce della ragione per conoscere il mistero di Dio? (</b><br>37-38)<br> L'uomo, nel conoscere Dio con la sola luce della ragione, incontra molte difficoltà. Inoltre non può entrare da solo nell'intimità del mistero divino. Per questo, Dio l'ha voluto illuminare con la sua Rivelazione non solo su verità che superano la comprensione umana, ma anche su verità religiose e morali, che, pur accessibili di per sé alla ragione, possono essere così conosciute da tutti senza difficoltà, con ferma certezza e senza mescolanza di errore.</p>
<p><sup>5</sup><b>Come si può parlare di Dio?</b><br> (39-43 / 48-49)<br> Si può parlare di Dio, a tutti e con tutti, partendo dalle perfezioni dell'uomo e delle altre creature, le quali sono un riflesso, sia pure limitato, dell'infinita perfezione di Dio. Occorre, tuttavia, purificare continuamente il nostro linguaggio da quanto contiene di immaginoso e imperfetto, ben sapendo che non si potrà mai esprimere pienamente l'infinito mistero di Dio.</p>
<p><sup>6</sup><b>Che cosa Dio rivela all'uomo?</b><br> (50-53 / 68-69)<br> Dio, nella sua bontà e sapienza, si rivela all'uomo. Con eventi e parole rivela Se stesso e il suo disegno di benevolenza, che ha prestabilito dall'eternità in Cristo a favore dell'umanità. Tale disegno consiste nel far partecipare, per la grazia dello Spirito Santo, tutti gli uomini alla vita divina, quali suoi figli adottivi nel suo unico Figlio.</p>
<p><sup>7</sup><b>Quali sono le prime tappe della Rivelazione di Dio?</b><br> (54-58 / 70-71)<br> Dio, fin dal principio, si manifesta ai progenitori, Adamo ed Eva, e li invita ad un'intima comunione con lui. Dopo la loro caduta, non interrompe la sua rivelazione e promette la salvezza per tutta la loro discendenza. Dopo il diluvio, stipula con Noè un'alleanza tra lui e tutti gli esseri viventi.</p>
<p><sup>8</sup><b>Quali sono le tappe successive della Rivelazione di Dio?</b><br> (59-64 / 72)<br> Dio sceglie Abram chiamandolo fuori del suo Paese per fare di lui «il padre di una moltitudine di popoli» (Gn 17,5)<br>, e promettendogli di benedire in lui «tutte le Nazioni della terra» (Gn 12,3)<br>. I discendenti di Abramo saranno i depositari delle promesse divine fatte ai patriarchi. Dio forma Israele come suo popolo di elezione, salvandolo dalla schiavitù dell'Egitto, conclude con lui l'Alleanza del Sinai e, per mezzo di Mosè, gli dà la sua Legge. I Profeti annunziano una radicale redenzione del popolo e una salvezza che includerà tutte le Nazioni in una Alleanza nuova ed eterna. Dal popolo d'Israele, dalla stirpe del re Davide nascerà il Messia: Gesù.</p>
<p><sup>9</sup><b>Qual è la tappa piena e definitiva della Rivelazione di Dio?</b><br> (65-66 / 73)<br> È quella attuata nel suo Verbo incarnato, Gesù Cristo, mediatore e pienezza della Rivelazione. Egli, essendo l'Unigenito Figlio di Dio fatto uomo, è la Parola perfetta e definitiva del Padre. Con l'invio del Figlio e il dono dello Spirito la Rivelazione è ormai pienamente compiuta, anche se nel corso dei secoli la fede della Chiesa dovrà coglierne gradualmente tutta la portata. / «Dal momento in cui ci ha donato il Figlio suo, che è la sua unica e definitiva Parola, Dio ci ha detto tutto in una sola volta in questa Sua Parola e non ha più nulla da dire» (san Giovanni della Croce)<br>.</p>
<p><sup>10</sup><b>Quale valore hanno le rivelazioni private?</b><br> (67)<br> Pur non appartenendo al deposito della fede, esse possono aiutare a vivere la stessa fede, purché mantengano il loro stretto orientamento a Cristo. Il Magistero della Chiesa, cui spetta il discernimento di tali rivelazioni private, non può pertanto accettare quelle che pretendono di superare o correggere la Rivelazione definitiva che è Cristo.</p>
<p><sup>11</sup><b>Perché e in qual modo la Rivelazione divina va trasmessa?</b><br> (74)<br> Dio «vuole che tutti gli uomini siano salvati ed arrivino alla conoscenza della verità» (1Tm 2,4)<br>, cioè di Gesù Cristo. Per questo è necessario che Cristo sia annunciato a tutti gli uomini, secondo il suo stesso comando: «Andate e ammaestrate tutte le Nazioni» (Mt 28,19)<br>. È quanto si realizza con la Tradizione Apostolica.</p>
<p><sup>12</sup><b>Che cos'è la Tradizione Apostolica?</b><br> (75-79,83,96,98)<br> La Tradizione Apostolica è la trasmissione del messaggio di Cristo, compiuta, sin dalle origini del cristianesimo, mediante la predicazione, la testimonianza, le istituzioni, il culto, gli scritti ispirati. Gli Apostoli hanno trasmesso ai loro successori, i Vescovi, e, attraverso questi, a tutte le generazioni fino alla fine dei tempi, quanto hanno ricevuto da Cristo e appreso dallo Spirito Santo.</p>
<p><sup>13</sup><b>In quali modi si realizza la Tradizione Apostolica?</b><br> (76)<br> La Tradizione Apostolica si realizza in due modi: con la trasmissione viva della Parola di Dio (detta anche semplicemente la Tradizione)<br>, e con la Sacra Scrittura, che è lo stesso annuncio della salvezza messo per iscritto.</p>
<p><sup>14</sup><b>Quale rapporto esiste fra la Tradizione e la Sacra Scrittura?</b><br> (80-82,97)<br> La Tradizione e la Sacra Scrittura sono tra loro strettamente congiunte e comunicanti. Ambedue rendono presente e fecondo nella Chiesa il mistero di Cristo e scaturiscono dalla stessa sorgente divina: costituiscono un solo sacro deposito della fede, da cui la Chiesa attinge la propria certezza su tutte le verità rivelate.</p>
<p><sup>15</sup><b>A chi è affidato il deposito della fede?</b><br> (84,91,94,99)<br> Il deposito della fede è affidato dagli Apostoli alla totalità della Chiesa. Tutto il popolo di Dio, con il senso soprannaturale della fede, sorretto dallo Spirito Santo e guidato dal Magistero della Chiesa, accoglie la Rivelazione divina, sempre più la comprende e la applica alla vita.</p>
<p><sup>16</sup><b>A chi spetta interpretare autenticamente il deposito della fede?</b><br> (85-90,100)<br> L'interpretazione autentica di tale deposito compete al solo Magistero vivente della Chiesa, e cioè al Successore di Pietro, il Vescovo di Roma, e ai Vescovi in comunione con lui. Al Magistero, che nel servire la Parola di Dio gode del carisma certo della verità, spetta anche definire i dogmi, che sono formulazioni delle verità contenute nella Rivelazione divina. Tale autorità si estende anche alle verità necessariamente collegate con la Rivelazione.</p>
<p><sup>17</sup><b>Quale relazione esiste tra Scrittura, Tradizione e Magistero?</b><br> (95)<br> Essi sono tra loro così strettamente uniti, che nessuno di loro esiste senza gli altri. Insieme contribuiscono efficacemente, ciascuno secondo il proprio modo, sotto l'azione dello Spirito Santo, alla salvezza degli uomini.</p>
<p><sup>18</sup><b>Perché la Sacra Scrittura insegna la verità?</b><br> (105-108, 135-136)<br> Perché Dio stesso è l'autore della Sacra Scrittura: essa è perciò detta ispirata e insegna senza errore quelle verità, che sono necessarie alla nostra salvezza. Lo Spirito Santo ha infatti ispirato gli autori umani, i quali hanno scritto ciò che egli ha voluto insegnarci. La fede cristiana, tuttavia, non è «una religione del Libro», ma della Parola di Dio, che non è «una parola scritta e muta, ma il Verbo incarnato e vivente» (san Bernardo di Chiaravalle)<br>.</p>
<p><sup>19</sup><b>Come leggere la Sacra Scrittura?</b><br> (109-119, 137)<br> La Sacra Scrittura deve essere letta e interpretata con l'aiuto dello Spirito Santo e sotto la guida del Magistero della Chiesa, secondo tre criteri: 1)<br> attenzione al contenuto e all'unità di tutta la Scrittura; 2)<br> lettura della Scrittura nella Tradizione viva della Chiesa; 3)<br> rispetto dell'analogia della fede, cioè della coesione delle verità della fede tra di loro.</p>
<p><sup>20</sup><b>Che cos'è il cànone delle Scritture?</b><br> (120, 138)<br> Il cànone delle Scritture è l'elenco completo degli scritti sacri, che la Tradizione Apostolica ha fatto discernere alla Chiesa. Tale cànone comprende 46 scritti dell'Antico Testamento e 27 del Nuovo.</p>
<p><sup>21</sup><b>Quale importanza ha l'Antico Testamento per i cristiani?</b><br> (121-123)<br> I cristiani venerano l'Antico Testamento come vera Parola di Dio: tutti i suoi scritti sono divinamente ispirati e conservano un valore perenne. Essi rendono testimonianza della divina pedagogia dell'amore salvifico di Dio. Sono stati scritti soprattutto per preparare l'avvento di Cristo Salvatore dell'universo.</p>
<p><sup>22</sup><b>Quale importanza ha il Nuovo Testamento per i cristiani?</b><br> (124-127, 139)<br> Il Nuovo Testamento, il cui oggetto centrale è Gesù Cristo, ci consegna la verità definitiva della Rivelazione divina. In esso i quattro Vangeli di Matteo, Marco, Luca e Giovanni, essendo la principale testimonianza sulla vita e sulla dottrina di Gesù, costituiscono il cuore di tutte le Scritture e occupano un posto unico nella Chiesa.</p>
<p><sup>23</sup><b>Quale unità esiste fra Antico e Nuovo Testamento?</b><br> (128-130, 140)<br> La Scrittura è una, in quanto unica è la Parola di Dio, unico il progetto salvifico di Dio, unica l'ispirazione divina di entrambi i Testamenti. L'Antico Testamento prepara il Nuovo e il Nuovo dà compimento all'Antico: i due si illuminano a vicenda.</p>
<p><sup>24</sup><b>Quale funzione ha la Sacra Scrittura nella vita della Chiesa?</b><br> (131-133, 141)<br> La Sacra Scrittura dona sostegno e vigore alla vita della Chiesa. È, per i suoi figli, saldezza della fede, cibo e sorgente di vita spirituale. È l'anima della teologia e della predicazione pastorale. Dice il Salmista: essa è «lampada per i miei passi, luce sul mio cammino» (Sal 119,105)<br>. La Chiesa esorta perciò alla frequente lettura della Sacra Scrittura, perché «l'ignoranza delle Scritture è ignoranza di Cristo» (san Girolamo)<br>.</p>
<p><sup>25</sup><b>Come risponde l'uomo a Dio che si rivela?</b><br> (142-143)<br> L'uomo, sostenuto dalla grazia divina, risponde con l'obbedienza della fede, che è affidarsi pienamente a Dio e accogliere la sua Verità, in quanto garantita da Lui, che è la Verità stessa.</p>
<p><sup>26</sup><b>Quali sono nella Sacra Scrittura i principali testimoni di obbedienza della fede?</b><br> (144-149)<br> Ci sono molti testimoni, in particolare due: Abramo, che, messo alla prova, «ebbe fede in Dio» (Rm 4,3)<br> e sempre obbedì alla sua chiamata, e, per questo è diventato « padre di tutti quelli che credono» (Rm 4, 11,18)<br>; e la Vergine Maria, che realizzò nel modo più perfetto, durante tutta la sua vita, l'obbedienza della fede: «Fiat mihi secundum Verbum tuum - Avvenga di me quello che hai detto» (Lc 1,38)<br>.</p>
<p><sup>27</sup><b>Che cosa significa per l'uomo credere in Dio?</b><br> (150-152, 176-178)<br> Significa aderire a Dio stesso, affidandosi a Lui e dando l'assenso a tutte le verità da Lui rivelate, perché Dio è la Verità. Significa credere in un solo Dio in tre Persone: Padre, Figlio e Spirito Santo.</p>
<p><sup>28</sup><b>Quali sono le caratteristiche della fede?</b><br> (153-165, 179-180, 183-184)<br> La fede, dono gratuito di Dio e accessibile a quanti la chiedono umilmente, è la virtù soprannaturale necessaria per essere salvati, L'atto di fede è un atto umano, cioè un atto dell'intelligenza dell'uomo che, sotto la spinta della volontà mossa da Dio, dà liberamente il proprio consenso alla verità divina. La fede, inoltre, è certa, perché fondata sulla Parola di Dio; è operosa « per mezzo della carità» (Gal 5,6)<br>; è in continua crescita, grazie all'ascolto della Parola di Dio e alla preghiera, Essa fin d'ora ci fa pregustare la gioia celeste.</p>
<p><sup>29</sup><b>Perché non ci sono contraddizioni tra fede e scienza?</b><br> (159)<br> Anche se la fede supera la ragione, non vi potrà mai essere contraddizione tra fede e scienza, perché entrambe hanno origine da Dio. È lo stesso Dio che dona all'uomo sia il lume della ragione sia la fede. / «Credi per comprendere: comprendi per credere» (sant'Agostino)<br>.</p>
<p><sup>30</sup><b>Perché la fede è un atto personale e insieme ecclesiale?</b><br> (166-169, 181)<br> La fede è un atto personale, in quanto libera risposta dell'uomo a Dio che si rivela. Ma è nello stesso tempo un atto ecclesiale, che si esprime nella confessione: «Noi crediamo». È infatti la Chiesa che crede: essa in tal modo, con la grazia dello Spirito Santo, precede, genera e nutre la fede del singolo cristiano. Per questo la Chiesa è Madre e Maestra. / «Non può avere Dio per Padre chi non ha la Chiesa per Madre» (san Cipriano)<br>.</p>
<p><sup>31</sup><b>Perché le formule della fede sono importanti?</b><br> (170-171)<br> Le formule della fede sono importanti perché permettono di esprimere, assimilare, celebrare e condividere insieme con altri le verità della fede, utilizzando un linguaggio comune.</p>
<p><sup>32</sup><b>In qual modo la fede della Chiesa è una sola?</b><br> (172-175, 182)<br> La Chiesa, benché formata da persone diverse per lingua, cultura e riti, professa con voce unanime l'unica fede ricevuta da un solo Signore e trasmessa dall'unica Tradizione Apostolica. Professa un solo Dio - Padre, Figlio e Spirito Santo - e addita una sola via di salvezza. Pertanto noi crediamo, con un cuor solo e un'anima sola, quanto è contenuto nella Parola di Dio, tramandata o scritta, ed è proposto dalla Chiesa come divinamente rivelato.</p>
<p><sup>33a</sup><b>Il Credo Simbolo degli Apostoli</b><br> / Io credo in Dio, Padre onnipotente, Creatore del cielo e della terra. E in Gesù Cristo, Suo unico Figlio, nostro Signore, il quale fu concepito di Spirito Santo nacque da Maria Vergine, patì sotto Ponzio Pilato, fu crocifisso, mori e fu sepolto; discese agli inferi; il terzo giorno risuscitò da morte; salì al cielo, siede alla destra di Dio Padre onnipotente: di là verrà a giudicare i vivi e i morti. Credo nello Spirito Santo, la santa Chiesa cattolica, la comunione dei santi, la remissione dei peccati, la risurrezione della carne, la vita eterna..</p>
<p><sup>33b</sup><b>Il Credo Niceno-Costantinopolitano</b><br> / Credo in un solo Dio, Padre onnipotente, Creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, mori e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo Battesimo per il perdono dei peccati. Aspetto la risurrezione dei morti e la vita del mondo che verrà. Amen.</p>
<p><sup>33c</sup><b>Che cosa sono i Simboli della fede?</b><br> (185-188, 192,197)<br> Sono formule articolate, chiamate anche «Professioni di fede» o «Credo», con cui la Chiesa, fin dalle sue origini, ha espresso sinteticamente e trasmesso la propria fede con un linguaggio normativa, comune a tutti i fedeli.</p>
<p><sup>34</sup><b>Quali sono i più antichi Simboli della fede?</b><br> (189-191)<br> Sono i Simboli battesimali. Poiché il Battesimo viene dato «nel nome del Padre e del Figlio e dello Spirito Santo» (Mt 28,19)<br>, le verità di fede ivi professate sono articolate in riferimento alle tre Persone della Santissima Trinità.</p>
<p><sup>35</sup><b>Quali sono i più importanti Simboli della fede?</b><br> (193-195)<br> Essi sono il Simbolo degli Apostoli, che è l'antico Simbolo battesimale della Chiesa di Roma, e il Simbolo niceno-costantinopolitano, frutto dei primi due Concili Ecumenici di Nicea (325)<br> e di Costantinopoli (381)<br>, ancora oggi comune a tutte le grandi Chiese d'Oriente e d'Occidente.</p>
<p><sup>36</sup><b>Perché la professione di fede inizia con: «Io credo in Dio»?</b><br> (198-199)<br> Perché l'affermazione «Io credo in Dio» è la più importante, la fonte di tutte le altre verità sull'uomo e sul mondo, e di tutta la vita di ogni credente in lui.</p>
<p><sup>37</sup><b>Perché professiamo un solo Dio?</b><br> (200-202, 228)<br> Perché egli si è rivelato al popolo d'Israele come l'Unico, quando disse: «Ascolta, Israele, il Signore è uno solo» (Dt 6,4)<br>, «non ce n'è altri» (Is 45,22)<br>. Gesù stesso l'ha confermato: Dio è «l'unico Signore» (Mc 12,29)<br>. Professare che Gesù e lo Spirito Santo sono anch'essi Dio e Signore non introduce alcuna divisione nel Dio Uno.</p>
<p><sup>38</sup><b>Con quale nome Dio si rivela?</b><br> (203-205, 230-231)<br> A Mosè Dio si rivela come il Dio vivente, «il Dio di Abramo, il Dio di Isacco, il Dio di Giacobbe» (Es 3,6)<br>. Allo stesso Mosè Dio rivela il suo nome misterioso: «Io Sono Colui che Sono (YHWH)<br>». Il nome ineffabile di Dio già nei tempi dell'Antico Testamento fu sostituito dalla parola Signore. Così nel Nuovo Testamento, Gesù, chiamato Signore, appare come vero Dio.</p>
<p><sup>39</sup><b>Solo Dio «è»?</b><br> (212-213)<br> Mentre le creature hanno ricevuto da Dio tutto ciò che sono e che hanno, Dio solo è in se stesso la pienezza dell'essere e di ogni perfezione. Egli è «Colui che è», senza origine e senza fine. Gesù rivela che anch'egli porta il Nome divino: «Io sono» (Gv 8,28)<br>.</p>
<p><sup>40</sup><b>Perché è importante la rivelazione del nome di Dio?</b><br> (206-213)<br> Nel rivelare il suo nome, Dio fa conoscere le ricchezze contenute nel suo mistero ineffabile: egli solo è, da sempre e per sempre, Colui che trascende il mondo e la storia. È lui che ha fatto il cielo e la terra. È il Dio fedele, sempre vicino al suo popolo per salvarlo. È il santo per eccellenza, «ricco di misericordia» (Ef 2,4)<br>, sempre pronto a perdonare. È l'Essere spirituale, trascendente, onnipotente, eterno, personale, perfetto. È verità e amore. / «Dio è l'essere infinitamente perfetto che è la SS.ma Trinità» (santo Toribio di Mogrovejo)<br>.</p>
<p><sup>41</sup><b>In che senso Dio è la verità?</b><br> (214-217, 231)<br> Dio è la Verità stessa e come tale non s'inganna e non può ingannare. Egli «è luce e in lui non ci sono tenebre» (1 Gv 1,5)<br>. Il Figlio eterno di Dio, Sapienza incarnata, è stato inviato nel mondo «per rendere testimonianza alla Verità» (Gv 18,37)<br>.</p>
<p><sup>42</sup><b>In qual modo Dio rivela che egli è amore?</b><br> (218-221)<br> Dio si rivela ad Israele come colui che ha un amore più forte di quello di un padre o di una madre per i suoi figli o di uno sposo per la sua sposa. Egli in se stesso «è Amore» (1Gv 4,8.16)<br>, che si dona completamente e gratuitamente e che «ha tanto amato il mondo da dare il suo Figlio unigenito, perché il mondo si salvi per mezzo di lui» (Gv 3,16-17)<br>. Mandando il suo Figlio e lo Spirito Santo, Dio rivela che egli stesso è eterno scambio d'amore.</p>
<p><sup>43</sup><b>Che cosa comporta credere in un solo Dio?</b><br> (222-227, 229)<br> Credere in Dio, l'Unico, comporta: conoscerne la grandezza e la maestà; vivere in rendimento di grazie; fidarsi di lui sempre, anche nelle avversità; riconoscere l'unità e la vera dignità di tutti gli uomini creati a sua immagine; usare rettamente le cose da lui create.</p>
<p><sup>44</sup><b>Qual è il mistero centrale della fede e della vita cristiana?</b><br> (232-237)<br> Il mistero centrale della fede e della vita cristiana è il mistero della Santissima Trinità. I cristiani vengono battezzati nel nome del Padre e del Figlio e dello Spirito Santo.</p>
<p><sup>45</sup><b>Il mistero della Santissima Trinità può essere conosciuto dalla sola ragione umana?</b><br> (237)<br> Dio ha lasciato qualche traccia del suo Essere trinitario nella creazione e nell'Antico Testamento, ma l'intimità del suo Essere come Trinità Santa costituisce un mistero inaccessibile alla sola ragione umana, e anche alla fede d'Israele, prima dell'Incarnazione del Figlio di Dio e dell'invio dello Spirito Santo. Tale mistero è stato rivelato da Gesù Cristo, ed è la sorgente di tutti gli altri misteri.</p>
<p><sup>46</sup><b>Che cosa Gesù Cristo ci rivela del mistero del Padre?</b><br> (240-242)<br> Gesù Cristo ci rivela che Dio è «Padre», non solo in quanto è Creatore dell'universo e dell'uomo, ma soprattutto perché genera eternamente nel suo seno il Figlio, che è il suo Verbo, «irradiazione della sua gloria, impronta della sua sostanza» (Eb 1,3)<br>.</p>
<p><sup>47</sup><b>Chi è lo Spirito Santo, rivelato a noi da Gesù Cristo?</b><br> (243-248)<br> È la terza Persona della Santissima Trinità. È Dio, uno e uguale al Padre e al Figlio. Egli «procede dal Padre» (Gv 15,26)<br>, il quale, principio senza principio, è l'origine di tutta la vita trinitaria. E procede anche dal Figlio (Filioque)<br>, per il dono eterno che il Padre ne fa al Figlio. Inviato dal Padre e dal Figlio incarnato, lo Spirito Santo guida la Chiesa «a conoscere la Verità tutta intera» (Gv 16,13)<br>.</p>
<p><sup>48</sup><b>Come la Chiesa esprime la sua fede trinitaria?</b><br> (249-256, 266)<br> La Chiesa esprime la sua fede trinitaria confessando un solo Dio in tre Persone: Padre e Figlio e Spirito Santo. Le tre Persone divine sono un solo Dio perché ciascuna di esse è identica alla pienezza dell'unica e indivisibile natura divina. Esse sono realmente distinte tra loro, per le relazioni che le mettono in riferimento le une alle altre: il Padre genera il Figlio, il Figlio è generato dal Padre, lo Spirito Santo procede dal Padre e dal Figlio.</p>
<p><sup>49</sup><b>Come operano le tre Persone divine?</b><br> (257-260, 267)<br> Inseparabili nella loro unica sostanza, le Persone divine sono inseparabili anche nel loro operare: la Trinità ha una sola e medesima operazione. Ma, nell'unico agire divino, ogni Persona è presente secondo il modo che le è proprio nella Trinità. «O mio Dio, Trinità che adoro... pacifica la mia anima;fanne il tuo cielo, la tua dimora amata e il luogo del tuo riposo. Che io non ti lasci mai sola, ma che sia lì, con tutta me stessa, tutta vigile nella mia fede, tutta adorante, tutta offerta alla tua azione creatrice» (beata Elisabetta della Trinità)<br>. </p>
<p><sup>50</sup><b>Che cosa significa che Dio è onnipotente?</b><br> (268-278)<br> Dio si è rivelato come «il Forte, il Potente» (Sal 24,8)<br>, colui al quale «nulla è impossibile» (Lc 1,37)<br>. La sua onnipotenza è universale, misteriosa, e si manifesta nel creare il mondo dal nulla e l'uomo per amore, ma soprattutto nell'Incarnazione e nella Risurrezione del Suo Figlio, nel dono dell'adozione filiale e nel perdono dei peccati. Per questo la Chiesa rivolge la sua preghiera al «Dio onnipotente ed eterno» («Omnipotens sempiterns Deus... »)<br>.</p>
<p><sup>51</sup><b>Perché è importante affermare: «In principio Dio creò il cielo e la terra» (Gn 1,1)<br>?</b><br> (279-289, 315)<br> Perché la creazione è il fondamento di tutti i divini progetti di salvezza; manifesta l'amore onnipotente e sapiente di Dio; è il primo passo verso l'Alleanza dell'unico Dio con il suo popolo; è l'inizio della storia della salvezza culminante in Cristo; è una prima risposta agli interrogativi fondamentali dell'uomo circa la propria origine e il proprio fine.</p>
<p><sup>52</sup><b>Chi ha creato il mondo?</b><br> (290-292, 316)<br> Il Padre, il Figlio e lo Spirito Santo sono il principio unico e indivisibile del mondo, anche se l'opera della creazione del mondo è particolarmente attribuita a Dio Padre.</p>
<p><sup>53</sup><b>Perché è stato creato il mondo?</b><br> (293-294, 319)<br> Il mondo è stato creato per la gloria di Dio, che ha voluto manifestare e comunicare la sua bontà, verità e bellezza. Il fine ultimo della creazione è che Dio, in Cristo, possa essere «tutto in tutti» (1 Cor 15,28)<br>, per la sua gloria e per la nostra felicità. / «La gloria di Dio è l'uomo vivente e la vita dell'uomo è la visione di Dio» (sant'Ireneo)<br></p>
<p><sup>54</sup><b>Come Dio ha creato l'universo?</b><br> (295-301, 317-320)<br> Dio ha creato l'universo liberamente con sapienza e amore - II mondo non è il prodotto di una necessità, di un destino cieco o del caso. Dio ha creato «dal nulla» (ex nihilo: 2Mac 7,28)<br> un mondo ordinato e buono, che egli trascende in modo infinito. Dio conserva nell'essere la sua creazione e la sorregge, dandole la capacità di agire e conducendola al suo compimento, per mezzo del suo Figlio e dello Spirito Santo.</p>
<p><sup>55</sup><b>In che cosa consiste la Provvidenza divina?</b><br> (302-306, 321)<br> Essa consiste nelle disposizioni, con cui Dio conduce le sue creature verso la perfezione ultima, alla quale Egli le ha chiamate. Dio è l'autore sovrano del suo disegno. Ma per la sua realizzazione si serve anche della cooperazione delle sue creature. Allo stesso tempo, dona alle creature la dignità di agire esse stesse, di essere causa le une delle altre.</p>
<p><sup>56</sup><b>Come l'uomo collabora con la Provvidenza divina?</b><br> (307-308, 323)<br> All'uomo Dio dona e chiede, rispettando la sua libertà, di collaborare con le sue azioni, le sue preghiere, ma anche con le sue sofferenze, suscitando in lui «il volere e l'operare secondo i suoi benevoli disegni» (Fil 2,13)<br>.</p>
<p><sup>57</sup><b>Se Dio è onnipotente e provvidente, perché allora esiste il male?</b><br> (309-310, 324,400)<br> A questo interrogativo, tanto doloroso quanto misterioso, può dare risposta soltanto l'insieme della fede cristiana. Dio non è in alcun modo, né direttamente né indirettamente, la causa del male. Egli illumina il mistero del male nel suo Figlio, Gesù Cristo, che è morto e risorto per vincere quel grande male morale, che è il peccato degli uomini e che è la radice degli altri mali.</p>
<p><sup>58</sup><b>Perché Dio permette il male?</b><br> (311-314, 324)<br> La fede ci dà la certezza che Dio non permetterebbe il male, se dallo stesso male non traesse il bene. Dio questo l'ha già mirabilmente realizzato in occasione della morte e risurrezione di Cristo: infatti dal più grande male morale, l'uccisione del suo Figlio, egli ha tratto i più grandi beni, la glorificazione di Cristo e la nostra redenzione.</p>
<p><sup>59</sup><b>Che cosa ha creato Dio?</b><br> (325-327)<br> La Sacra Scrittura dice: «In principio Dio creò il cielo e la terra» (Gn 1,1)<br>. La Chiesa, nella sua Professione di fede, proclama che Dio è il creatore di tutte le cose visibili e invisibili: di tutti gli esseri spirituali e materiali, cioè degli angeli e del mondo visibile, e in modo particolare dell'uomo.</p>
<p><sup>60</sup><b>Chi sono gli angeli?</b><br> (328-333, 350-351)<br> Gli angeli sono creature puramente spirituali, incorporee, invisibili e immortali, esseri personali dotati di intelligenza e di volontà. Essi, contemplando incessantemente Dio a faccia a faccia, Lo glorificano, Lo servono e sono i suoi messaggeri nel compimento della missione di salvezza per tutti gli uomini.</p>
<p><sup>61</sup><b>In che modo gli angeli sono presenti nella vita della Chiesa?</b><br> (334-336, 352)<br> La Chiesa si unisce agli angeli per adorare Dio, invoca la loro assistenza e di alcuni celebra liturgicamente la memoria. / «Ogni fedele ha al proprio fianco un angelo come protettore e pastore, per condurlo alla vita» (san Basilio Magno)<br>.</p>
<p><sup>62</sup><b>Che cosa insegna la Sacra Scrittura circa la creazione del mondo visibile?</b><br> (337-344)<br> Attraverso il racconto dei «sei giorni» della creazione, la Sacra Scrittura ci fa conoscere il valore del creato e la sua finalità di lode a Dio e di servizio all'uomo. / Ogni cosa deve la propria esistenza a Dio, dal quale riceve la propria bontà e perfezione, le proprie leggi e il proprio posto nell'universo.</p>
<p><sup>63</sup><b>Qual è il posto dell'uomo nella creazione?</b><br> (343-344, 353)<br> L'uomo è il vertice della creazione visibile, in quanto è creato a immagine e somiglianza di Dio.</p>
<p><sup>64</sup><b>Che tipo di legame esiste tra le cose create?</b><br> (342, 354)<br> Esiste tra le creature un'interdipendenza e una gerarchia, volute da Dio. Nello stesso tempo, esiste un'unità e solidarietà fra le creature, poiché tutte hanno il medesimo Creatore, sono da Lui amate e sono ordinate alla sua gloria. Rispettare le leggi iscritte nella creazione e i rapporti derivanti dalla natura delle cose, è quindi un principio di saggezza e un fondamento della morale.</p>
<p><sup>65</sup><b>Che relazione c'è fra l'opera della creazione e quella della redenzione?</b><br> (345-349)<br> L'opera della creazione culmina nell'opera ancora più grande della redenzione. Infatti questa dà inizio alla nuova creazione, nella quale tutto ritroverà il suo pieno senso e il suo compimento.</p>
<p><sup>66</sup><b>In che senso l'uomo è creato a «immagine di Dio»?</b><br> (355-357)<br> L'uomo è creato a immagine di Dio nel senso che è capace di conoscere e di amare, nella libertà, il proprio Creatore. È la sola creatura, su questa terra, che Dio ha voluto per se stessa e che ha chiamato a condividere, nella conoscenza e nell'amore, la sua vita divina. Egli, in quanto creato a immagine di Dio, ha la dignità di persona: non è qualcosa, ma qualcuno, capace di conoscersi, di donarsi liberamente e di entrare in comunione con Dio e con le altre persone.</p>
<p><sup>67</sup><b>Per quale fine Dio ha creato l'uomo?</b><br> (358-359)<br> Dio ha creato tutto per l'uomo, ma l'uomo è stato creato per conoscere, servire e amare Dio, per offrirgli, in questo mondo, tutta la creazione in rendimento di grazie ed essere elevato alla vita con Dio in cielo. Solamente nel mistero del Verbo incarnato trova vera luce il mistero dell'uomo predestinato a riprodurre l'immagine del Figlio di Dio fatto uomo, che è la perfetta «immagine del Dio invisibile» (Col 1,15)<br>.</p>
<p><sup>68</sup><b>Perché gli uomini formano un'unità?</b><br> (360-361)<br> Tutti gli uomini formano l'unità del genere umano, per la comune origine che hanno da Dio. Dio, inoltre, ha creato «da uno solo tutte le nazioni degli uomini» (At 17,26)<br>. Tutti, poi, hanno un unico Salvatore e sono chiamati a condividere l'eterna felicità di Dio.</p>
<p><sup>69</sup><b>Come nell'uomo l'anima e il corpo formano un'unità?</b><br> (362-365, 382)<br> La persona umana è un essere insieme corporeo e spirituale. Nell'uomo lo spirito e la materia formano un'unica natura. Questa unità è così profonda che, grazie al principio spirituale che è l'anima, il corpo, che è materiale, diventa un corpo umano e vivente, e partecipa alla dignità di immagine di Dio.</p>
<p><sup>70</sup><b>Chi dona l'anima all'uomo?</b><br> (366-368, 382)<br> L'anima spirituale non viene dai genitori, ma è creata direttamente da Dio, ed è immortale. Separandosi dal corpo al momento della morte, essa non perisce; si unirà nuovamente al corpo nel momento della risurrezione finale.</p>
<p><sup>71</sup><b>Quale relazione Dio ha posto tra l'uomo e la donna?</b><br> (369-373, 383)<br> L'uomo e la donna sono stati creati da Dio in uguale dignità in quanto persone umane, e, nello stesso tempo, in una reciproca complementarità, essendo maschio e femmina. Dio li ha voluti l'uno per l'altro, per una comunione di persone. Insieme sono anche chiamati a trasmettere la vita umana, formando nel matrimonio «una sola carne» (Gn 2,24)<br>, e a dominare la terra come «amministratori» di Dio.</p>
<p><sup>72</sup><b>Qual era la condizione originaria dell'uomo secondo il progetto di Dio?</b><br> (374-379, 384)<br> Dio, creando l'uomo e la donna, aveva loro donato una speciale partecipazione alla propria vita divina, in santità e giustizia. Nel progetto di Dio l'uomo non avrebbe dovuto né soffrire né morire. Inoltre regnava un'armonia perfetta nell'uomo in se stesso, tra creatura e Creatore, tra uomo e donna, come pure tra la prima coppia umana e tutta la creazione.</p>
<p><sup>73</sup><b>Come si comprende la realtà del peccato?</b><br> (385-389)<br> Nella storia dell'uomo è presente il peccato. Tale realtà si chiarisce pienamente soltanto alla luce della Rivelazione divina, e soprattutto alla luce di Cristo Salvatore di tutti, che ha fatto sovrabbondare la grazia proprio là dove è abbondato il peccato.</p>
<p><sup>74</sup><b>Che cos'è la caduta degli angeli?</b><br> (391-395, 414)<br> Con tale espressione si indica che Satana e gli altri demoni, di cui parlano la Sacra Scrittura e la Tradizione della Chiesa, da angeli creati buoni da Dio, si sono trasformati in malvagi, perché, con libera e irrevocabile scelta, hanno rifiutato Dio e il suo Regno, dando così origine all'inferno. Essi tentano di associare l'uomo alla loro ribellione contro Dio; ma Dio afferma in Cristo la sua sicura vittoria sul Maligno.</p>
<p><sup>75</sup><b>In che cosa consiste il primo peccato dell'uomo?</b><br> (396-403, 415-417)<br> L'uomo, tentato dal diavolo, ha lasciato spegnere nel suo cuore la fiducia nei confronti del suo Creatore e, disobbedendoGli, ha voluto diventare «come Dio» senza Dio, e non secondo Dio (Gn 3,5)<br>. Così Adamo ed Eva hanno perduto immediatamente, per sé e per tutti i loro discendenti, la grazia originale della santità e della giustizia.</p>
<p><sup>76</sup><b>Che cos'è il peccato originale?</b><br> (404, 419)<br> Il peccato originale nel quale tutti gli uomini nascono è lo stato di privazione della santità e della giustizia originali. È un peccato da noi «contratto», non «commesso»; è una condizione di nascita, e non un atto personale. A motivo dell'unità di origine di tutti gli uomini, esso si trasmette ai discendenti di Adamo con la natura umana, «non per imitazione, ma per propagazione». Questa trasmissione rimane un mistero che non possiamo comprendere appieno.</p>
<p><sup>77</sup><b>Quali altre conseguenze provoca il peccato originale?</b><br> (405-409, 418)<br> In conseguenza del peccato originale la natura umana, senza essere interamente corrotta, è ferita nelle sue forze naturali, è sottoposta all'ignoranza, alla sofferenza, al potere della morte, ed è incline al peccato. Tale inclinazione è chiamata concupiscenza.</p>
<p><sup>78</sup><b>Dopo il primo peccato, che cosa ha fatto Dio?</b><br> (410-412, 420)<br> Dopo il primo peccato, il mondo è stato inondato di peccati, ma Dio non ha abbandonato l'uomo in potere della morte, ma, al contrario, gli ha predetto in modo misterioso - nel «Protovangelo» (Gn 3,15)<br> - che il male sarebbe stato vinto e l'uomo sollevato dalla caduta. E il primo annuncio del Messia redentore. Perciò la caduta sarà perfino chiamata felice colpa, perché «ha meritato un tale e così grande Redentore» (Liturgia della Veglia pasquale)<br>.</p>
<p><sup>79</sup><b>Qual è la Buona Novella per l'uomo?</b><br> (422-424)<br> È l'annunzio di Gesù Cristo, «il Figlio del Dio vivente» (Mt 16,16)<br>, morto e risorto. AI tempo del re Erode e dell'imperatore Cesare Augusto, Dio ha adempiuto le promesse fatte ad Abramo e alla sua discendenza mandando «suo Figlio, nato da donna, nato sotto la Legge, per riscattare coloro che erano sotto la Legge, perché ricevessimo l'adozione a figli» (Gal 4,4-5)<br>.</p>
<p><sup>80</sup><b>Come si diffonde questa Buona Novella?</b><br> (425-429)<br> Fin dall'inizio i primi discepoli hanno avuto l'ardente desiderio di annunziare Gesù Cristo, allo scopo di condurre tutti alla fede in lui. Anche oggi, dall'amorosa conoscenza di Cristo nasce il desiderio di evangelizzare e catechizzare, cioè svelare nella sua persona l'intero disegno di Dio e mettere l'umanità in comunione con lui.</p>
<p><sup>81</sup><b>Che cosa significa il nome «Gesù»?</b><br> (430-435, 452)<br> Dato dall'Angelo al momento dell'Annunciazione, il nome «Gesù» significa «Dio salva». Esso esprime la sua identità e la sua missione, «perché è lui che salverà il suo popolo dai suoi peccati» (Mt 1,21)<br>. Pietro afferma che «non vi è sotto il cielo altro Nome dato agli uomini nel quale è stabilito che possiamo essere salvati» (At 4,12)<br>.</p>
<p><sup>82</sup><b>Perché Gesù è chiamato «Cristo»?</b><br> (436-440, 453)<br> «Cristo» in greco, «Messia» in ebraico, significa «unto». Gesù è il Cristo perché è consacrato da Dio, unto dello Spirito Santo per la missione redentrice. È il Messia atteso da Israele, mandato nel mondo dal Padre. Gesù ha accettato il titolo di Messia precisandone tuttavia il senso: «Disceso dal cielo» (Gv 3,13)<br>, crocifisso e poi risuscitato, egli è il Servo Sofferente «che dà la sua vita in riscatto per molti» (Mt 20,28)<br>. Dal nome Cristo è venuto a noi il nome di cristiani.</p>
<p><sup>83</sup><b>In che senso Gesù è il «Figlio Unigenito di Dio»?</b><br> (441-445, 454)<br> Egli lo è in senso unico e perfetto. Al momento del Battesimo e della Trasfigurazione, la voce del Padre designa Gesù come suo «Figlio prediletto». Presentando se stesso come il Figlio che «conosce il Padre» (Mt 11,27)<br>, Gesù afferma la sua relazione unica ed eterna con Dio suo Padre. Egli è «il Figlio Unigenito (1Gv 4,9)<br>» di Dio, la seconda Persona della Trinità. È il centro della predicazione apostolica: gli Apostoli hanno visto «la sua gloria, come di Unigenito dal Padre» (Gv 1,14)<br>.</p>
<p><sup>84</sup><b>Che cosa significa il titolo «Signore»?</b><br> (446-451, 455)<br> Nella Bibbia, questo titolo designa abitualmente Dio Sovrano. Gesù lo attribuisce a se stesso e rivela la sua sovranità divina mediante il suo potere sulla natura, sui demoni, sul peccato e sulla morte, soprattutto con la sua Risurrezione. Le prime confessioni cristiane proclamano che la potenza, l'onore e la gloria dovuti a Dio Padre sono propri anche di Gesù: Dio «gli ha dato il Nome che è al di sopra di ogni altro nome» (Fil 2,9)<br>. / Egli è il Signore del mondo e della storia, il solo a cui l'uomo debba sottomettere interamente la propria libertà personale.</p>
<p><sup>85</sup><b>Perché il Figlio di Dio si è fatto uomo?</b><br> (456-460)<br> Il Figlio di Dio si è incarnato nel seno della Vergine Maria per opera dello Spirito Santo, per noi uomini e per la nostra salvezza, ossia: per riconciliare noi peccatori con Dio; per farci conoscere il suo amore infinito; per essere il nostro modello di santità; per farci «partecipi della natura divina» (2 Pt 1,4)<br>.</p>
<p><sup>86</sup><b>Che cosa significa la parola «Incarnazione»?</b><br> (461-463, 483)<br> La Chiesa chiama «Incarnazione» il Mistero dell'ammirabile unione della natura divina e della natura umana nell'unica Persona divina del Verbo. Per realizzare la nostra salvezza, il Figlio di Dio si è fatto «carne» (Gv 1,14)<br> diventando veramente uomo. La fede nell'Incarnazione è segno distintivo della fede cristiana.</p>
<p><sup>87</sup><b>In che modo Gesù Cristo è vero Dio e vero uomo?</b><br> (464-467, 469)<br> Gesù è inscindibilmente vero Dio e vero uomo, nell'unità della sua Persona divina. Egli, il Figlio di Dio, che è «generato, non creato, della stessa sostanza del Padre», si è fatto vero uomo, nostro fratello, senza con ciò cessare di essere Dio, nostro Signore.</p>
<p><sup>88</sup><b>Che cosa insegna a questo riguardo il Concilio di Calcedonia (anno 451)<br>?</b><br> (467)<br> Il Concilio di Calcedonia insegna a confessare «un solo e medesimo Figlio, il Signore nostro Gesù Cristo, perfetto nella sua divinità e perfetto nella sua umanità, vero Dio e vero uomo, composto di anima razionale e di corpo, consustanziale al Padre per la divinità, consustanziale a noi per l'umanità, "simile in tutto a noi, fuorché nel peccato" (Eb 4,15)<br>, generato dal Padre prima dei secoli secondo la divinità e, in questi ultimi tempi, per noi e per la nostra salvezza, nato da Maria Vergine e Madre di Dio, secondo l'umanità».</p>
<p><sup>89</sup><b>Come la Chiesa esprime il Mistero dell'Incarnazione?</b><br> (464-469, 479-481)<br> Lo esprime affermando che Gesù Cristo è vero Dio e vero uomo, con due nature, la divina e l'umana, non confuse, ma unite nella Persona del Verbo. Pertanto, nell'umanità di Gesù, tutto - miracoli, sofferenza, morte - dev'essere attribuito alla sua Persona divina che agisce attraverso la natura umana assunta. / «O Figlio Unigenito e Verbo di Dio, tu che sei immortale, per la nostra salvezza ti sei degnato d'incarnarti nel seno della santa Madre di Dio e sempre Vergine Maria (...)<br>. Tu che sei Uno della Santa Trinità, glorificato con il Padre e lo Spirito Santo, salvaci!» (Liturgia Bizantina di san Giovanni Crisostomo)<br>.</p>
<p><sup>90</sup><b>Il Figlio di Dio fatto uomo aveva un'anima con una conoscenza umana?</b><br> (470-474, 482)<br> Il Figlio di Dio ha assunto un corpo animato da un'anima razionale umana. Con la sua intelligenza umana Gesù ha appreso molte cose attraverso l'esperienza. Ma anche come uomo il Figlio di Dio aveva una conoscenza intima e immediata di Dio suo Padre. Penetrava ugualmente i pensieri segreti degli uomini e conosceva pienamente i disegni eterni che egli era venuto a rivelare.</p>
<p><sup>91</sup><b>Come si accordano le due volontà del Verbo incarnato?</b><br> (475, 482)<br> Gesù ha una volontà divina e una volontà umana. Nella sua vita terrena, il Figlio di Dio ha umanamente voluto ciò che ha divinamente deciso con il Padre e lo Spirito Santo per la nostra salvezza. La volontà umana di Cristo segue, senza opposizione o riluttanza, la volontà divina, o, meglio, è ad essa sottoposta.</p>
<p><sup>92</sup><b>Cristo aveva un vero corpo umano?</b><br> (476-477)<br> Cristo ha assunto un vero corpo umano attraverso il quale Dio invisibile si è reso visibile. Per questa ragione Cristo può essere rappresentato e venerato nelle sante immagini.</p>
<p><sup>93</sup><b>Che cosa rappresenta il Cuore di Gesù?</b><br> (478)<br> Gesù ci ha conosciuti e amati con un cuore umano. Il suo Cuore trafitto per la nostra salvezza è il simbolo di quell'infinito amore, col quale egli ama il Padre e ciascuno degli uomini.</p>
<p><sup>94</sup><b>«Concepito per opera dello Spirito Santo... »: che cosa significa quest'espressione?</b><br> (484-486)<br> Significa che la Vergine Maria ha concepito il Figlio eterno nel suo grembo per opera dello Spirito Santo e senza la collaborazione di uomo: «Lo Spirito Santo scenderà su di te» (Lc 1,35)<br>, le ha detto l'Angelo nell'Annunciazione.</p>
<p><sup>95</sup><b>«...Nato dalla Vergine Maria »: perché Maria è veramente la Madre di Dio?</b><br> (495, 509)<br> Maria è veramente Madre di Dio perché è la madre di Gesù (Gv 2,1; 19,25)<br>. In effetti, colui che è stato concepito per opera dello Spirito Santo e che è diventato veramente suo Figlio, è il Figlio eterno di Dio Padre. È Dio egli stesso.</p>
<p><sup>96</sup><b>Che cosa significa «Immacolata Concezione»?</b><br> (487-492, 508)<br> Dio ha scelto gratuitamente Maria da tutta l'eternità perché fosse la Madre di suo Figlio: per compiere tale missione, è stata concepita immacolata. Questo significa che, per la grazia di Dio e in previsione dei meriti di Gesù Cristo, Maria è stata preservata dal peccato originale fin dal suo concepimento.</p>
<p><sup>97</sup><b>Come collabora Maria al disegno divino della salvezza?</b><br> (493-494, 508-511)<br> Per la grazia di Dio Maria è rimasta immune da ogni peccato personale durante l'intera sua esistenza. È la «piena di grazia» (Lc 1,28)<br>, la «Tutta Santa». Quando l'Angelo le annuncia che avrebbe dato alla luce «il Figlio dell' Altissimo» (Lc 1,32)<br>, ella dà liberamente il proprio assenso con «l'obbedienza della fede» (Rm 1,5)<br>. Maria si offre totalmente alla Persona e all'opera del suo Figlio Gesù, abbracciando con tutta l'anima la volontà divina di salvezza.</p>
<p><sup>98</sup><b>Che cosa significa la concezione verginale di Gesù?</b><br> (496-498, 503)<br> Significa che Gesù è stato concepito nel grembo della Vergine per la sola potenza dello Spirito Santo, senza intervento dell'uomo. Egli è Figlio del Padre celeste secondo la natura divina e Figlio di Maria secondo la natura umana, ma propriamente Figlio di Dio nelle due nature, essendoci in lui una sola Persona, quella divina.</p>
<p><sup>99</sup><b>In che senso Maria è «sempre Vergine»?</b><br> (499-507, 510-511)<br> Nel senso che ella è «rimasta Vergine nel concepimento del Figlio suo, Vergine nel parto, Vergine incinta, Vergine madre, Vergine perpetua» (sant'Agostino)<br>. Pertanto, quando i Vangeli parlano di «fratelli e sorelle di Gesù», si tratta di parenti prossimi di Gesù, secondo un'espressione adoperata nella Sacra Scrittura.</p>
<p><sup>100</sup><b>In che modo la maternità spirituale di Maria è universale?</b><br> (501-507, 511)<br> Maria ha un unico Figlio, Gesù, ma in lui la sua maternità spirituale si estende a tutti gli uomini che egli è venuto a salvare. Obbediente al fianco del nuovo Adamo, Gesù Cristo, la Vergine è la nuova Eva, la vera madre dei viventi, che coopera con amore di madre alla loro nascita e alla loro formazione nell'ordine della grazia. Vergine e Madre, Maria è la figura della Chiesa, la sua più perfetta realizzazione.</p>
<p><sup>101</sup><b>In che senso tutta la vita di Cristo è Mistero?</b><br> (512-521, 561-562)<br> Tutta la vita di Cristo è evento di rivelazione. Ciò che è visibile nella vita terrena di Gesù conduce al suo Mistero invisibile, soprattutto al Mistero della sua filiazione divina: «Chi vede me, vede il Padre» (Gv 14,9)<br>. Inoltre, anche se la salvezza viene compiutamente dalla Croce e dalla Risurrezione, la vita intera di Cristo è Mistero di salvezza, perché tutto ciò che Gesù ha fatto, detto e sofferto aveva come scopo di salvare l'uomo decaduto e di ristabilirlo nella sua vocazione di figlio di Dio.</p>
<p><sup>102</sup><b>Quali sono state le preparazioni ai Misteri di Gesù?</b><br> (522-524)<br> Vi è anzitutto una lunga speranza durata per molti secoli, che noi riviviamo durante la celebrazione liturgica del tempo dell'Avvento. Oltre all'oscura attesa che ha posto nel cuore dei pagani, Dio ha preparato la venuta del suo Figlio tramite l'Antica Alleanza, fino a Giovanni Battista che è l'ultimo e il più grande dei profeti.</p>
<p><sup>103</sup><b>Che cosa insegna il Vangelo sui Misteri della nascita e dell'infanzia di Gesù?</b><br> (525-530, 563-564)<br> A Natale, la gloria del Cielo si manifesta nella debolezza di un bambino; la circoncisione di Gesù è segno della sua appartenenza al popolo ebraico e prefigurazione del nostro Battesimo; l'Epifania è la manifestazione del Re-Messia d'Israele a tutte le genti; nella sua presentazione al tempio, in Simeone e Anna è tutta l'attesa di Israele che viene all'incontro con il suo Salvatore; la fuga in Egitto e la strage degli innocenti annunciano che l'intera vita di Cristo sarà sotto il segno della persecuzione; il suo ritorno dall'Egitto ricorda l'Esodo e presenta Gesù come il nuovo Mosè: è lui il vero e definitivo liberatore.</p>
<p><sup>104</sup><b>Quale insegnamento ci offre la vita nascosta di Gesù a Nazaret?</b><br> (533-534, 564)<br> Durante la vita nascosta a Nazaret Gesù rimane nel silenzio di una esistenza ordinaria. Ci permette così di essere in comunione con lui nella santità di una vita quotidiana intessuta di preghiera, di semplicità, di lavoro, di amore familiare. La sua sottomissione a Maria e a Giuseppe, suo padre putativo, è un'immagine della sua obbedienza filiale al Padre. Maria e Giuseppe, con la loro fede, accolgono il Mistero di Gesù, pur non comprendendolo sempre.</p>
<p><sup>105</sup><b>Perché Gesù riceve da Giovanni il «battesimo di conversione per il perdono dei peccati»</b><br> (Lc 3,3)<br>? (535-537, 565)<br> Per dare inizio alla sua vita pubblica e anticipare il «Battesimo» della sua morte: accetta così, pur essendo senza peccato, di essere annoverato tra i peccatori, lui, «l'Agnello di Dio che toglie il peccato del mondo» (Gv 1,29)<br>. Il Padre lo proclama suo «Figlio prediletto» (Mt 3,17)<br> e lo Spirito discende su di lui. Il Battesimo di Gesù è la prefigurazione del nostro Battesimo.</p>
<p><sup>106</sup><b>Che cosa rivelano le tentazioni di Gesù nel deserto?</b><br> (538-540, 566)<br> Le tentazioni di Gesù nel deserto ricapitolano quella di Adamo nel paradiso e quelle d'Israele nel deserto. Satana tenta Gesù nella sua obbedienza alla missione affidatagli dal Padre. Cristo, nuovo Adamo, resiste e la sua vittoria annuncia quella della sua passione, suprema obbedienza del suo amore filiale. La Chiesa si unisce a questo Mistero in particolare nel tempo liturgico della Quaresima.</p>
<p><sup>107</sup><b>Chi è invitato a far parte del Regno di Dio, annunciato e realizzato da Gesù?</b><br> (541-546, 567)<br> Gesù invita a far parte del Regno di Dio tutti gli uomini. Anche il peggior peccatore è chiamato a convertirsi e ad accettare l'infinita misericordia del Padre. Il Regno appartiene, già qui sulla terra, a coloro che lo accolgono con cuore umile. È ad essi che sono rivelati i suoi Misteri.</p>
<p><sup>108</sup><b>Perché Gesù manifesta il Regno attraverso segni e miracoli?</b><br> (547-550, 567)<br> Gesù accompagna la sua parola con segni e miracoli per attestare che il Regno è presente in lui, il Messia. Sebbene egli guarisca alcune persone, non è venuto per eliminare tutti i mali quaggiù, ma per liberarci anzitutto dalla schiavitù del peccato. La cacciata dei demoni annuncia che la sua Croce sarà vittoriosa sul «principe di questo mondo» (Gv 12,31)<br>.</p>
<p><sup>109</sup><b>Nel Regno, quale autorità Gesù conferisce ai suoi Apostoli?</b><br> (551-553, 567)<br> Gesù sceglie i Dodici, futuri testimoni della sua Risurrezione, e li fa partecipi della sua missione e della sua autorità per insegnare, assolvere dai peccati, edificare e governare la Chiesa. In questo Collegio Pietro riceve «le chiavi del Regno» (Mt 16,19)<br> e occupa il primo posto, con la missione di custodire la fede nella sua integrità e di confermare i suoi fratelli.</p>
<p><sup>110</sup><b>Quale significato ha la Trasfigurazione?</b><br> (554-556, 568)<br> Nella Trasfigurazione appare anzitutto la Trinità: «Il Padre nella voce, il Figlio nell'uomo, lo Spirito nella nube brillante» (san Tommaso d'Aquino)<br>. Evocando con Mosè ed Elia la sua «dipartita» (Lc 9,31)<br>, Gesù mostra che la sua gloria passa attraverso la Croce e dà un anticipo della sua risurrezione e della sua gloriosa venuta, «che trasfigurerà il nostro misero corpo per conformarlo al suo corpo glorioso» (Fil 3,21)<br>. / «Tu ti sei trasfigurato sul monte e, nella misura in cui ne erano capaci, i tuoi discepoli hanno contemplato la tua Gloria, Cristo Dio, affinché, quando ti avrebbero visto crocifisso, comprendessero che la tua Passione era volontaria e annunziassero al mondo che tu sei veramente l'irradiazione del Padre» (Liturgia Bizantina)<br>. </p>
<p><sup>111</sup><b>Come avviene l'entrata messianica a Gerusalemme?</b><br> (557-560, 569-570)<br> Nel tempo stabilito Gesù decide di salire a Gerusalemme per soffrire la sua passione, morire e risuscitare. Come Re Messia che manifesta la venuta del Regno, egli entra nella sua città sul dorso di un asino. È accolto dai piccoli, la cui acclamazione è ripresa nel Sanctus eucaristico: «Benedetto colui che viene nel nome del Signore! Osanna (salvaci)<br>» (Mt 21,9)<br>, La liturgia della Chiesa dà inizio alla Settimana Santa con la celebrazione di questa entrata a Gerusalemme.</p>
<p><sup>112</sup><b>Qual è l'importanza del Mistero pasquale di Gesù?</b><br> (571-573)<br> Il Mistero pasquale di Gesù, che comprende la sua passione, morte, risurrezione e glorificazione, è al centro della fede cristiana, perché il disegno salvifico di Dio si è compiuto una volta per tutte con la morte redentrice del suo Figlio, Gesù Cristo.</p>
<p><sup>113</sup><b>Con quali accuse Gesù è stato condannato?</b><br> (574-576)<br> Alcuni capi d'Israele accusarono Gesù di agire contro la Legge, contro il tempio di Gerusalemme, e in particolare contro la fede nel Dio unico, perché Egli si proclamava Figlio di Dio. Per questo lo consegnarono a Pilato, perché lo condannasse a morte.</p>
<p><sup>114</sup><b>Come si è comportato Gesù verso la Legge di Israele?</b><br> (577-582, 592)<br> Gesù non ha abolito la Legge data da Dio a Mosè sul Sinai, ma l'ha portata a compimento dandone l'interpretazione definitiva. È il Legislatore divino che esegue integralmente questa Legge. Inoltre egli, il Servo fedele, offre con la sua morte espiatrice il solo sacrificio capace di redimere tutte «le colpe commesse dagli uomini sotto la prima Alleanza» (Eb 9,15)<br>.</p>
<p><sup>115</sup><b>Quale fu l'atteggiamento di Gesù verso il tempio di Gerusalemme?</b><br> (583-586, 593)<br> Gesù è stato accusato di ostilità nei confronti del Tempio. Eppure l'ha venerato come «la dimora di suo Padre» (Gv 2,16)<br> e li ha dettato una parte importante del suo insegnamento. Ma ne ha anche predetto la distruzione, in relazione con la propria morte, e si è presentato lui stesso come la dimora definitiva di Dio in mezzo agli uomini.</p>
<p><sup>116</sup><b>Gesù ha contraddetto la fede d'Israele nel Dio unico e salvatore?</b><br> (587-591, 594)<br> Gesù non ha mai contraddetto la fede in un Dio unico, neppure quando compiva l'opera divina per eccellenza che adempiva le promesse messianiche e lo rivelava uguale a Dio: il perdono dei peccati. La richiesta di Gesù di credere in lui e di convertirsi permette di capire la tragica incomprensione del Sinedrio che ha stimato Gesù meritevole di morte perché bestemmiatore.</p>
<p><sup>117</sup><b>Chi è responsabile della morte di Gesù?</b><br> (595-598)<br> La passione e la morte di Gesù non possono essere imputate indistintamente né a tutti gli Ebrei allora viventi, né agli altri Ebrei venuti dopo nel tempo e nello spazio. Ogni singolo peccatore, cioè ogni uomo, è realmente causa e strumento delle sofferenze del Redentore, e più gravemente colpevoli sono coloro, soprattutto se cristiani, che più spesso ricadono nel peccato o si dilettano nei vizi.</p>
<p><sup>118</sup><b>Perché la morte di Cristo fa parte del disegno di Dio?</b><br> (599-605, 619)<br> Per riconciliare con sé tutti gli uomini votati alla morte a causa del peccato, Dio ha preso l'iniziativa amorevole di mandare suo Figlio perché si consegnasse alla morte per i peccatori. Annunciata nell'Antico Testamento, in particolare come sacrificio del Servo sofferente, la morte di Gesù avvenne «secondo le Scritture».</p>
<p><sup>119</sup><b>In quale modo Cristo ha offerto se stesso al Padre?</b><br> (606-609, 620)<br> Tutta la vita di Cristo è libera offerta al Padre per compiere il suo disegno di salvezza. Egli dà «la sua vita in riscatto per molti» (Mc 10,45)<br> e in tal modo riconcilia con Dio tutta l'umanità. La sua sofferenza e la sua morte manifestano come la sua umanità sia lo strumento libero e perfetto dell'Amore divino che vuole la salvezza di tutti gli uomini.</p>
<p><sup>120</sup><b>Come si esprime nell'ultima Cena l'offerta di Gesù?</b><br> (610-611, 620)<br> Nell'ultima Cena con gli Apostoli alla vigilia della Passione Gesù anticipa, cioè significa e realizza in anticipo l'offerta volontaria di se stesso: «Questo è il mio corpo che è dato per voi» (Lc 22,19)<br>, «questo è il mio sangue, che è versato...» (Mt 26,28)<br>. Egli istituisce così al tempo stesso l'Eucaristia come «memoriale» (1Cor 11,25)<br> del suo sacrificio, e i suoi Apostoli come sacerdoti della nuova Alleanza.</p>
<p><sup>121</sup><b>Che cosa avviene nell'agonia dell'orto del Getsemani?</b><br> (612)<br> Malgrado l'orrore che procura la morte nell'umanità tutta santa di colui che è l'«Autore della Vita» (At 3,15)<br>, la volontà umana del Figlio di Dio aderisce alla volontà del Padre: per salvarci, Gesù accetta di portare i nostri peccati nel suo corpo «facendosi ubbidiente fino alla morte» (Fil 2,8)<br>.</p>
<p><sup>122</sup><b>Quali sono gli effetti del sacrificio di Cristo sulla Croce?</b><br> (613-617, 622-623)<br> Gesù ha liberamente offerto la sua vita in sacrificio espiatorio, cioè ha riparato le nostre colpe con la piena obbedienza del suo amore fino alla morte. Questo «amore fino alla fine» (Gv 13,1)<br> del Figlio di Dio riconcilia con il Padre tutta l'umanità. Il sacrificio pasquale di Cristo riscatta quindi gli uomini in modo unico, perfetto e definitivo, e apre loro la comunione con Dio.</p>
<p><sup>123</sup><b>Perché Gesù chiama i suoi discepoli a prendere la loro croce?</b><br> (618)<br> Chiamando i suoi discepoli a prendere la loro croce e a seguirlo, Gesù vuole associare al suo sacrificio redento re quegli stessi che ne sono i primi beneficiari.</p>
<p><sup>124</sup><b>In quali condizioni era il corpo di Cristo mentre si trovava nella tomba?</b><br> (624-630)<br> Cristo ha conosciuto una vera morte e una vera sepoltura. Ma la virtù divina ha preservato il suo corpo dalla corruzione.</p>
<p><sup>125</sup><b>Che cosa sono «gli inferi », nei quali Gesù discese?</b><br> (632-637)<br> Gli «inferi» - diversi dall'inferno della dannazione - costituivano lo stato di tutti coloro, giusti e cattivi, che erano morti prima di Cristo. Con l'anima unita alla sua Persona divina Gesù ha raggiunto negli inferi i giusti che attendevano il loro Redentore per accedere infine alla visione di Dio. Dopo aver vinto, mediante la sua morte, la morte e il diavolo «che della morte ha il potere» (Eb 2,14)<br>, ha liberato i giusti in attesa del Redentore e ha aperto loro le porte del Cielo.</p>
<p><sup>126</sup><b>Che posto occupa la Risurrezione di Cristo nella nostra fede?</b><br> (631,638)<br> La Risurrezione di Gesù è la verità culminante della nostra fede in Cristo e rappresenta, con la Croce, una parte essenziale del Mistero pasquale.</p>
<p><sup>127</sup><b>Quali «segni» attestano la Risurrezione di Gesù?</b><br> (639-644, 656-657)<br> Oltre al segno essenziale costituito dalla tomba vuota, la Risurrezione di Gesù è attestata dalle donne che incontrarono per prime Gesù e l'annunciarono agli Apostoli. Gesù poi «apparve a Cefa (Pietro)<br>, e quindi ai Dodici. In seguito apparve a più di cinquecento fratelli in una sola volta» (1Cor 15,5-6)<br> e ad altri ancora. Gli Apostoli non hanno potuto inventare la risurrezione, poiché questa appariva loro impossibile: infatti Gesù li ha anche rimproverati per la loro incredulità.</p>
<p><sup>128</sup><b>Perché la Risurrezione è al tempo stesso un avvenimento trascendente?</b><br> (647, 656-657)<br> Pur essendo un avvenimento storico, constatabile e attestato attraverso segni e testimonianze, la Risurrezione, in quanto entrata dell'umanità di Cristo nella gloria di Dio, trascende e supera la storia, come mistero della fede. Per questo motivo, Cristo risorto non si manifestò al mondo, ma ai suoi discepoli, rendendoli suoi testimoni davanti al popolo.</p>
<p><sup>129</sup><b>Qual è lo stato del corpo risorto di Gesù?</b><br> (645-646)<br> La Risurrezione di Cristo non è stata un ritorno alla vita terrena. Il suo corpo risuscitato è quello che è stato crocifisso e porta i segni della sua Passione, ma è ormai partecipe della vita divina con le proprietà di un corpo glorioso. Per questa ragione Gesù risorto è sovranamente libero di apparire ai suoi discepoli come e dove vuole e sotto aspetti diversi.</p>
<p><sup>130</sup><b>In che modo la Risurrezione è opera della Santissima Trinità?</b><br> (648-650)<br> La Risurrezione di Cristo è un'opera trascendente di Dio. Le tre Persone agiscono insieme secondo ciò che è loro proprio: il Padre manifesta la sua potenza; il Figlio «riprende» la vita che ha liberamente offerto (Gv 10,17)<br> riunendo la sua anima e il suo corpo, che lo Spirito vivifica e glorifica.</p>
<p><sup>131</sup><b>Quali sono il senso e la portata salvifica della Risurrezione?</b><br> (651-655, 658)<br> La Risurrezione è il culmine dell'Incarnazione. Essa conferma la divinità di Cristo, come pure tutto ciò che Egli ha fatto e insegnato, e realizza tutte le promesse divine in nostro favore. Inoltre, il Risorto, vincitore del peccato e della morte, è il principio della nostra giustificazione e della nostra Risurrezione: fin d'ora ci procura la grazia dell'adozione filiale, che è reale partecipazione alla sua vita di Figlio unigenito; poi, alla fine dei tempi, egli risusciterà il nostro corpo.</p>
<p><sup>132</sup><b>Che cosa rappresenta l'Ascensione?</b><br> (659-667)<br> Dopo quaranta giorni da quando si era mostrato agli Apostoli sotto i tratti di un'umanità ordinaria, che velavano la sua gloria di Risorto, Cristo sale al cielo e siede alla destra del Padre. Egli è il Signore che regna ormai con la sua umanità nella gloria eterna di Figlio di Dio e intercede incessantemente in nostro favore presso il Padre. Ci manda il suo Spirito e ci dà la speranza di raggiungerlo un giorno, avendoci preparato un posto.</p>
<p><sup>133</sup><b>Come regna ora il Signore Gesù?</b><br> (668-674, 680)<br> Signore del cosmo e della storia, Capo della sua Chiesa, Cristo glorificato permane misteriosamente sulla terra, dove il suo regno è già presente come germe e inizio nella Chiesa. Un giorno ritornerà glorioso, ma non ne conosciamo il tempo. Per questo viviamo nella vigilanza, pregando: «Vieni, Signore» (Ap 22,20)<br>.</p>
<p><sup>134</sup><b>Come si realizzerà la venuta del Signore nella gloria?</b><br> (675-677, 680)<br> Dopo l'ultimo sconvolgimento cosmico di questo mondo che passa, la venuta gloriosa di Cristo avverrà con il trionfo definitivo di Dio nella Parusia e con l'ultimo Giudizio. Si compirà cosi il Regno di Dio.</p>
<p><sup>135</sup><b>Come Cristo giudicherà i vivi e i morti?</b><br> (678-679, 681-682)<br> Cristo giudicherà con il potere che ha acquisito come Redentore del mondo, venuto a salvare gli uomini. I segreti dei cuori saranno svelati, come pure la condotta di ciascuno verso Dio e verso il prossimo. Ogni uomo sarà colmato di vita o dannato per l'eternità a seconda delle sue opere. Così si realizzerà «la pienezza di Cristo» (Ef 4,13)<br>, nella quale «Dio sarà tutto in tutti» (1Cor 15,28)<br>.</p>
<p><sup>136</sup><b>Che cosa vuol dire la Chiesa quando professa: «Credo nello Spirito Santo»?</b><br> (683-686)<br> Credere nello Spirito Santo è professare la terza Persona della Santissima Trinità, che procede dal Padre e dal Figlio ed è «adorato e glorificato con il Padre e il Figlio». Lo Spirito è stato «mandato nei nostri cuori» (Gal 4,6)<br>, affinché riceviamo la nuova vita di figli di Dio.</p>
<p><sup>137</sup><b>Perché la missione del Figlio e dello Spirito sono inseparabili?</b><br> (687-690, 742-743)<br> Nella Trinità indivisibile, il Figlio e lo Spirito sono distinti ma inseparabili. Dal principio alla fine dei tempi, infatti, quando il Padre invia suo Figlio, invia anche il suo Spirito che ci unisce a Cristo nella fede, affinché possiamo, da figli adottivi, chiamare Dio «Padre» (Rm 8,15)<br>. Lo Spirito è invisibile, ma noi lo conosciamo attraverso la sua azione quando ci rivela il Verbo e quando agisce nella Chiesa.</p>
<p><sup>138</sup><b>Quali sono gli appellativi dello Spirito Santo?</b><br> (691-693)<br> «Spirito Santo» è il nome proprio della terza Persona della Santissima Trinità. Gesù lo chiama anche: Spirito Paraclito (Consolatore, Avvocato)<br> e Spirito di Verità. Il Nuovo Testamento lo chiama pure: Spirito di Cristo, del Signore, di Dio, Spirito della gloria, della promessa.</p>
<p><sup>139</sup><b>Con quali simboli si rappresenta lo Spirito Santo?</b><br> (694-701)<br> Sono numerosi: l'acqua viva, che scaturisce dal cuore trafitto di Cristo e disseta i battezzati; l'unzione con l'olio, che è il segno sacramentale della Confermazione; il fuoco, che trasforma ciò che tocca; la nube, oscura o luminosa, in cui si rivela la gloria divina; l'imposizione delle mani, per cui viene dato lo Spirito; la colomba, che scende su Cristo e rimane su di lui al battesimo.</p>
<p><sup>140</sup><b>Che cosa significa che lo Spirito «ha parlato per mezzo dei profeti»?</b><br> (687-688, 702-706, 743)<br> Con il termine profeti si intende quanti furono ispirati dallo Spirito Santo per parlare in nome di Dio. Lo Spirito porta le profezie dell'Antico Testamento a pieno compimento in Cristo, di cui svela il mistero nel Nuovo Testamento.</p>
<p><sup>141</sup><b>Che cosa compie lo Spirito Santo in Giovanni Battista?</b><br> (717-720)<br> Lo Spirito riempie Giovanni Battista, l'ultimo profeta dell'Antico Testamento, il quale, sotto la sua azione, è mandato a «preparare al Signore un popolo ben disposto» (Lc 1,17)<br> e ad annunciare la venuta di Cristo, Figlio di Dio: colui sul quale ha visto scendere e rimanere lo Spirito, «colui che battezza in Spirito» (Gv 1,33)<br>.</p>
<p><sup>142</sup><b>Qual è l'opera dello Spirito in Maria?</b><br> (721-726, 744)<br> Lo Spirito Santo porta a compimento in Maria le attese e la preparazione dell'Antico Testamento alla venuta di Cristo. In maniera unica la riempie di grazia e rende la sua verginità feconda, per dare alla luce il Figlio di Dio incarnato. Fa di lei la Madre del «Cristo totale», cioè di Gesù Capo e della Chiesa suo corpo. Maria è presente fra i Dodici il giorno della Pentecoste, quando lo Spirito inaugura gli «ultimi tempi» con la manifestazione della Chiesa.</p>
<p><sup>143</sup><b>Quale relazione c'è tra lo Spirito e Cristo Gesù, nella sua missione terrena?</b><br> (727-730, 745- 746)<br> Il Figlio di Dio attraverso l'unzione dello Spirito è consacrato Messia nella sua umanità fin dall'Incarnazione. Egli lo rivela nel suo insegnamento, compiendo la promessa fatta ai Padri, e lo comunica alla Chiesa nascente, alitando sugli Apostoli dopo la sua Risurrezione.</p>
<p><sup>144</sup><b>Che cosa accade a Pentecoste?</b><br> (731-732, 738)<br> Cinquanta giorni dopo la sua Risurrezione, a Pentecoste, Gesù Cristo glorificato effonde lo Spirito a profusione e lo manifesta come Persona divina, sicché la Trinità Santa è pienamente rivelata. La Missione di Cristo e dello Spirito diviene la Missione della Chiesa, inviata per annunziare e diffondere il mistero della comunione trinitaria. / «Abbiamo visto la vera Luce, abbiamo ricevuto lo Spirito celeste, abbiamo trovato la vera fede: adoriamo la Trinità indivisibile perché ci ha salvati» (Liturgia Bizantina, Tropario dei Vespri di Pentecoste)<br>.</p>
<p><sup>145</sup><b>Che cosa fa lo Spirito nella Chiesa?</b><br> (733-741, 747)<br> Lo Spirito edifica, anima e santifica la Chiesa: Spirito d'Amore, egli ridona ai battezzati la somiglianza divina perduta a causa del peccato e li fa vivere in Cristo, della Vita stessa della Trinità Santa. Li manda a testimoniare la Verità di Cristo e li organizza nelle loro mutue funzioni, affinché tutti portino «il frutto dello Spirito» (Gal 5,22)<br>.</p>
<p><sup>146</sup><b>Come agiscono Cristo e il suo Spirito nel cuore dei fedeli?</b><br> (738-741)<br> Per mezzo dei sacramenti, Cristo comunica alle membra del suo Corpo il suo Spirito e la grazia di Dio che porta i frutti di vita nuova, secondo lo Spirito. Infine, lo Spirito Santo è il Maestro della preghiera.</p>
<p><sup>147</sup><b>Che cosa significa il termine Chiesa?</b><br> (751-752, 777, 804)<br> Designa il popolo che Dio convoca e raduna da tutti i confini della terra, per costituire l'assemblea di quanti, per la fede e il Battesimo, diventano figli di Dio, membra di Cristo e tempio dello Spirito Santo.</p>
<p><sup>148</sup><b>Ci sono altri nomi e immagini con cui la Bibbia indica la Chiesa?</b><br> (753-757)<br> Nella Sacra Scrittura troviamo molte immagini, che evidenziano aspetti complementari del mistero della Chiesa. L'Antico Testamento privilegia immagini legate al popolo di Dio; il Nuovo Testamento quelle legate a Cristo come Capo di questo popolo, che è il suo Corpo, e quelle tratte dalla vita pastorale (ovile, gregge, pecore)<br>, agricola (campo, olivo, vigna)<br>, abitativa (dimora, pietra, tempio)<br>, familiare (sposa, madre, famiglia)<br>.</p>
<p><sup>149</sup><b>Quali sono l'origine e il compimento della Chiesa?</b><br> (758-766, 778)<br> La Chiesa trova origine e compimento nel disegno eterno di Dio. Fu preparata nell'Antica Alleanza con l'elezione d'Israele, segno della riunione futura di tutte le nazioni. Fondata dalle parole e dalle azioni di Gesù Cristo, fu realizzata soprattutto mediante la sua morte redentrice e la sua risurrezione. Fu poi manifestata come mistero di salvezza mediante l'effusione dello Spirito Santo a Pentecoste. Avrà il suo compimento alla fine dei tempi come assemblea celeste di tutti i redenti.</p>
<p><sup>150</sup><b>Qual è la missione della Chiesa?</b><br> (767-769)<br> La missione della Chiesa è di annunziare e instaurare in mezzo a tutte le genti il Regno di Dio inaugurato da Gesù Cristo. Essa qui sulla terra costituisce il germe e l'inizio di questo Regno salvifico.</p>
<p><sup>151</sup><b>In che senso la Chiesa è Mistero?</b><br> (770-773, 779)<br> La Chiesa è Mistero in quanto nella sua realtà visibile è presente e operante una realtà spirituale, divina, che si scorge unicamente con gli occhi della fede.</p>
<p><sup>152</sup><b>Che cosa significa che la Chiesa è sacramento universale di salvezza?</b><br> (774-776, 780)<br> Significa che è segno e strumento della riconciliazione e della comunione di tutta l'umanità con Dio e dell'unità di tutto il genere umano.</p>
<p><sup>153</sup><b>Perché la Chiesa è il popolo di Dio?</b><br> (781, 802-804)<br> La Chiesa è il popolo di Dio perché a lui piacque santificare e salvare gli uomini non isolatamente, ma costituendoli in un solo popolo, adunato dall'unità del Padre e del Figlio e dello Spirito Santo.</p>
<p><sup>154</sup><b>Quali sono le caratteristiche del popolo di Dio?</b><br> (782)<br> Questo popolo, di cui si diviene membri mediante la fede in Cristo e il Battesimo, ha per origine Dio Padre, per capo Gesù Cristo, per condizione la dignità e la libertà dei figli di Dio, per legge il comandamento nuovo dell'amore, per missione quella di essere il sale della terra e la luce del mondo, per fine il Regno di Dio, già iniziato in terra.</p>
<p><sup>155</sup><b>In che senso il popolo di Dio partecipa delle tre funzioni di Cristo, Sacerdote, Profeta e Re?</b><br> (783-786)<br> Il popolo di Dio partecipa all'ufficio sacerdotale di Cristo, in quanto i battezzati vengono consacrati dallo Spirito Santo per offrire sacrifici spirituali; partecipa al suo ufficio profetico, in quanto con il senso soprannaturale della fede aderisce indefettibilmente ad essa, l'approfondisce e la testimonia; partecipa al suo ufficio regale col servizio, imitando Gesù Cristo, che, re dell'universo, si fece servo di tutti, soprattutto dei poveri e dei sofferenti.</p>
<p><sup>156</sup><b>In che modo la Chiesa è corpo di Cristo?</b><br> (787-791, 805-806)<br> Per mezzo dello Spirito, Cristo morto e risorto unisce a sé intimamente i suoi fedeli. In tal modo i credenti in Cristo, in quanto stretti a lui soprattutto nell'Eucaristia, sono uniti tra loro nella carità, formando un solo corpo, la Chiesa, la cui unità si realizza nella diversità di membra e di funzioni.</p>
<p><sup>157</sup><b>Chi è il capo di questo corpo?</b><br> (792- 795, 807)<br> Cristo «è il Capo del corpo, cioè della Chiesa» (Col 1,18)<br>. La Chiesa vive di lui, in lui e per lui. Cristo e Chiesa formano il «Cristo totale» (sant'Agostino)<br>; «Capo e membra sono, per così dire, una sola persona mistica» (san Tommaso d'Aquino)<br>.</p>
<p><sup>158</sup><b>Perché la Chiesa è detta la sposa di Cristo?</b><br> (796, 808)<br> Perché il Signore stesso si è definito come lo «Sposo» (Mc 2,19)<br>, che ha amato la Chiesa, unendola a sé con un'Alleanza eterna. Egli ha dato se stesso per lei, per purificarla con il suo sangue e «renderla santa» (Ef 5,26)<br> e madre feconda di tutti i figli di Dio. Mentre il termine «corpo» evidenzia l'unità del «capo» con le membra, il termine «sposa» mette in risalto la distinzione dei due in relazione personale.</p>
<p><sup>159</sup><b>Perché la Chiesa è detta tempio dello Spirito Santo?</b><br> (797-798, 809-810)<br> Perché lo Spirito Santo risiede nel corpo che è la Chiesa: nel suo Capo e nelle sue membra; egli inoltre edifica la Chiesa nella carità con la Parola di Dio, i sacramenti, le virtù e i carismi. / «Quello che il nostro spirito, ossia la nostra anima, è per le nostre membra, lo stesso è lo Spirito Santo per le membra di Cristo, per il corpo di Cristo, che è la Chiesa» (sant'Agostino)<br>.</p>
<p><sup>160</sup><b>Che cosa sono i carismi?</b><br> (799-801)<br> I carismi sono doni speciali dello Spirito Santo elargiti ai singoli per il bene degli uomini, per le necessità del mondo e in particolare per l'edificazione della Chiesa, al cui Magistero spetta il loro discernimento.</p>
<p><sup>161</sup><b>Perché la Chiesa è una?</b><br> (813-815, 866)<br> La Chiesa è una perché ha come origine e modello l'unità di un solo Dio nella Trinità delle Persone; come fondatore e capo Gesù Cristo, che ristabilisce l'unità di tutti i popoli in un solo corpo; come anima lo Spirito Santo, che unisce tutti i fedeli nella Comunione in Cristo. Essa ha una sola fede, una sola vita sacramentale, un'unica successione apostolica, una comune speranza e la stessa carità.</p>
<p><sup>162</sup><b>Dove sussiste l'unica Chiesa di Cristo?</b><br> (816, 870)<br> L'unica Chiesa di Cristo, come società costituita e organizzata nel mondo, sussiste (subsistit in)<br> nella Chiesa cattolica, governata dal successore di Pietro e dai Vescovi in comunione con lui. Solo per mezzo di essa si può ottenere la pienezza dei mezzi di salvezza, poiché il Signore ha affidato tutti i beni della Nuova Alleanza al solo collegio apostolico, il cui capo è Pietro.</p>
<p><sup>163</sup><b>Come considerare i cristiani non cattolici?</b><br> (817-819)<br> Nelle Chiese e comunità ecclesiali, che si sono staccate dalla piena comunione della Chiesa cattolica, si trovano molti elementi di santificazione e di verità. Tutti questi beni provengono da Cristo e spingono verso l'unità cattolica. I membri di queste Chiese e Comunità sono incorporati a Cristo nel Battesimo: noi li riconosciamo perciò come fratelli.</p>
<p><sup>164</sup><b>Come impegnarsi a favore dell'unità dei cristiani?</b><br> (820-822, 866)<br> Il desiderio di ristabilire l'unione di tutti i cristiani è un dono di Cristo e un appello dello Spirito. Esso riguarda tutta la Chiesa e si attua con la conversione del cuore, la preghiera, la reciproca conoscenza fraterna, il dialogo teologico.</p>
<p><sup>165</sup><b>In che senso la Chiesa è santa?</b><br> (823-829, 867)<br> La Chiesa è santa, in quanto Dio Santissimo è il suo autore; Cristo ha dato se stesso per lei, per santificarla e renderla santificante; lo Spirito Santo la vivifica con la carità. In essa si trova la pienezza dei mezzi di salvezza. La santità è la vocazione di ogni suo membro e il fine di ogni sua attività. La Chiesa annovera al suo interno la Vergine Maria e innumerevoli Santi, quali modelli e intercessori. La santità della Chiesa è la sorgente della santificazione dei suoi figli, i quali, qui sulla terra, si riconoscono tutti peccatori, sempre bisognosi di conversione e di purificazione.</p>
<p><sup>166</sup><b>Perché la Chiesa è detta cattolica?</b><br> (830-831, 868)<br> La Chiesa è cattolica, cioè universale, in quanto in essa è presente Cristo: «Là dove è Cristo Gesù, ivi è la Chiesa cattolica» (sant'Ignazio di Antiochia)<br>. Essa annunzia la totalità e l'integrità della fede; porta e amministra la pienezza dei mezzi di salvezza; è inviata in missione a tutti i popoli in ogni tempo e a qualsiasi cultura appartengano.</p>
<p><sup>167</sup><b>È cattolica la Chiesa particolare?</b><br> (832-835)<br> È cattolica ogni Chiesa particolare (cioè la diocesi e l'eparchia)<br>, formata dalla comunità dei cristiani che sono in comunione nella fede e nei sacramenti, con il loro Vescovo ordinato nella successione apostolica, e con la Chiesa di Roma, che «presiede nella carità» (sant'Ignazio di Antiochia)<br>.</p>
<p><sup>168</sup><b>Chi appartiene alla Chiesa cattolica?</b><br> (836-838)<br> Tutti gli uomini in vario modo appartengono o sono ordinati alla cattolica unità del popolo di Dio. È pienamente incorporato alla Chiesa cattolica chi, avendo lo Spirito di Cristo, è unito ad essa dai vincoli della professione di fede, dei sacramenti, del governo ecclesiastico e della comunione. I battezzati, che non realizzano pienamente tale cattolica unità, sono in una certa comunione, sebbene imperfetta, con la Chiesa Cattolica.</p>
<p><sup>169</sup><b>Qual è il rapporto della Chiesa cattolica con il popolo ebraico?</b><br> (839-840)<br> La Chiesa cattolica riconosce il proprio rapporto con il popolo ebraico nel fatto che Dio scelse questo popolo, primo fra tutti, ad accogliere la sua Parola. È al popolo ebraico che appartengono «l'adozione a figli, la gloria, le alleanze, la legislazione, il culto, le promesse, i patriarchi; da esso proviene Cristo secondo la carne» (Rm 9,4-5)<br>. A differenza delle altre religioni non cristiane, la fede ebraica è già risposta alla Rivelazione di Dio nell'Antica Alleanza.</p>
<p><sup>170</sup><b>Che legame c'è tra la Chiesa cattolica e le religioni non cristiane?</b><br> (841-845)<br> C'è un legame, dato anzitutto dall'origine e dal fine comuni di tutto il genere umano. La Chiesa cattolica riconosce che quanto di buono e di vero si trova nelle altre religioni viene da Dio, è raggio della sua verità, può preparare all'accoglienza del Vangelo e spingere verso l'unità dell'umanità nella Chiesa di Cristo.</p>
<p><sup>171</sup><b>Che cosa significa l'affermazione: «Fuori della Chiesa non c'è salvezza»?</b><br> (846-848)<br> Essa significa che ogni salvezza viene da Cristo-Capo per mezzo della Chiesa, che è il suo Corpo. Pertanto non possono essere salvati quanti, conoscendo la Chiesa come fondata da Cristo e necessaria alla salvezza, non vi entrassero e non vi perseverassero. Nello stesso tempo, grazie a Cristo e alla sua Chiesa, possono conseguire la salvezza eterna quanti, senza loro colpa, ignorano il Vangelo di Cristo e la sua Chiesa, ma cercano sinceramente Dio e, sotto l'influsso della grazia, si sforzano di compiere la sua volontà conosciuta attraverso il dettame della coscienza.</p>
<p><sup>172</sup><b>Perché la Chiesa deve annunciare il Vangelo a tutto il mondo?</b><br> (849-851)<br> Perché Cristo ha ordinato: «Andate dunque e ammaestrate tutte le nazioni, battezzandole nel nome del Padre, del Figlio e dello Spirito Santo» (Mt 28,19)<br>. Questo mandato missionario del Signore ha la sua sorgente nell'amore eterno di Dio, che ha inviato il suo Figlio e il suo Spirito perché «vuole che tutti gli uomini siano salvati e giungano alla conoscenza della verità» (1Tm 2,4)<br>.</p>
<p><sup>173</sup><b>In che modo la Chiesa è missionaria?</b><br> (852-856)<br> Guidata dallo Spirito Santo, la Chiesa continua nel corso della storia la missione di Cristo stesso. I cristiani pertanto devono annunciare a tutti la Buona Novella portata da Cristo, seguendo la sua strada, disposti anche al sacrificio di sé fino al martirio.</p>
<p><sup>174</sup><b>Perché la Chiesa è apostolica?</b><br> (857, 869)<br> La Chiesa è apostolica per la sua origine, essendo costruita sul «fondamento degli Apostoli» (Ef 2,20)<br>; per il suo insegnamento, che è quello stesso degli Apostoli; per la sua struttura, in quanto istruita, santificata e governata, fino al ritorno di Cristo, dagli Apostoli, grazie ai loro successori, i Vescovi, in comunione col successore di Pietro.</p>
<p><sup>175</sup><b>In che cosa consiste la missione degli Apostoli?</b><br> (858-861)<br> La parola Apostolo significa inviato. Gesù, l'Inviato del Padre, chiamò a sé dodici fra i suoi discepoli e li costituì come suoi Apostoli, facendo di loro i testimoni scelti della sua risurrezione e le fondamenta della sua Chiesa. Diede loro il mandato di continuare la sua missione, dicendo: «Come il Padre ha mandato me, anch'io mando voi» (Gv 20,21)<br>, e promettendo di essere con loro sino alla fine del mondo.</p>
<p><sup>176</sup><b>Che cos'è la successione apostolica?</b><br> (861-865)<br> La successione apostolica è la trasmissione, mediante il Sacramento dell'Ordine, della missione e della potestà degli Apostoli ai loro successori, i Vescovi. Grazie a questa trasmissione, la Chiesa rimane in comunione di fede e di vita con la sua origine, mentre lungo i secoli ordina, per la diffusione del Regno di Cristo sulla terra, tutto il suo apostolato.</p>
<p><sup>177</sup><b>Chi sono i fedeli?</b><br> (871-872)<br> l fedeli sono coloro che, incorporati a Cristo mediante il Battesimo, sono costituiti membri del popolo di Dio. Resi partecipi, secondo la propria condizione, della funzione sacerdotale, profetica e regale di Cristo, sono chiamati ad attuare la missione affidata da Dio alla Chiesa. Tra loro sussiste una vera uguaglianza nella loro dignità di figli di Dio.</p>
<p><sup>178</sup><b>Com'è formato il popolo di Dio?</b><br> (873, 934)<br> Nella Chiesa, per istituzione divina, vi sono i ministri sacri che hanno ricevuto il Sacramento dell'Ordine e formano la gerarchia della Chiesa. Gli altri sono chiamati laici. Dagli uni e dagli altri provengono fedeli, che si consacrano in modo speciale a Dio con la professione dei consigli evangelici: castità nel celibato, povertà e obbedienza.</p>
<p><sup>179</sup><b>Perché Cristo ha istituito la gerarchia ecclesiastica?</b><br> (874-876, 935)<br> Cristo ha istituito la gerarchia ecclesiastica con la missione di pascere il popolo di Dio nel suo nome, e per questo le ha dato autorità. Essa è formata dai ministri sacri: Vescovi, presbiteri, diaconi. Grazie al Sacramento dell'Ordine, i Vescovi e i presbiteri agiscono, nell'esercizio del loro ministero, in nome e in persona di Cristo capo; i diaconi servono il popolo di Dio nella diaconia (servizio)<br> della parola, della liturgia, della carità.</p>
<p><sup>180</sup><b>Come si attua la dimensione collegiale del ministero ecclesiale?</b><br> (877)<br> Sull'esempio dei dodici Apostoli, scelti e inviati insieme da Cristo, l'unione dei membri della gerarchia ecclesiastica è al servizio della comunione di tutti i fedeli. Ogni Vescovo esercita il suo ministero, come membro del collegio episcopale, in comunione col Papa, diventando partecipe con lui della sollecitudine per la Chiesa universale. l sacerdoti esercitano il loro ministero nel presbiterio della Chiesa particolare, in comunione con il proprio Vescovo e sotto la sua guida.</p>
<p><sup>181</sup><b>Perché il ministero ecclesiale ha anche un carattere personale?</b><br> (878-879)<br> Il ministero ecclesiale ha anche un carattere personale, in quanto, in virtù del Sacramento dell'Ordine, ciascuno è responsabile davanti a Cristo, che lo ha chiamato personalmente, conferendogli la missione.</p>
<p><sup>182</sup><b>Qual è la missione del Papa?</b><br> (881-882, 936-937)<br> Il Papa, Vescovo di Roma e successore di san Pietro, è il perpetuo e visibile principio e fondamento dell'unità della Chiesa. È il vicario di Cristo, capo del collegio dei Vescovi e pastore di tutta la Chiesa, sulla quale ha, per divina istituzione, potestà piena, suprema, immediata e universale.</p>
<p><sup>183</sup><b>Qual è il compito del collegio dei Vescovi?</b><br> (883-885)<br> Il collegio dei Vescovi, in comunione con il Papa e mai senza di lui, esercita anch'esso sulla Chiesa la suprema e piena potestà.</p>
<p><sup>184</sup><b>Come i Vescovi attuano la loro missione di insegnare?</b><br> (888-890, 939)<br> I Vescovi, in comunione con il Papa, hanno il dovere di annunziare a tutti fedelmente e con autorità il Vangelo, quali testimoni autentici della fede apostolica, rivestiti dell'autorità di Cristo. Mediante il senso soprannaturale della fede, il Popolo di Dio aderisce indefettibilmente alla fede, sotto la guida del Magistero vivente della Chiesa.</p>
<p><sup>185</sup><b>Quando si attua l'infallibilità del Magistero?</b><br> (891)<br> L'infallibilità si attua quando il Romano Pontefice, in virtù della sua autorità di supremo Pastore della Chiesa, o il Collegio dei Vescovi in comunione con il Papa, soprattutto riunito in un Concilio Ecumenico, proclamano con atto definitivo una dottrina riguardante la fede o la morale, e anche quando il Papa e i Vescovi, nel loro ordinario Magistero, concordano nel proporre una dottrina come definitiva. A tali insegnamenti ogni fedele deve aderire con l'ossequio della fede.</p>
<p><sup>186</sup><b>Come i Vescovi esercitano il ministero di santificare?</b><br> (893)<br> I Vescovi santificano la Chiesa dispensando la grazia di Cristo con il ministero della parola e dei sacramenti, in particolare dell'Eucaristia, e anche con la loro preghiera, il loro esempio e il loro lavoro.</p>
<p><sup>187</sup><b>Come i Vescovi esercitano la funzione di governare?</b><br> (894-896)<br> Ogni Vescovo, in quanto membro del collegio episcopale, porta collegialmente la sollecitudine per tutte le Chiese particolari e per tutta la Chiesa insieme con gli altri Vescovi uniti al Papa. Il Vescovo, cui viene affidata una Chiesa particolare, la governa con l'autorità della sacra Potestà propria, ordinaria e immediata, esercitata nel nome di Cristo, buon Pastore, in comunione con tutta la Chiesa e sotto la guida del successore di Pietro.</p>
<p><sup>188</sup><b>Qual è la vocazione dei fedeli laici?</b><br> (897-900, 940)<br> I fedeli laici hanno come vocazione propria quella di cercare il Regno di Dio, illuminando e ordinando le realtà temporali secondo Dio. Attuano così la chiamata alla santità e all'apostolato, rivolta a tutti i battezzati.</p>
<p><sup>189</sup><b>Come partecipano i fedeli laici all'ufficio sacerdotale di Cristo?</b><br> (901-903)<br> Essi vi partecipano nell'offrire - quale sacrificio spirituale «gradito a Dio per mezzo di Gesù Cristo» (1Pt 2,5)<br>, soprattutto nell'Eucaristia - la propria vita con tutte le opere, le preghiere e le iniziative apostoliche, la vita familiare e il lavoro giornaliero, le molestie della vita sopportate con pazienza e il sollievo corporale e spirituale. Così, anche i laici, dedicati a Cristo e consacrati dallo Spirito Santo, offrono a Dio il mondo stesso.</p>
<p><sup>190</sup><b>Come partecipano al suo ufficio profetico?</b><br> (904-907, 942)<br> Vi partecipano accogliendo sempre più nella fede la Parola di Cristo e annunciandola al mondo con la testimonianza della vita e con la parola, l'azione evangelizzatrice e la catechesi. Quest'azione evangelizzatrice acquista una particolare efficacia dal fatto che viene compiuta nelle comuni condizioni del secolo.</p>
<p><sup>191</sup><b>Come partecipano al suo ufficio regale?</b><br> (908-913, 943)<br> I laici partecipano alla funzione regale di Cristo, avendo da lui ricevuto il potere di vincere in se stessi e nel mondo il peccato, con l'abnegazione di sé e la santità della loro vita. Esercitano vari ministeri a servizio della comunità e impregnano di valore morale le attività temporali dell'uomo e le istituzioni della società.</p>
<p><sup>192</sup><b>Che cos'è la vita consacrata?</b><br> (914-916, 944)<br> È uno stato di vita riconosciuto dalla Chiesa. È una risposta libera a una chiamata particolare di Cristo, con la quale i consacrati si dedicano totalmente a Dio e tendono verso la perfezione della carità sotto la mozione dello Spirito Santo. Tale consacrazione si caratterizza per la pratica dei consigli evangelici.</p>
<p><sup>193</sup><b>Che cosa offre la vita consacrata alla missione della Chiesa?</b><br> (931-933, 945)<br> La vita consacrata partecipa alla missione della Chiesa mediante una piena dedizione a Cristo e ai fratelli, testimoniando la speranza del Regno celeste.</p>
<p><sup>194</sup><b>Che cosa significa l'espressione comunione dei santi?</b><br> (946-953, 960)<br> Tale espressione indica anzitutto la comune partecipazione di tutti i membri della Chiesa alle cose sante (sancta)<br>: la fede, i Sacramenti, in particolare l'Eucaristia, i carismi e gli altri doni spirituali. Alla radice della comunione c'è la carità che «non cerca il proprio interesse» (1Cor 13,5)<br>, ma spinge il fedele «a mettere tutto in comune» (At 4,32)<br>, anche i propri beni materiali a servizio dei più poveri.</p>
<p><sup>195</sup><b>Che cosa significa ancora l'espressione comunione dei santi?</b><br> (954-959, 961-962)<br> Tale espressione designa anche la comunione tra le persone sante (sancti)<br>, e cioè tra quanti per la grazia sono uniti a Cristo morto e risorto. Alcuni sono pellegrini sulla terra; altri, passati da questa vita, stanno purificando si, aiutati anche dalle nostre preghiere; altri, infine, godono già della gloria di Dio e intercedono per noi. Tutti insieme formano in Cristo una sola famiglia, la Chiesa, a lode e gloria della Trinità,</p>
<p><sup>196</sup><b>In che senso la beata Vergine Maria è Madre della Chiesa?</b><br> (963-966, 973)<br> La beata Vergine Maria è Madre della Chiesa nell'ordine della grazia perché ha dato alla luce Gesù, il Figlio di Dio, Capo del corpo che è la Chiesa. Gesù, morente in Croce, l'ha indicata come madre al discepolo con queste parole: «Ecco la tua madre» (Gv 19,27)<br>.</p>
<p><sup>197</sup><b>Come la Vergine Maria aiuta la Chiesa?</b><br> (967-970)<br> Dopo l'ascensione del suo Figlio, la Vergine Maria aiuta, con le sue preghiere, le primizie della Chiesa. Anche dopo la sua assunzione in cielo, ella continua a intercedere per i suoi figli, ad essere per tutti un modello di fede e di carità e ad esercitare su di loro un influsso salutare, che sgorga dalla sovrabbondanza dei meriti di Cristo. I fedeli vedono in lei un'immagine e un anticipo della risurrezione che li attende, e la invocano come avvocata, ausiliatrice, soccorritrice, mediatrice.</p>
<p><sup>198</sup><b>Che tipo di culto si rivolge alla santa Vergine?</b><br> (971)<br> È un culto singolare, ma differisce essenzialmente dal culto di adorazione, prestato soltanto alla Santissima Trinità. Tale culto di speciale venerazione trova particolare espressione nelle feste liturgiche dedicate alla Madre di Dio e nella preghiera mariana, come il santo Rosario, compendio di tutto il Vangelo.</p>
<p><sup>199</sup><b>In che modo la beata Vergine Maria è l'icona escatologica della Chiesa?</b><br> (972, 974-975)<br> Guardando a Maria, tutta santa e già glorificata in corpo e anima, la Chiesa contempla in lei ciò che essa stessa è chiamata ad essere sulla terra e quello che sarà nella patria celeste.</p>
<p><sup>200</sup><b>Come si rimettono i peccati?</b><br> (976,980, 984-985)<br> Il primo e principale sacramento per il perdono dei peccati è il Battesimo. Per i peccati commessi dopo il Battesimo, Cristo ha istituito il Sacramento della Riconciliazione o Penitenza, per mezzo del quale il battezzato è riconciliato con Dio e con la Chiesa.</p>
<p><sup>201</sup><b>Perché la Chiesa ha il potere di perdonare i peccati?</b><br> (981-983, 986-987)<br> La Chiesa ha la missione e il potere di perdonare i peccati, perché Cristo stesso glielo ha conferito: «Ricevete lo Spirito Santo; a chi rimetterete i peccati saranno rimessi e a chi non li rimetterete resteranno non rimessi» (Gv 20,22-23)<br>.</p>
<p><sup>202</sup><b>Che cosa si indica con il termine carne, e qual è la sua importanza?</b><br> (990, 1015)<br> Il termine carne designa l'uomo nella sua condizione di debolezza e di mortalità. «La carne è il cardine della salvezza» (Tertulliano)<br>. Infatti, noi crediamo in Dio creatore della carne; crediamo nel Verbo fatto carne per riscattare la carne; crediamo nella risurrezione della carne, compimento della creazione e della redenzione della carne.</p>
<p><sup>203</sup><b>Che cosa significa «risurrezione della carne»?</b><br> (990)<br> Significa che lo stato definitivo dell'uomo non sarà soltanto l'anima spirituale separata dal corpo, ma che anche i nostri corpi mortali un giorno riprenderanno vita.</p>
<p><sup>204</sup><b>Qual è il rapporto tra la Risurrezione di Cristo e la nostra?</b><br> (998, 1002-1003)<br> Come Cristo è veramente risorto dai morti e vive per sempre, cosi egli stesso risusciterà tutti nell'ultimo giorno, con un corpo incorruttibile: «quanti fecero il bene per una risurrezione di vita e quanti fecero il male per una risurrezione di condanna» (Gv 5,29)<br>.</p>
<p><sup>205</sup><b>Con la morte, che cosa succede al nostro corpo e alla nostra anima?</b><br> (992-1004, 1016-1018)<br> Con la morte, separazione dell'anima e del corpo, il corpo cade nella corruzione, mentre l'anima, che è immortale, va incontro al giudizio di Dio e attende di ricongiungersi al corpo quando, al ritorno del Signore, risorgerà trasformato. Comprendere come avverrà la risurrezione supera le possibilità della nostra immaginazione e del nostro intelletto.</p>
<p><sup>206</sup><b>Che cosa significa morire in Cristo Gesù?</b><br> (1005-1014, 1019)<br> Significa morire in grazia di Dio, senza peccato mortale. Il credente in Cristo, seguendo il suo esempio, può così trasformare la propria morte in un atto di obbedienza e di amore verso il Padre. «Certa è questa parola: se moriamo con lui, vivremo anche con lui» (2 Tm 2, 11)<br>.</p>
<p><sup>207</sup><b>Che cos'è la vita eterna?</b><br> (1020, 1051)<br> La vita eterna è quella che inizierà subito dopo la morte. Essa non avrà fine. Sarà preceduta per ognuno da un giudizio particolare ad opera di Cristo, giudice dei vivi e dei morti, e sarà sancita dal giudizio finale.</p>
<p><sup>208</sup><b>Che cos'è il giudizio particolare?</b><br> (1021-1022, 1051)<br> È il giudizio di retribuzione immediata, che ciascuno, fin dalla sua morte, riceve da Dio nella sua anima immortale, in rapporto alla sua fede e alle sue opere. Tale retribuzione consiste nell'accesso alla beatitudine del cielo, immediatamente o dopo un'adeguata purificazione, oppure alla dannazione eterna nell'inferno.</p>
<p><sup>209</sup><b>Che cosa s'intende per «cielo»?</b><br> (1023-1026, 1053)<br> Per «cielo» s'intende lo stato di felicità suprema e definitiva. Quelli che muoiono nella grazia di Dio e non hanno bisogno di ulteriore purificazione sono riuniti attorno a Gesù e a Maria, agli Angeli e ai Santi. Formano così la Chiesa del cielo, dove essi vedono Dio «a faccia a faccia» (1Cor 13,12)<br>, vivono in comunione d'amore con la Santissima Trinità e intercedono per noi. / « La vita, nella sua stessa realtà e verità, è il Padre, che, attraverso il Figlio nello Spirito Santo, riversa come fonte su tutti noi i suoi doni celesti. E per la sua bontà promette veramente anche a noi uomini i beni divini della vita eterna» (san Cirillo di Gerusalemme)<br>.</p>
<p><sup>210</sup><b>Che cos'è il purgatorio?</b><br> (1030-1031, 1054)<br> Il purgatorio è lo stato di quanti muoiono nell'amicizia di Dio, ma, benché sicuri della loro salvezza eterna, hanno ancora bisogno di purificazione, per entrare nella beatitudine celeste.</p>
<p><sup>211</sup><b>Come possiamo aiutare la purificazione delle anime del purgatorio?</b><br> (1032)<br> In virtù della comunione dei santi, i fedeli ancora pellegrini sulla terra possono aiutare le anime del purgatorio offrendo per loro preghiere di suffragio, in particolare il Sacrificio eucaristico, ma anche elemosine, indulgenze e opere di penitenza.</p>
<p><sup>212</sup><b>In che cosa consiste l'inferno?</b><br> (1033-1035, 1056-1057)<br> Consiste nella dannazione eterna di quanti muoiono per libera scelta in peccato mortale. La pena principale dell'inferno sta nella separazione eterna da Dio, nel quale unicamente l'uomo ha la vita e la felicità, per le quali è stato creato e alle quali aspira. Cristo esprime questa realtà con le parole: «Via, lontano da me, maledetti, nel fuoco eterno» (Mt 25,41)<br>.</p>
<p><sup>213</sup><b>Come si concilia l'esistenza dell'inferno con l'infinita bontà di Dio?</b><br> (1036-1037)<br> Dio, pur volendo «che tutti abbiano modo di pentirsi» (2 Pt 3,9)<br>, tuttavia, avendo creato l'uomo libero e responsabile, rispetta le sue decisioni. Pertanto, è l'uomo stesso che, in piena autonomia, si esclude volontariamente dalla comunione con Dio se, fino al momento della propria morte, persiste nel peccato mortale, rifiutando l'amore misericordioso di Dio.</p>
<p><sup>214</sup><b>In che cosa consisterà il giudizio finale?</b><br> (1038-1041, 1058-1059)<br> Il giudizio finale (universale)<br> consisterà nella sentenza di vita beata o di condanna eterna, che il Signore Gesù, ritornando quale giudice dei vivi e dei morti, emetterà a riguardo «dei giusti e degli ingiusti» (At 24,15)<br>, riuniti tutti insieme davanti a lui. A seguito di tale giudizio finale, il corpo risuscitato parteciperà alla retribuzione che l'anima ha avuto nel giudizio particolare.</p>
<p><sup>215</sup><b>Quando avverrà questo giudizio?</b><br> (1040)<br> Questo giudizio avverrà alla fine del mondo, di cui solo Dio conosce il giorno e l'ora.</p>
<p><sup>216</sup><b>Che cos'è la speranza dei cieli nuovi e della terra nuova?</b><br> (1042-1050, 1060)<br> Dopo il giudizio finale, lo stesso universo, liberato dalla schiavitù della corruzione, parteciperà alla gloria di Cristo con l'inaugurazione dei «nuovi cieli» e di una «terra nuova» (2Pt 3,13)<br>. Sarà così raggiunta la pienezza del Regno di Dio, ossia la realizzazione definitiva del disegno salvifico di Dio di «ricapitolare in Cristo tutte le cose, quelle del cielo come quelle della terra» (Ef l, l0)<br>. Dio allora sarà «tutto in tutti» (1Cor 15,28)<br>, nella vita eterna.</p>
<p><sup>217</sup><b>Che cosa significa l'Amen, che conclude la nostra professione di fede?</b><br> (1061-1065)<br> La parola ebraica Amen, che conclude anche l'ultimo libro della Sacra Scrittura, alcune preghiere del Nuovo Testamento e quelle liturgiche della Chiesa, significa il nostro «sì» fiducioso e totale a quanto abbiamo professato di credere, fidandoci totalmente di colui che è l'«Amen» (Ap 3,14)<br> definitivo: Cristo Signore.</p><h5>LA CELEBRAZIONE DEL MISTERO CRISTIANO</h5>
<p><sup>218</sup><b>Che cos'è la liturgia?</b><br> (1066-1070)<br> La liturgia è la celebrazione del Mistero di Cristo e in particolare del suo Mistero pasquale. In essa, mediante l'esercizio dell'ufficio sacerdotale di Gesù Cristo, con segni si manifesta e si realizza la santificazione degli uomini e viene esercitato dal Corpo mistico di Cristo, cioè dal capo e dalle membra, il culto pubblico dovuto a Dio.</p>
<p><sup>219</sup><b>Che posto occupa la liturgia nella vita della Chiesa?</b><br> (1071-1075)<br> La liturgia, azione sacra per eccellenza, costituisce il culmine verso cui tende l’azione della Chiesa e insieme la fonte da cui promana la sua forza vitale. Attraverso la liturgia, Cristo continua nella sua Chiesa, con essa e per mezzo di essa, l'opera della nostra redenzione.</p>
<p><sup>220</sup><b>In che cosa consiste l'economia sacramentale?</b><br> (1076)<br> L'economia sacramentale consiste nel comunicare i frutti della redenzione di Cristo, mediante la celebrazione dei sacramenti della Chiesa, massimamente dell'Eucaristia, «finché egli venga» (1Cor 11,26)<br>.</p>
<p><sup>221</sup><b>In che modo il Padre è la sorgente e il fine della liturgia?</b><br> (1077-1083, 1110)<br> Nella liturgia il Padre ci colma delle sue benedizioni nel Figlio incarnato, morto e risorto per noi, ed egli effonde nei nostri cuori lo Spirito Santo. Nel contempo la Chiesa benedice il Padre con l'adorazione, la lode e l'azione di grazie e implora il dono del suo Figlio e dello Spirito Santo.</p>
<p><sup>222</sup><b>Qual è l'opera di Cristo nella liturgia?</b><br> (1084-1090)<br> Nella liturgia della Chiesa, Cristo significa e realizza principalmente il proprio Mistero pasquale. Donando lo Spirito Santo agli Apostoli ha concesso loro e ai loro successori il potere di attuare l'opera della salvezza per mezzo del Sacrificio eucaristico e dei Sacramenti, nei quali egli stesso agisce per comunicare la sua grazia ai fedeli di tutti i tempi e in tutto il mondo.</p>
<p><sup>223</sup><b>Nella liturgia, come opera lo Spirito Santo nei confronti della Chiesa?</b><br> (1091-1109, 1112)<br> Nella liturgia si attua la più stretta cooperazione tra lo Spirito Santo e la Chiesa. Lo Spirito Santo prepara la Chiesa ad incontrare il suo Signore; ricorda e manifesta Cristo alla fede dell'assemblea; rende presente e attualizza il Mistero di Cristo; unisce la Chiesa alla vita e alla missione di Cristo e fa fruttificare in essa il dono della comunione.</p>
<p><sup>224</sup><b>Che cosa sono i Sacramenti e quali sono?</b><br> (1113-1131)<br> I Sacramenti sono segni sensibili ed efficaci della grazia, istituiti da Cristo e affidati alla Chiesa, attraverso i quali ci viene elargita la vita divina. Sono sette: il Battesimo, la Confermazione, l'Eucaristia, la Penitenza, l'Unzione degli infermi, l'Ordine e il Matrimonio.</p>
<p><sup>225</sup><b>Qual è il rapporto dei Sacramenti con Cristo?</b><br> (1114-1116)<br> I misteri della vita di Cristo costituiscono il fondamento di ciò che adesso Cristo, mediante i ministri della Chiesa, dispensa nei Sacramenti. / «Ciò che era visibile nel nostro Salvatore è passato nei suoi sacramenti» (san Leone Magno)<br>.</p>
<p><sup>226</sup><b>Qual è il legame dei Sacramenti con la Chiesa?</b><br> (1117-1119)<br> Cristo ha affidato i Sacramenti alla sua Chiesa. Essi sono «della Chiesa», in un duplice significato: sono «da essa», in quanto sono azioni della Chiesa, la quale è sacramento dell'azione di Cristo; e sono «per essa», nel senso che edificano la Chiesa.</p>
<p><sup>227</sup><b>Che cos'è il carattere sacramentale?</b><br> (1121)<br> È un sigillo spirituale, conferito dai Sacramenti del Battesimo, della Confermazione e dell'Ordine. Esso è promessa e garanzia della protezione divina. In forza di tale sigillo il cristiano è configurato a Cristo, partecipa in vario modo al suo sacerdozio e fa parte della Chiesa secondo stati e funzioni diverse. Viene quindi consacrato al culto divino e al servizio della Chiesa. Poiché il carattere è indelebile, i Sacramenti, che lo imprimono, si ricevono una volta sola nella vita.</p>
<p><sup>228</sup><b>Qual è la relazione dei Sacramenti con la fede?</b><br> (1122-1126, 1133)<br> I Sacramenti non solo suppongono la fede, ma con le parole e con gli elementi rituali la nutrono, la irrobustiscono e la esprimono. Celebrando i Sacramenti, la Chiesa confessa la fede apostolica. Da qui viene l'antico detto: «Lex orandi, lex credendi», cioè la Chiesa crede come prega.</p>
<p><sup>229</sup><b>Perché i Sacramenti sono efficaci?</b><br> (1127-1128, 1131)<br> I Sacramenti sono efficaci ex opere operato («per il fatto stesso che l'azione sacramentale viene compiuta»)<br>, perché è Cristo che agisce in essi e che comunica la grazia che significano, indipendentemente dalla santità personale del ministro. Tuttavia i frutti dei Sacramenti dipendono anche dalle disposizioni di chi li riceve.</p>
<p><sup>230</sup><b>Per quale motivo i Sacramenti sono necessari alla salvezza?</b><br> (1129)<br> Per i credenti in Cristo, i Sacramenti sono necessari alla salvezza, anche se non vengono dati tutti ad ogni singolo fedele, perché conferiscono le grazie sacramentali, il perdono dei peccati, l'adozione a figli di Dio, la conformazione a Cristo Signore e l'appartenenza alla Chiesa. Lo Spirito Santo guarisce e trasforma coloro che li ricevono.</p>
<p><sup>231</sup><b>Che cos'è la grazia sacramentale?</b><br> (1129, 1131, 1134, 2003)<br> La grazia sacramentale è la grazia dello Spirito Santo, donata da Cristo e propria di ciascun Sacramento. Tale grazia aiuta il fedele nel suo cammino di santità, e così pure aiuta la Chiesa nella sua crescita di carità e di testimonianza.</p>
<p><sup>232</sup><b>Qual è la relazione tra i Sacramenti e la vita eterna?</b><br> (1130)<br> Nei Sacramenti la Chiesa riceve già un anticipo della vita eterna, mentre resta «nell'attesa della beata speranza e della manifestazione della gloria del nostro grande Dio e Salvatore Gesù Cristo» (Tt 2,13)<br>.</p>
<p><sup>233</sup><b>Chi agisce nella liturgia?</b><br> (1135-1137, 1187)<br> Nella liturgia agisce «Cristo tutto intero» («Christus Totus»)<br>, Capo e Corpo. Quale sommo Sacerdote, egli celebra con il suo Corpo, che è la Chiesa celeste e terrena.</p>
<p><sup>234</sup><b>Da chi è celebrata la liturgia celeste?</b><br> (1138-1139)<br> La liturgia celeste è celebrata dagli Angeli, dai Santi dell'Antica e della Nuova Alleanza, in particolare dalla Madre di Dio, dagli Apostoli, dai Martiri e da una «moltitudine immensa, che nessuno» può contare, «di ogni Nazione, razza, popolo e lingua» (Ap 7,9)<br>. Quando celebriamo nei Sacramenti il mistero della salvezza, partecipiamo a questa liturgia eterna.</p>
<p><sup>235</sup><b>In che modo la Chiesa in terra celebra la liturgia?</b><br> (1140-1144, 1188)<br> La Chiesa in terra celebra la liturgia come popolo sacerdotale, nel quale ciascuno opera secondo la propria funzione, nell'unità dello Spirito Santo: i battezzati si offrono in sacrificio spirituale; i ministri ordinati celebrano secondo l'Ordine ricevuto per il servizio di tutti i membri della Chiesa; i Vescovi e i presbiteri operano nella persona di Cristo Capo.</p>
<p><sup>236</sup><b>Come viene celebrata la liturgia?</b><br> (1145)<br> La celebrazione liturgica è intessuta di segni e di simboli, il cui significato, radicato nella creazione e nelle culture umane, si precisa negli eventi dell'Antica Alleanza e si rivela pienamente nella Persona e nell'opera di Cristo.</p>
<p><sup>237</sup><b>Da dove provengono i segni sacramentali?</b><br> (1146-1152, 1189)<br> Alcuni provengono dal creato (luce, acqua, fuoco, pane, vino, olio)<br>; altri dalla vita sociale (lavare, ungere, spezzare il pane)<br>; altri dalla storia della salvezza nell'Antica Alleanza (i riti della Pasqua, i sacrifici, l'imposizione delle mani, le consacrazioni)<br>. Questi segni, alcuni dei quali sono normativi e immutabili, assunti da Cristo, diventano portatori dell'azione di salvezza e di santificazione.</p>
<p><sup>238</sup><b>Quale legame esiste tra le azioni e le parole nella celebrazione sacramentale?</b><br> (1153-1155, 1190)<br> Nella celebrazione sacramentale azioni e parole sono strettamente congiunte. Infatti, anche se le azioni simboliche già per se stesse sono un linguaggio, è tuttavia necessario che le parole del rito accompagnino e vivifichino queste azioni. Inseparabili in quanto segni e insegnamento, le parole e le azioni liturgiche lo sono anche in quanto realizzano ciò che significano.</p>
<p><sup>239</sup><b>Con quali criteri il canto e la musica hanno una loro funzione nella celebrazione liturgica?</b><br> (1156-1158, 1191)<br> Poiché il canto e la musica sono strettamente connessi con l'azione liturgica, essi devono rispettare i seguenti criteri: la conformità alla dottrina cattolica dei testi, presi di preferenza dalla Scrittura e dalle fonti liturgiche; la bellezza espressiva della preghiera; la qualità della musica; la partecipazione dell'assemblea; la ricchezza culturale del Popolo di Dio e il carattere sacro e solenne della celebrazione. «Chi canta prega due volte» (sant'Agostino)<br>.</p>
<p><sup>240</sup><b>Qual è la finalità delle sacre immagini?</b><br> (1159-1161, 1192)<br> L'immagine di Cristo è l'icona liturgica per eccellenza. Le altre, che rappresentano la Madonna e i Santi, significano Cristo, che in loro è glorificato. Esse proclamano lo stesso messaggio evangelico che la Sacra Scrittura trasmette attraverso la parola, e aiutano a risvegliare e a nutrire la fede dei credenti.</p>
<p><sup>241</sup><b>Qual è il centro del tempo liturgico?</b><br> (1163-1167, 1193)<br> Il centro del tempo liturgico è la domenica, fondamento e nucleo di tutto l'anno liturgico, che ha il suo culmine nella Pasqua annuale, la festa delle feste.</p>
<p><sup>242</sup><b>Qual è la funzione dell'anno liturgico?</b><br> (1168-1173, 1194-1195)<br> Nell'anno liturgico la Chiesa celebra tutto il Mistero di Cristo, dall'Incarnazione fino al suo ritorno glorioso. In giorni stabiliti, la Chiesa venera con speciale amore la beata Maria Madre di Dio e fa anche memoria dei Santi, che per Cristo sono vissuti, con Lui hanno sofferto e con Lui sono glorificati.</p>
<p><sup>243</sup><b>Che cos'è la Liturgia delle Ore?</b><br> (1174-1178, 1196)<br> La Liturgia delle Ore, preghiera pubblica e comune della Chiesa, è la preghiera di Cristo con il suo corpo, la Chiesa. Per suo mezzo; il Mistero di Cristo, che celebriamo nell'Eucaristia, santifica e trasfigura il tempo di ogni giorno. Essa si compone principalmente di Salmi e di altri testi biblici, e anche di letture dei Padri e dei maestri spirituali.</p>
<p><sup>244</sup><b>La Chiesa ha bisogno di luoghi per celebrare la liturgia?</b><br> (1197-1198)<br> Il culto «in spirito e verità» (Gv 4,24)<br> della Nuova Alleanza non è legato ad alcun luogo esclusivo, perché Cristo è il vero tempio di Dio, per mezzo del quale anche i cristiani e la Chiesa intera diventano, sotto l'azione dello Spirito Santo, templi del Dio vivente. Tuttavia il Popolo di Dio, nella sua condizione terrena, ha bisogno di luoghi in cui la comunità possa riunirsi per celebrare la liturgia.</p>
<p><sup>245</sup><b>Che cosa sono gli edifici sacri?</b><br> (1198-1999)<br> Essi sono le case di Dio, simbolo della Chiesa che vive in quel luogo, nonché della dimora celeste. Sono luoghi di preghiera, nei quali la Chiesa celebra soprattutto l'Eucaristia e adora Cristo realmente presente nel tabernacolo.</p>
<p><sup>246</sup><b>Quali sono i luoghi privilegiati all'interno degli edifici sacri?</b><br> (1182-1186)<br> Essi sono: l'altare, il tabernacolo, la custodia del sacro crisma e degli altri oli sacri, la sede del Vescovo (cattedra)<br> o del presbitero, l'ambone, il fonte battesimale, il confessionale.</p>
<p><sup>247</sup><b>Perché l'unico Mistero di Cristo è celebrato dalla Chiesa secondo diverse tradizioni liturgiche?</b><br> (1200-1204, 1207-1209)<br> Perché l'insondabile ricchezza del Mistero di Cristo non può essere esaurita da una singola tradizione liturgica. Fin dalle origini, pertanto, questa ricchezza ha trovato, nei vari popoli e culture, espressioni caratterizzate da una mirabile varietà e complementarietà.</p>
<p><sup>248</sup><b>Qual è il criterio, che assicura l'unità nella multiformità?</b><br> (1209)<br> È la fedeltà alla Tradizione Apostolica, cioè la comunione nella fede e nei sacramenti ricevuti dagli Apostoli, comunione che è significata e garantita dalla successione apostolica. La Chiesa è cattolica: può quindi integrare nella sua unità tutte le vere ricchezze delle culture.</p>
<p><sup>249</sup><b>Nella liturgia, tutto è immutabile?</b><br> (1205-1206)<br> Nella liturgia, segnatamente in quella dei sacramenti, ci sono elementi immutabili perché di istituzione divina, di cui la Chiesa è fedele custode. Ci sono poi elementi suscettibili di cambiamento, che essa ha il potere, e talvolta anche il dovere, di adattare alle culture dei diversi popoli.</p>
<p><sup>250</sup><b>Come si distinguono i Sacramenti della Chiesa?</b><br> (1210-1211)<br> Si distinguono in: Sacramenti dell'iniziazione cristiana (Battesimo, Confermazione e Eucaristia)<br>; Sacramenti della guarigione (Penitenza e Unzione degli infermi)<br>; Sacramenti al servizio della comunione e della missione (Ordine e Matrimonio)<br>. Essi toccano i momenti importanti della vita cristiana. Tutti i Sacramenti sono ordinati all'Eucaristia «come al loro specifico fine» (san Tommaso d'Aquino)<br>.</p>
<p><sup>251</sup><b>Come si compie l'iniziazione cristiana?</b><br> (1212, 1275)<br> Essa si compie mediante i Sacramenti che pongono i fondamenti della vita cristiana: i fedeli, rinati nel Battesimo, sono corroborati dalla Confermazione e vengono nutriti dall'Eucaristia.</p>
<p><sup>252</sup><b>Quali nomi prende il primo Sacramento dell'iniziazione?</b><br> (1213-1216, 1276-1277)<br> Prende anzitutto il nome di Battesimo a motivo del rito centrale con il quale è celebrato: battezzare significa «immergere» nell'acqua. Chi viene battezzato è immerso nella morte di Cristo e risorge con lui come «nuova creatura» (2Cor 5,17)<br>. Lo si chiama anche «lavacro di rigenerazione e di rinnovamento nello Spirito Santo» (Tt 3,5)<br>, e «illuminazione», perché il battezzato diventa «figlio della luce» (Ef 5,8)<br>.</p>
<p><sup>253</sup><b>Come è prefigurato il Battesimo nell' Antica Alleanza?</b><br> (1217-1222)<br> Nell'Antica Alleanza si trovano varie prefigurazioni del Battesimo: l'acqua, fonte di vita e di morte; l'arca di Noè, che salva per mezzo dell'acqua; il passaggio del Mar Rosso, che libera Israele dalla schiavitù egiziana; la traversata del Giordano, che introduce Israele nella terra promessa, immagine della vita eterna.</p>
<p><sup>254</sup><b>Chi porta a compimento tali prefigurazioni?</b><br> (1223-1224)<br> Gesù Cristo, il quale, all'inizio della sua vita pubblica, si fa battezzare da Giovanni Battista nel Giordano; sulla Croce, dal suo fianco trafitto, effonde sangue e acqua, segni del Battesimo e dell'Eucaristia, e dopo la sua Risurrezione affida agli Apostoli questa missione: «Andate e ammaestrate tutte le nazioni, battezzandole nel nome del Padre e del Figlio e dello Spirito Santo» (Mt 28,19)<br>.</p>
<p><sup>255</sup><b>Da quando e a chi la Chiesa amministra il Battesimo?</b><br> (1226-1228)<br> Dal giorno della Pentecoste la Chiesa amministra il Battesimo a chi crede in Gesù Cristo.</p>
<p><sup>256</sup><b>In che cosa consiste il rito essenziale del Battesimo?</b><br> (1229-1245, 1278)<br> Il rito essenziale di questo Sacramento consiste nell'immergere nell'acqua il candidato o nel versargli dell'acqua sul capo, mentre viene invocato il Nome del Padre e del Figlio e dello Spirito Santo.</p>
<p><sup>257</sup><b>Chi può ricevere il Battesimo?</b><br> (1246-1252)<br> È capace di ricevere il Battesimo ogni persona non ancora battezzata.</p>
<p><sup>258</sup><b>Perché la Chiesa battezza i bambini?</b><br> (1250)<br> Perché, essendo nati col peccato originale, essi hanno bisogno di essere liberati dal potere del Maligno e di essere trasferiti nel regno della libertà dei figli di Dio.</p>
<p><sup>259</sup><b>Che cosa si richiede a un battezzando?</b><br> (1253-1255)<br> Ad ogni battezzando è richiesta la professione di fede, espressa personalmente nel caso dell'adulto, oppure dai genitori e dalla Chiesa nel caso del bambino. Anche il padrino o la madrina e l'intera comunità ecclesiale hanno una parte di responsabilità nella preparazione al Battesimo (catecumenato)<br>, come pure nello sviluppo della fede e della grazia battesimale.</p>
<p><sup>260</sup><b>Chi può battezzare?</b><br> (1256, 1284)<br> I ministri ordinari del Battesimo sono il Vescovo e il presbitero; nella Chiesa latina, anche il diacono. In caso di necessità, chiunque può battezzare, purché intenda fare ciò che fa la Chiesa. Egli versa dell'acqua sul capo del candidato e pronunzia la formula trinitaria battesimale: «Io ti battezzo nel Nome del Padre e del Figlio e dello Spirito Santo».</p>
<p><sup>261</sup><b>È necessario il Battesimo per la salvezza?</b><br> (1257)<br> Il Battesimo è necessario alla salvezza per coloro ai quali è stato annunziato il Vangelo e che hanno la possibilità di chiedere questo Sacramento.</p>
<p><sup>262</sup><b>Si può essere salvati senza Battesimo?</b><br> (1258-1261, 1281-1283)<br> Poiché Cristo è morto per la salvezza di tutti, possono essere salvati anche senza Battesimo quanti muoiono a causa della fede (Battesimo di sangue)<br>, i catecumeni, e anche tutti coloro che sotto l'impulso della grazia, senza conoscere Cristo e la Chiesa, cercano sinceramente Dio e si sforzano di compiere la sua volontà (Battesimo di desiderio)<br>. Quanto ai bambini morti senza Battesimo, la Chiesa nella sua liturgia li affida alla misericordia di Dio.</p>
<p><sup>263</sup><b>Quali sono gli effetti del Battesimo?</b><br> (1262-1274, 1279-1280)<br> Il Battesimo rimette il peccato originale, tutti i peccati personali e le pene dovute al peccato; fa partecipare alla vita divina trinitaria mediante la grazia santificante, la grazia della giustificazione che incorpora a Cristo e alla sua Chiesa; fa partecipare al sacerdozio di Cristo e costituisce il fondamento della comunione con tutti i cristiani; elargisce le virtù teologali e i doni dello Spirito Santo. Il battezzato appartiene per sempre a Cristo: è segnato, infatti, con il sigillo indelebile di Cristo (carattere)<br>.</p>
<p><sup>264</sup><b>Quale significato assume il nome cristiano ricevuto nel Battesimo?</b><br> (2156-2159, 2167)<br> Il nome è importante, perché Dio conosce ciascuno per nome, cioè nella sua unicità. Con il Battesimo, il cristiano riceve nella Chiesa il proprio nome, preferibilmente quello di un santo, in modo che questi offra al battezzato un modello di santità e gli assicuri la sua intercessione presso Dio.</p>
<p><sup>265</sup><b>Qual è il posto della Confermazione nel disegno divino della salvezza?</b><br> (1285-1288, 1315)<br> Nell'Antica Alleanza, i profeti hanno annunziato la comunicazione dello Spirito del Signore al Messia atteso e a tutto il popolo messianico. Tutta la vita e la missione di Gesù si svolgono in una totale comunione con lo Spirito Santo. Gli Apostoli ricevono lo Spirito Santo nella Pentecoste e annunziano «le grandi opere di Dio» (At 2,11)<br>. Essi comunicano ai neo battezzati, attraverso l'imposizione delle mani, il dono dello stesso Spirito. Lungo i secoli la Chiesa ha continuato a vivere dello Spirito e a comunicarlo ai suoi figli.</p>
<p><sup>266</sup><b>Perché si chiama Cresima o Confermazione?</b><br> (1289)<br> Si chiama Cresima (nelle Chiese Orientali: Crismazione col Santo Myron)<br> a motivo del suo rito essenziale che è l'unzione. Si chiama Confermazione, perché conferma e rafforza la grazia battesimale.</p>
<p><sup>267</sup><b>Qual è il rito essenziale della Confermazione?</b><br> (1290-1301, 1318, 1320-1321)<br> Il rito essenziale della Confermazione è l'unzione con il sacro crisma (olio misto con balsamo, consacrato dal Vescovo)<br>, che si fa con l'imposizione della mano da parte del ministro che pronunzia le parole sacramentali proprie del rito. In Occidente, tale unzione viene fatta sulla fronte del battezzato con le parole: «Ricevi il sigillo dello Spirito Santo che ti è dato in dono». Presso le Chiese Orientali di rito bizantino, l'unzione viene fatta anche su altre parti del corpo, con la formula: «Sigillo del dono dello Spirito Santo».</p>
<p><sup>268</sup><b>Qual è l'effetto della Confermazione?</b><br> (1302-1305, 1316-1317)<br> L'effetto della Confermazione è la speciale effusione dello Spirito Santo, come quella della Pentecoste. Tale effusione imprime nell'anima un carattere indelebile e apporta una crescita della grazia battesimale: radica più profondamente nella filiazione divina; unisce più saldamente a Cristo e alla sua Chiesa; rinvigorisce nell'anima i doni dello Spirito Santo; dona una speciale forza per testimoniare la fede cristiana.</p>
<p><sup>269</sup><b>Chi può ricevere questo Sacramento?</b><br> (1306-1311, 1319)<br> Può e deve riceverlo, una volta sola, chi è già stato battezzato, il quale, per riceverlo efficacemente, dev'essere in stato di grazia.</p>
<p><sup>270</sup><b>Chi è il ministro della Confermazione?</b><br> (1312-1314)<br> Ministro originario è il Vescovo. Si manifesta cosi il legame del cresimato con la Chiesa nella sua dimensione apostolica. Quando è il presbitero a conferire tale Sacramento - come avviene ordinariamente in Oriente e in casi particolari in Occidente -, il legame col Vescovo e con la Chiesa è espresso dal presbitero, collaboratore del Vescovo, e dal sacro crisma, consacrato dal Vescovo stesso.</p>
<p><sup>271</sup><b>Che cos'è l'Eucaristia?</b><br> (1322-1323, 1409)<br> È il sacrificio stesso del Corpo e del Sangue del Signore Gesù, che egli istituì per perpetuare nei secoli, fino al suo ritorno, il sacrificio della Croce, affidando così alla sua Chiesa il memoriale della sua Morte e Risurrezione. È il segno dell'unità, il vincolo della carità, il convito pasquale, nel quale si riceve Cristo, l'anima viene ricolmata di grazia e viene dato il pegno della vita eterna.</p>
<p><sup>272</sup><b>Quando Gesù Cristo ha istituito l'Eucaristia?</b><br> (1323, 1337-1340)<br> L'ha istituita il Giovedì Santo, «la notte in cui veniva tradito» (1 Cor 11,23)<br>, mentre celebrava con i suoi Apostoli l'Ultima Cena.</p>
<p><sup>273</sup><b>Come l'ha istituita?</b><br> (1337-1340, 1365,1406)<br> Dopo aver radunato i suoi Apostoli nel Cenacolo, Gesù prese nelle sue mani il pane, lo spezzò e lo diede loro dicendo: «Prendete e mangiatene tutti: questo è il mio corpo offerto per voi». Poi prese nelle sue mani il calice del vino e disse loro: «Prendete e bevetene tutti: questo è il calice del mio sangue per la nuova ed eterna alleanza, versato per voi e per tutti in remissione dei peccati. Fate questo in memoria di me».</p>
<p><sup>274</sup><b>Che cosa rappresenta l'Eucaristia nella vita della Chiesa?</b><br> (1324- 1327, 1407)<br> È fonte e culmine di tutta la vita cristiana. Nell'Eucaristia toccano il loro vertice l'azione santificante di Dio verso di noi e il nostro culto verso di lui. Essa racchiude tutto il bene spirituale della Chiesa: lo stesso Cristo, nostra Pasqua. La comunione della vita divina e l'unità del Popolo di Dio sono espresse e prodotte dall'Eucaristia. Mediante la celebrazione eucaristica ci uniamo già alla liturgia del Cielo e anticipiamo la vita eterna.</p>
<p><sup>275</sup><b>Come viene chiamato questo Sacramento?</b><br> (1328-1332)<br> L'insondabile ricchezza di questo Sacramento si esprime con diversi nomi, che evocano suoi aspetti particolari. I più comuni sono: Eucaristia, Santa Messa, Cena del Signore, Frazione del pane, Celebrazione eucaristica, Memoriale della passione, della morte e della risurrezione del Signore, Santo Sacrificio, Santa e Divina Liturgia, Santi Misteri, Santissimo Sacramento dell'altare, Santa Comunione.</p>
<p><sup>276</sup><b>Come si colloca l'Eucaristia nel disegno divino della salvezza?</b><br> (1333-1344)<br> Nell'Antica Alleanza l'Eucaristia è preannunziata soprattutto nella cena pasquale annuale, celebrata ogni anno dagli Ebrei con i pani azzimi, a ricordo dell'improvvisa e liberatrice partenza dall'Egitto. Gesù l'annuncia nel suo insegnamento e la istituisce celebrando con i suoi Apostoli l'Ultima Cena durante un banchetto pasquale. La Chiesa, fedele al comando del Signore: «Fate questo in memoria di me» (1Cor 11,24)<br>, ha sempre celebrato l'Eucaristia, soprattutto la domenica, giorno della risurrezione di Gesù.</p>
<p><sup>277</sup><b>Come si svolge la celebrazione dell'Eucaristia?</b><br> (1345-1355, 1408)<br> Si svolge in due grandi momenti, che formano un solo atto di culto: la liturgia della Parola, che comprende la proclamazione e l'ascolto della Parola di Dio; la liturgia eucaristica, che comprende la presentazione del pane e del vino, la preghiera o anafora, che contiene le parole della consacrazione, e la comunione.</p>
<p><sup>278</sup><b>Chi è il ministro della celebrazione dell'Eucaristia?</b><br> (1348, 1411)<br> È il sacerdote (Vescovo o presbitero)<br>, validamente ordinato, che agisce nella Persona di Cristo Capo e a nome della Chiesa.</p>
<p><sup>279</sup><b>Quali sono gli elementi essenziali e necessari per realizzare l'Eucaristia?</b><br> (1412)<br> Sono il pane di frumento e il vino della vite.</p>
<p><sup>280</sup><b>In che senso l'Eucaristia è memoriale del sacrificio di Cristo?</b><br> (1362-1367)<br> L'Eucaristia è memoriale nel senso che rende presente e attuale il sacrificio che Cristo ha offerto al Padre, una volta per tutte, sulla Croce in favore dell'umanità. Il carattere sacrificale dell'Eucaristia si manifesta nelle parole stesse dell'istituzione: «Questo è il mio corpo, che è dato per voi» e «Questo calice è la nuova alleanza nel mio Sangue, che viene versato per voi» (Lc 22,19-20)<br>. Il sacrificio della Croce e il sacrificio dell'Eucaristia sono un unico sacrificio. Identici sono la vittima e l'offerente, diverso è soltanto il modo di offrirsi: cruento sulla Croce, incruento nell'Eucaristia.</p>
<p><sup>281</sup><b>In quale modo la Chiesa partecipa al sacrificio eucaristico?</b><br> (1368-1372, 1414)<br> Nell'Eucaristia, il sacrificio di Cristo diviene pure il sacrificio delle membra del suo Corpo. La vita dei fedeli, la loro lode, la loro sofferenza, la loro preghiera, il loro lavoro sono uniti a quelli di Cristo. In quanto sacrificio, l'Eucaristia viene anche offerta per tutti i fedeli vivi e defunti, in riparazione dei peccati di tutti gli uomini e per ottenere da Dio benefici spirituali e temporali. Anche la Chiesa del cielo è unita nell'offerta di Cristo.</p>
<p><sup>282</sup><b>Come Gesù è presente nell'Eucaristia?</b><br> (1373-1375, 1413)<br> Gesù Cristo è presente nell'Eucaristia in modo unico e incomparabile. È presente infatti in modo vero, reale, sostanziale: con il suo Corpo e il suo Sangue, con la sua Anima e la sua Divinità. In essa è quindi presente in modo sacramentale, e cioè sotto le specie eucaristiche del pane e del vino, Cristo tutto intero: Dio e uomo.</p>
<p><sup>283</sup><b>Che cosa significa transustanziazione?</b><br> (1376-1377, 1413)<br> Transustanziazione significa la conversione di tutta la sostanza del pane nella sostanza del Corpo di Cristo, e di tutta la sostanza del vino nella sostanza del suo Sangue. Questa conversione si attua nella preghiera eucaristica, mediante l'efficacia della parola di Cristo e dell'azione dello Spirito Santo. Tuttavia, le caratteristiche sensibili del pane e del vino, cioè le «specie eucaristiche», rimangono inalterate.</p>
<p><sup>284</sup><b>La frazione del pane divide Cristo?</b><br> (1377)<br> La frazione del pane non divide Cristo: egli è presente tutto e integro in ciascuna specie eucaristica e in ciascuna sua parte.</p>
<p><sup>285</sup><b>Fino a quando continua la presenza eucaristica di Cristo?</b><br> (1377)<br> Essa continua finché sussistono le specie eucaristiche.</p>
<p><sup>286</sup><b>Quale tipo di culto è dovuto al Sacramento dell'Eucaristia?</b><br> (1378-1381, 1418)<br> È dovuto il culto di latria, cioè di adorazione, riservato solo a Dio sia durante la celebrazione eucaristica sia al di fuori di essa. La Chiesa, infatti, conserva con la massima diligenza le Ostie consacrate, le porta agli infermi e ad altre persone impossibilitate a partecipare alla Santa Messa, le presenta alla solenne adorazione dei fedeli, le porta in processione e invita alla frequente visita e adorazione del Santissimo Sacramento conservato nel tabernacolo.</p>
<p><sup>287</sup><b>Perché l'Eucaristia è il banchetto pasquale?</b><br> (1382-1384, 1391-1396)<br> L'Eucaristia è il banchetto pasquale, in quanto Cristo, realizzando sacramentalmente la sua Pasqua, ci dona il suo Corpo e il suo Sangue, offerti come cibo e bevanda, e ci unisce a sé e tra di noi nel suo sacrificio.</p>
<p><sup>288</sup><b>Che cosa significa l'altare?</b><br> (1383, 1410)<br> L'altare è il simbolo di Cristo stesso, presente come vittima sacrificale (altare-sacrificio della Croce)<br> e come alimento celeste che si dona a noi (altare-mensa eucaristica)<br>.</p>
<p><sup>289</sup><b>Quando la Chiesa fa obbligo di partecipare alla santa Messa?</b><br> (1389, 1417)<br> La Chiesa fa obbligo ai fedeli di partecipare alla santa Messa ogni domenica e nelle feste di precetto, e raccomanda di parteciparvi anche negli altri giorni.</p>
<p><sup>290</sup><b>Quando si deve fare la santa Comunione?</b><br> (1389)<br> La Chiesa raccomanda ai fedeli che partecipano alla santa Messa di ricevere con le dovute disposizioni anche la santa Comunione, prescrivendone l'obbligo almeno a Pasqua.</p>
<p><sup>291</sup><b>Che cosa si richiede per ricevere la santa Comunione?</b><br> (1385-1389, 1415)<br> Per ricevere la santa Comunione si deve essere pienamente incorporati alla Chiesa cattolica ed essere in stato di grazia, cioè senza coscienza di peccato mortale. Chi è consapevole di aver commesso un peccato grave deve ricevere il Sacramento della Riconciliazione prima di accedere alla Comunione. Importanti sono anche lo spirito di raccoglimento e di preghiera, l'osservanza del digiuno prescritto dalla Chiesa e l'atteggiamento del corpo (gesti, abiti)<br>, in segno di rispetto a Cristo.</p>
<p><sup>292</sup><b>Quali sono i frutti della santa Comunione?</b><br> (1391-1397, 1416)<br> La santa Comunione accresce la nostra unione con Cristo e con la sua Chiesa, conserva e rinnova la vita di grazia ricevuta nel Battesimo e nella Cresima e ci fa crescere nell'amore verso il prossimo. Fortificandoci nella carità, cancella i peccati veniali e ci preserva in futuro dai peccati mortali.</p>
<p><sup>293</sup><b>Quando è possibile amministrare la santa Comunione agli altri cristiani?</b><br> (1398-1401)<br> I ministri cattolici amministrano lecitamente la santa Comunione ai membri delle Chiese Orientali che non hanno comunione piena con la Chiesa cattolica, qualora questi lo richiedano spontaneamente e siano ben disposti. Per i membri delle altre Comunità ecclesiali, i ministri cattolici amministrano lecitamente la santa Comunione ai fedeli, che in presenza di una grave necessità lo chiedano spontaneamente, siano ben disposti e manifestino la fede cattolica circa il Sacramento.</p>
<p><sup>294</sup><b>Perché l'Eucaristia è «pegno della gloria futura»?</b><br> (1402-1405)<br> Perché l'Eucaristia ci ricolma di ogni grazia e benedizione del Cielo, ci fortifica per il pellegrinaggio di questa vita e ci fa desiderare la vita eterna, unendoci già a Cristo asceso alla destra del Padre, alla Chiesa del cielo, alla beatissima Vergine e a tutti i Santi. Nell'Eucaristia noi spezziamo «l'unico pane, che è farmaco d'immortalità, antidoto per non morire, ma per vivere in Gesù Cristo per sempre» (sant'Ignazio d'Antiochia)<br>.</p>
<p><sup>295</sup><b>Perché Cristo ha istituito i Sacramenti della Penitenza e dell'Unzione degli infermi?</b><br> (1420-1421, 1426)<br> Cristo, medico dell'anima e del corpo, li ha istituiti perché la vita nuova, da lui donataci nei sacramenti dell'iniziazione cristiana, può essere indebolita e persino perduta a causa del peccato. Perciò Cristo ha voluto che la Chiesa continuasse la sua opera di guarigione e di salvezza mediante questi due sacramenti.</p>
<p><sup>296</sup><b>Come viene chiamato questo Sacramento?</b><br> (1422-1424)<br> Esso viene chiamato Sacramento della Penitenza, della Riconciliazione, del Perdono, della Confessione, della Conversione.</p>
<p><sup>297</sup><b>Perché esiste un Sacramento della Riconciliazione dopo il Battesimo?</b><br> (1425-1426, 1484)<br> Poiché la vita nuova nella grazia, ricevuta nel Battesimo, non ha soppresso la debolezza della natura umana, né l'inclinazione al peccato (cioè la concupiscenza)<br>, Cristo ha istituito questo Sacramento per la conversione dei battezzati, che si sono allontanati da lui con il peccato.</p>
<p><sup>298</sup><b>Quando fu istituito questo Sacramento?</b><br> (1485)<br> Il Signore risorto ha istituito questo Sacramento quando la sera di Pasqua si mostrò ai suoi Apostoli e disse loro: «Ricevete lo Spirito Santo; a chi rimetterete i peccati saranno rimessi, e a chi non li rimetterete resteranno non rimessi» (Gv 20,22-23)<br>.</p>
<p><sup>299</sup><b>I battezzati hanno bisogno di convertirsi?</b><br> (1427-1429)<br> L'appello di Cristo alla conversione risuona continuamente nella vita dei battezzati. La conversione è un impegno continuo per tutta la Chiesa, che è Santa ma comprende nel suo seno i peccatori.</p>
<p><sup>300</sup><b>Che cos'è la penitenza interiore?</b><br> (1430-1433, 1490)<br> È il dinamismo del «cuore contrito» (Sal 51,19)<br>, mosso dalla grazia divina a rispondere all'amore misericordioso di Dio. Implica il dolore e la repulsione per i peccati commessi, il fermo proposito di non peccare più in avvenire e la fiducia nell'aiuto di Dio. Si nutre della speranza nella misericordia divina.</p>
<p><sup>301</sup><b>In quali forme si esprime la penitenza nella vita cristiana?</b><br> (1434-1439)<br> La penitenza si esprime in forme molto varie, in particolare con il digiuno, la preghiera, l'elemosina. Queste e molte altre forme di penitenza possono essere praticate nella vita quotidiana del cristiano, in particolare nel tempo di Quaresima e nel giorno penitenziale del venerdì.</p>
<p><sup>302</sup><b>Quali sono gli elementi essenziali del Sacramento della Riconciliazione?</b><br> (1440-1449)<br> Sono due: gli atti compiuti dall'uomo, che si converte sotto l'azione dello Spirito Santo, e l'assoluzione del sacerdote, che nel Nome di Cristo concede il perdono e stabilisce le modalità della soddisfazione.</p>
<p><sup>303</sup><b>Quali sono gli atti del penitente?</b><br> (1450-1460, 1487-1492)<br> Essi sono: un diligente esame di coscienza; la contrizione (o pentimento)<br>, che è perfetta quando è motivata dall'amore verso Dio, imperfetta se fondata su altri motivi, e che include il proposito di non peccare più; la confessione, che consiste nell'accusa dei peccati fatta davanti al sacerdote; la soddisfazione, ossia il compimento di certi atti di penitenza, che il confessore impone al penitente per riparare il danno causato dal peccato.</p>
<p><sup>304</sup><b>Quali peccati si devono confessare?</b><br> (1456)<br> Si devono confessare tutti i peccati gravi non ancora confessati, dei quali ci si ricorda dopo un diligente esame di coscienza. La confessione dei peccati gravi è l'unico modo ordinario per ottenere il perdono.</p>
<p><sup>305</sup><b>Quando si è obbligati a confessare i peccati gravi?</b><br> (1457)<br> Ogni fedele, raggiunta l'età della ragione, ha l'obbligo di confessare i propri peccati gravi almeno una volta all'anno, e comunque prima di ricevere la santa Comunione.</p>
<p><sup>306</sup><b>Perché i peccati veniali possono essere anch'essi oggetto della confessione sacramentale?</b><br> (1458)<br> La confessione dei peccati veniali è vivamente raccomandata dalla Chiesa, anche se non è strettamente necessaria, perché ci aiuta a formarci una retta coscienza e a lottare contro le cattive inclinazioni, per lasciarci guarire da Cristo e per progredire nella vita dello Spirito.</p>
<p><sup>307</sup><b>Chi è il ministro di questo Sacramento?</b><br> (1461-1466, 1495)<br> Cristo ha affidato il ministero della riconciliazione ai suoi Apostoli, ai Vescovi loro successori e ai presbiteri loro collaboratori, i quali diventano pertanto strumenti della misericordia e della giustizia di Dio. Essi esercitano il potere di perdonare i peccati nel Nome del Padre e del Figlio e dello Spirito Santo.</p>
<p><sup>308</sup><b>A chi è riservata l'assoluzione di alcuni peccati?</b><br> (1463)<br> L'assoluzione di alcuni peccati particolarmente gravi (come quelli puniti con la scomunica)<br> è riservata alla Sede Apostolica o al Vescovo del luogo o ai presbiteri da loro autorizzati, anche se ogni sacerdote può assolvere da qualsiasi peccato e scomunica chi è in pericolo di morte.</p>
<p><sup>309</sup><b>Il Confessore è tenuto al segreto?</b><br> (1467)<br> Data la delicatezza e la grandezza di questo ministero e il rispetto dovuto alle persone, ogni Confessore è obbligato, senza alcuna eccezione e sotto pene molto severe, a mantenere il sigillo sacramentale, cioè l'assoluto segreto circa i peccati conosciuti in confessione.</p>
<p><sup>310</sup><b>Quali sono gli effetti di questo Sacramento?</b><br> (1468-1470, 1496)<br> Gli effetti del Sacramento della Penitenza sono: la riconciliazione con Dio e quindi il perdono dei peccati; la riconciliazione con la Chiesa; il recupero, se perduto, dello stato di grazia; la remissione della pena eterna meritata a causa dei peccati mortali e, almeno in parte, delle pene temporali che sono conseguenze del peccato; la pace e la serenità della coscienza, e la consolazione dello spirito; l'accrescimento delle forze spirituali per il combattimento cristiano.</p>
<p><sup>311</sup><b>In alcuni casi si può celebrare questo Sacramento con la confessione generica e l'assoluzione collettiva?</b><br> (1480-1484)<br> In casi di grave necessità (come in pericolo imminente di morte)<br>, si può ricorrere alla celebrazione comunitaria della Riconciliazione con la confessione generica e l'assoluzione collettiva, nel rispetto delle norme della Chiesa e con il proposito di confessare individualmente a tempo debito i peccati gravi.</p>
<p><sup>312</sup><b>Che cosa sono le indulgenze?</b><br> (1471-1479, 1498)<br> Le indulgenze sono la remissione dinanzi a Dio della pena temporale meritata per i peccati, già perdonati quanto alla colpa, che il fedele, a determinate condizioni, acquista, per se stesso o per i defunti mediante il ministero della Chiesa, la quale, come dispensatrice della redenzione, distribuisce il tesoro dei meriti di Cristo e dei Santi.</p>
<p><sup>313</sup><b>Come è vissuta la malattia nell'Antico Testamento?</b><br> (1499-1502)<br> Nell'Antico Testamento l'uomo durante la malattia sperimenta il proprio limite, e nello stesso tempo percepisce che la malattia è legata, in modo misterioso, al peccato. I profeti hanno intuito che essa poteva avere anche un valore redentivo per i peccati propri e altrui. Così la malattia era vissuta di fronte a Dio, dal quale l'uomo implorava la guarigione.</p>
<p><sup>314</sup><b>Quale significato ha la compassione di Gesù verso gli ammalati?</b><br> (1503-1505)<br> La compassione di Gesù verso gli ammalati e le sue numerose guarigioni di infermi sono un chiaro segno che con lui è venuto il Regno di Dio e quindi la vittoria sul peccato, sulla sofferenza e sulla morte. Con la sua passione e morte, egli dà nuovo senso alla sofferenza, la quale, se unita alla sua, può diventare mezzo di purificazione e di salvezza per noi e per gli altri.</p>
<p><sup>315</sup><b>Qual è il comportamento della Chiesa verso i malati?</b><br> (1506-1513, 1526-1527)<br> La Chiesa, avendo ricevuto dal Signore l'imperativo di guarire gli infermi, si impegna ad attuarlo con le cure verso i malati, accompagnate da preghiere di intercessione. Essa soprattutto possiede un Sacramento specifico in favore degli infermi, istituito da Cristo stesso e attestato da san Giacomo: «Chi è malato, chiami a sé i presbiteri della Chiesa e preghino su di lui, dopo averlo unto con olio nel nome del Signore» (Gc 5,14-15)<br>.</p>
<p><sup>316</sup><b>Chi può ricevere il Sacramento dell'Unzione degli infermi?</b><br> (1514-1515, 1528-1529)<br> Lo può ricevere il fedele, che comincia a trovarsi in pericolo di morte per malattia o vecchiaia. Lo stesso fedele lo può ricevere anche altre volte, quando si verifica un aggravarsi della malattia oppure quando gli capita un'altra malattia grave. La celebrazione di questo Sacramento deve essere possibilmente preceduta dalla confessione individuale del malato.</p>
<p><sup>317</sup><b>Chi amministra questo Sacramento?</b><br> (1516, 1530)<br> Esso può essere amministrato solo dai sacerdoti (Vescovi o presbiteri)<br>.</p>
<p><sup>318</sup><b>Come si celebra questo Sacramento?</b><br> (1517-1519, 1531)<br> La celebrazione di questo Sacramento consiste essenzialmente nell' Unzione con l'olio, benedetto possibilmente dal Vescovo, sulla fronte e sulle mani del malato (nel rito romano, o anche su altre parti del corpo in altri riti)<br>, accompagnata dalla preghiera del sacerdote, che implora la grazia speciale di questo Sacramento.</p>
<p><sup>319</sup><b>Quali sono gli effetti di questo Sacramento?</b><br> (1520-1523, 1532)<br> Esso conferisce una grazia particolare, che unisce più intimamente il malato alla Passione di Cristo, per il suo bene e per quello di tutta la Chiesa, donandogli conforto, pace, coraggio, e anche il perdono dei peccati, se il malato non ha potuto confessarsi. Questo Sacramento consente talvolta, se Dio lo vuole, anche il recupero della salute fisica. In ogni caso, questa Unzione prepara il malato al passaggio nella Casa del Padre.</p>
<p><sup>320</sup><b>Che cos'è il Viatico?</b><br> (1524-1525)<br> È l'Eucaristia ricevuta da coloro che stanno per lasciare la vita terrena e si preparano al passaggio alla vita eterna. Ricevuta al momento del passaggio da questo mondo al Padre, la Comunione al Corpo e al Sangue di Cristo morto e risorto è seme di vita eterna e potenza di risurrezione.</p>
<p><sup>321</sup><b>Quali sono i Sacramenti al servizio della comunione e della missione?</b><br> (1533-1535)<br> Due Sacramenti, l'Ordine e il Matrimonio, conferiscono una grazia speciale per una missione particolare nella Chiesa a servizio dell'edificazione del popolo di Dio. Essi contribuiscono in particolare alla comunione ecclesiale e alla salvezza degli altri.</p>
<p><sup>322</sup><b>Che cos'è il Sacramento dell'Ordine?</b><br> (1536)<br> È il Sacramento grazie al quale la missione affidata da Cristo ai suoi Apostoli continua ad essere esercitata nella Chiesa, sino alla fine dei tempi.</p>
<p><sup>323</sup><b>Perché si chiama Sacramento dell'Ordine?</b><br> (1537-1538)<br> Ordine indica un corpo ecclesiale, di cui si entra a far parte mediante una speciale consacrazione (Ordinazione)<br>, che, per un particolare dono dello Spirito Santo, permette di esercitare una sacra potestà a nome e con l'autorità di Cristo a servizio del Popolo di Dio.</p>
<p><sup>324</sup><b>Come si colloca il Sacramento dell'Ordine nel disegno divino della salvezza?</b><br> (1539-1546, 1590-1591)<br> Nell'Antica Alleanza sono prefigurazioni di tale Sacramento il servizio dei Leviti, come pure il sacerdozio di Aronne e l'istituzione dei settanta «Anziani» (Nm 11,25)<br>. Tali prefigurazioni trovano il loro compimento in Cristo Gesù, il quale, col sacrificio della sua Croce, è l'«unico [...] mediatore tra Dio e gli uomini» (1 Tm 2,5)<br>, il «sommo Sacerdote alla maniera di Melchisedech» (Eb 5, l0)<br>. L'unico sacerdozio di Cristo è reso presente dal sacerdozio ministeriale. / «Solo Cristo è il vero sacerdote, gli altri sono i suoi ministri» (san Tommaso d'Aquino)<br>.</p>
<p><sup>325</sup><b>Di quanti gradi si compone il Sacramento dell'Ordine?</b><br> (1554, 1593)<br> Esso si compone di tre gradi, che sono insostituibili per la struttura organica della Chiesa: l'episcopato, il presbiterato e il diaconato.</p>
<p><sup>326</sup><b>Qual è l'effetto dell'Ordinazione episcopale?</b><br> (1557-1558, 1594)<br> L'Ordinazione episcopale conferisce la pienezza del Sacramento dell'Ordine, fa del Vescovo il legittimo successore degli Apostoli, lo inserisce nel Collegio episcopale, condividendo con il Papa e gli altri Vescovi la sollecitudine per tutte le Chiese, e gli consegna gli uffici di insegnare, santificare e governare.</p>
<p><sup>327</sup><b>Qual è l'ufficio del Vescovo nella Chiesa particolare a lui affidata?</b><br> (1560-1561)<br> Il Vescovo, a cui viene affidata una Chiesa particolare, è il principio visibile e il fondamento dell'unità di tale Chiesa, verso la quale adempie, quale vicario di Cristo, l'ufficio pastorale, coadiuvato dai propri presbiteri e diaconi.</p>
<p><sup>328</sup><b>Qual è l'effetto dell'Ordinazione presbiterale?</b><br> (1562-1567, 1595)<br> L'unzione dello Spirito segna il presbitero con un carattere spirituale indelebile, lo configura a Cristo sacerdote e lo rende capace di agire nel Nome di Cristo Capo. Essendo cooperatore dell'Ordine episcopale, egli è consacrato per predicare il Vangelo, per celebrare il culto divino, soprattutto l'Eucaristia da cui trae forza il suo ministero, e per essere il Pastore dei fedeli.</p>
<p><sup>329</sup><b>Come il presbitero esercita il proprio ministero?</b><br> (1568)<br> Pur essendo ordinato per una missione universale, egli la esercita in una Chiesa particolare, in fraternità sacramentale con gli altri presbiteri che formano il «presbiterio» e che, in comunione con il Vescovo e in dipendenza da lui, portano la responsabilità della Chiesa particolare.</p>
<p><sup>330</sup><b>Qual è l'effetto dell'Ordinazione diaconale?</b><br> (1569-1571, 1596)<br> Il diacono, configurato a Cristo servo di tutti, viene ordinato per il servizio della Chiesa, che egli compie sotto l'autorità del proprio Vescovo, a riguardo del ministero della Parola, del culto divino, della guida pastorale e della carità.</p>
<p><sup>331</sup><b>Come si celebra il Sacramento dell'Ordine?</b><br> (1572-1574, 1597)<br> Per ciascuno dei tre gradi, il Sacramento dell'Ordine è conferito mediante l'imposizione delle mani sul capo dell'ordinando da parte del Vescovo, che pronunzia la solenne preghiera consacratoria. Con essa il Vescovo invoca da Dio per l'ordinando la speciale effusione dello Spirito Santo e dei suoi doni, in vista del ministero.</p>
<p><sup>332</sup><b>Chi può conferire questo Sacramento?</b><br> (1575-1576, 1600)<br> Spetta ai Vescovi validamente ordinati, in quanto successori degli Apostoli, conferire i tre gradi del Sacramento dell'Ordine.</p>
<p><sup>333</sup><b>Chi può ricevere questo Sacramento?</b><br> (1577-1578, 1598)<br> Può riceverlo validamente soltanto il battezzato di sesso maschile: la Chiesa si riconosce vincolata da questa scelta fatta dal Signore stesso. Nessuno può esigere di ricevere il Sacramento dell'Ordine, ma deve essere considerato adatto al ministero dall'autorità della Chiesa</p>
<p><sup>334</sup><b>È richiesto il celibato a chi riceve il Sacramento dell'Ordine?</b><br> (1579-1580, 1599)<br> Per l'episcopato è sempre richiesto il celibato. Per il presbiterato, nella Chiesa latina sono ordinariamente scelti uomini credenti che vivono da celibi e che intendono conservare il celibato «per il regno dei cieli» (Mt 19,12)<br>; nelle Chiese Orientali non è consentito sposarsi dopo aver ricevuto l'ordinazione. Al diaconato permanente possono accedere anche uomini già sposati.</p>
<p><sup>335</sup><b>Quali sono gli effetti del Sacramento dell'Ordine?</b><br> (1581-1589)<br> Questo Sacramento dona una speciale effusione dello Spirito Santo, che configura l'ordinato a Cristo nella sua triplice funzione di Sacerdote, Profeta e Re, secondo i rispettivi gradi del Sacramento. L'ordinazione conferisce un carattere spirituale indelebile: perciò non può essere ripetuta né conferita per un tempo limitato.</p>
<p><sup>336</sup><b>Con quale autorità viene esercitato il sacerdozio ministeriale?</b><br> (1547-1553, 1592)<br> I sacerdoti ordinati, nell'esercizio del ministero sacro, parlano e agiscono non per autorità propria e neppure per mandato o per delega della comunità, ma in Persona di Cristo Capo e a nome della Chiesa. Pertanto il sacerdozio ministeriale si differenzia essenzialmente, e non solo per grado, dal sacerdozio comune dei fedeli, a servizio del quale Cristo l'ha istituito.</p>
<p><sup>337</sup><b>Qual è il disegno di Dio sull'uomo e sulla donna?</b><br> (1601-1605)<br> Dio, che è amore e che ha creato l'uomo per amore, l'ha chiamato ad amare. Creando l'uomo e la donna, li ha chiamati nel Matrimonio a un'intima comunione di vita e di amore fra loro, «così che non sono più due, ma una carne sola» (Mt 19,6)<br>. Benedicendoli, Dio disse loro: «Siate fecondi e moltiplicatevi» (Gn 1,28)<br>.</p>
<p><sup>338</sup><b>Per quali fini Dio ha istituito il Matrimonio?</b><br> (1659-1660)<br> L'unione matrimoniale dell'uomo e della donna, fondata e strutturata con leggi proprie dal Creatore, per sua natura è ordinata alla comunione e al bene dei coniugi e alla generazione ed educazione dei figli. L'unione matrimoniale, secondo l'originario disegno divino, è indissolubile, come afferma Gesù Cristo: «Quello che Dio ha congiunto, l'uomo non lo separi» (Mc 10,9)<br>.</p>
<p><sup>339</sup><b>In qual modo il peccato minaccia il Matrimonio?</b><br> (1606-1608)<br> A causa del primo peccato, che ha provocato anche la rottura della comunione tra l'uomo e la donna, donata dal Creatore, l'unione matrimoniale è molto spesso minacciata dalla discordia e dall'infedeltà. Tuttavia Dio, nella sua infinita misericordia, dona all'uomo e alla donna la sua grazia per realizzare l'unione delle loro vite secondo l'originario disegno divino.</p>
<p><sup>340</sup><b>Che cosa insegna l'Antico Testamento sul Matrimonio?</b><br> (1609-1611)<br> Dio, soprattutto attraverso la pedagogia della Legge e dei profeti, aiuta il suo popolo a maturare progressivamente la coscienza dell'unicità e dell'indissolubilità del Matrimonio. L'alleanza nuziale di Dio con Israele prepara e prefigura l'Alleanza nuova compiuta dal Figlio di Dio, Gesù Cristo, con la sua sposa, la Chiesa.</p>
<p><sup>341</sup><b>Qual è la novità donata da Cristo al Matrimonio?</b><br> (1612-1617, 1661)<br> Gesù Cristo non solo ristabilisce l'ordine iniziale voluto da Dio, ma dona la grazia per vivere il Matrimonio nella nuova dignità di Sacramento, che è il segno del suo amore sponsale per la Chiesa: «Voi mariti, amate le vostre mogli, come Cristo ha amato la Chiesa» (Ef 5,25)<br>.</p>
<p><sup>342</sup><b>Il Matrimonio è un obbligo per tutti?</b><br> (1618-1620)<br> Il Matrimonio non è un obbligo per tutti. In particolare Dio chiama alcuni uomini e donne a seguire il Signore Gesù nella via della verginità o del celibato per il Regno dei cieli, rinunciando al gran bene del Matrimonio per preoccuparsi delle cose del Signore e cercare di piacerGli, diventando segno dell'assoluto primato dell'amore di Cristo e dell'ardente attesa della sua venuta gloriosa.</p>
<p><sup>343</sup><b>Come si celebra il Sacramento del Matrimonio?</b><br> (1621-1624)<br> Poiché il Matrimonio stabilisce i coniugi in uno stato pubblico di vita nella Chiesa, la sua celebrazione liturgica è pubblica, alla presenza del sacerdote (o del testimone qualificato della Chiesa)<br> e degli altri testimoni.</p>
<p><sup>344</sup><b>Che cosa è il consenso matrimoniale?</b><br> (1625-1632, 1662-1663)<br> Il consenso matrimoniale è la volontà, espressa da un uomo e da una donna, di donarsi mutuamente e definitivamente, allo scopo di vivere un'alleanza di amore fedele e fecondo. Poiché il consenso fa il Matrimonio, esso è indispensabile e insostituibile. Per rendere valido il Matrimonio, il consenso deve avere come oggetto il vero Matrimonio ed essere un atto umano, cosciente e libero, non determinato da violenza o costrizioni.</p>
<p><sup>345</sup><b>Che cosa si richiede quando uno degli sposi non è cattolico?</b><br> (1633-1637)<br> Per essere leciti, i matrimoni misti (fra cattolico e battezzato non cattolico)<br> richiedono la licenza dell'autorità ecclesiastica. Quelli con disparità di culto (fra cattolico e non battezzato)<br> per essere validi hanno bisogno di una dispensa. In ogni caso, è essenziale che i coniugi non escludano l'accettazione dei fini e delle proprietà essenziali del Matrimonio, e che il coniuge cattolico confermi gli impegni, conosciuti anche dall'altro coniuge, di conservare la fede e di assicurare il Battesimo e l'educazione cattolica dei figli.</p>
<p><sup>346</sup><b>Quali sono gli effetti del Sacramento del Matrimonio?</b><br> (1638-1642)<br> Il Sacramento del Matrimonio genera tra i coniugi un vincolo perpetuo ed esclusivo. Dio stesso suggella il consenso degli sposi. Pertanto il Matrimonio concluso e consumato tra battezzati non può essere mai sciolto. Inoltre questo Sacramento conferisce agli sposi la grazia necessaria per raggiungere la santità nella vita coniugale e per l'accoglienza responsabile dei figli e la loro educazione.</p>
<p><sup>347</sup><b>Quali sono i peccati gravemente contrari al Sacramento del Matrimonio?</b><br> (1645-1648)<br> Essi sono: l'adulterio; la poligamia, in quanto contraddice la pari dignità tra l'uomo e la donna, l'unicità e l'esclusività dell'amore coniugale; il rifiuto della fecondità, che priva la vita coniugale del dono dei figli; e il divorzio, che contravviene all'indissolubilità.</p>
<p><sup>348</sup><b>Quando la Chiesa ammette la separazione fisica degli sposi?</b><br> (1629, 1649)<br> La Chiesa ammette la separazione fisica degli sposi quando la loro coabitazione è divenuta per motivi gravi praticamente impossibile, anche se auspica una loro riconciliazione. Ma essi, finché vive il coniuge, non sono liberi di contrarre una nuova unione, a meno che il loro Matrimonio sia nullo, e tale venga dichiarato dall'autorità ecclesiastica.</p>
<p><sup>349</sup><b>Qual è l'atteggiamento della Chiesa verso i divorziati risposati?</b><br> (1650-1651, 1665)<br> Fedele al Signore, la Chiesa non può riconoscere come Matrimonio l'unione dei divorziati risposati civilmente. «Chi ripudia la propria moglie e ne sposa un'altra, commette adulterio contro di lei; se la donna ripudia il marito e ne sposa un altro, commette adulterio» (Mc 10,11-12)<br>. Verso di loro la Chiesa attua un'attenta sollecitudine, invitandoli a una vita di fede, alla preghiera, alle opere di carità e all'educazione cristiana dei figli. Ma essi non possono ricevere l'Assoluzione sacramentale, né accedere alla Comunione eucaristica, né esercitare certe responsabilità ecclesiali, finché perdura tale situazione, che oggettivamente contrasta con la legge di Dio.</p>
<p><sup>350</sup><b>Perché la famiglia cristiana è chiamata anche Chiesa domestica?</b><br> (1655-1658, 1666)<br> Perché la famiglia manifesta e attua la natura comunionale e familiare della Chiesa come famiglia di Dio. Ciascun membro, secondo il proprio ruolo, esercita il sacerdozio battesimale, contribuendo a fare della famiglia una comunità di grazia e di preghiera, una scuola delle virtù umane e cristiane, il luogo del primo annuncio della fede ai figli.</p>
<p><sup>351</sup><b>Che cosa sono i Sacramentali?</b><br> (1667-1672, 1677-1678)<br> Sono segni sacri istituiti dalla Chiesa, per mezzo dei quali vengono santificate alcune circostanze della vita. Essi comportano una preghiera accompagnata dal segno della croce e da altri segni. Fra i Sacramentali, occupano un posto importante le benedizioni, che sono una lode di Dio e una preghiera per ottenere i suoi doni, le consacrazioni di persone e le dedicazioni di cose al culto di Dio.</p>
<p><sup>352</sup><b>Che cos'è un esorcismo?</b><br> (1673)<br> Si ha un esorcismo quando la Chiesa domanda con la sua autorità, in nome di Gesù, che una persona o un oggetto sia protetto contro l'influsso del Maligno e sottratto al suo dominio. Viene praticato in forma ordinaria nel rito del Battesimo. L'esorcismo solenne, chiamato il grande esorcismo, può essere effettuato solo da un presbitero autorizzato dal Vescovo.</p>
<p><sup>353</sup><b>Quali forme di pietà popolare accompagnano la vita sacramentale della Chiesa?</b><br> (1674-1676, 1679)<br> Il senso religioso del popolo cristiano ha sempre trovato diverse espressioni nelle varie forme di pietà che accompagnano la vita sacramentale della Chiesa, quali la venerazione delle reliquie, le visite ai santuari, i pellegrinaggi, le processioni, la «Via crucis», il Rosario. La Chiesa con la luce della fede illumina e favorisce le forme autentiche di pietà popolare.</p>
<p><sup>354</sup><b>Quale rapporto esiste tra i Sacramenti e la morte del cristiano?</b><br> (1680-1683)<br> Il cristiano che muore in Cristo giunge, al termine della sua esistenza terrena, al compimento della nuova vita iniziata con il Battesimo, rafforzata dalla Confermazione e nutrita dall'Eucaristia, anticipazione del banchetto celeste. Il senso della morte del cristiano si manifesta alla luce della Morte e della Risurrezione di Cristo, nostra unica speranza; il cristiano che muore in Cristo Gesù, va ad «abitare presso il Signore» (2Cor 5,8)<br>.</p>
<p><sup>355</sup><b>Che cosa esprimono le esequie?</b><br> (1684-1685)<br> Le esequie, pur celebrandosi secondo differenti riti rispondenti alle situazioni e alle tradizioni delle singole regioni, esprimono il carattere pasquale della morte cristiana nella speranza della risurrezione, e il senso della comunione con il defunto particolarmente mediante la preghiera per la purificazione della sua anima.</p>
<p><sup>356</sup><b>Quali sono i momenti principali delle esequie?</b><br> (1686-1690)<br> Solitamente le esequie comprendono quattro momenti principali: l'accoglienza della salma da parte della comunità con parole di conforto e di speranza, la liturgia della Parola, il sacrificio eucaristico e «l'addio», col quale l'anima del defunto viene affidata a Dio, fonte di vita eterna, mentre il suo corpo viene sepolto in attesa della risurrezione.</p><h5>LA VITA IN CRISTO</h5>
<p><sup>357</sup><b>Come la vita morale cristiana è legata alla fede e ai Sacramenti?</b><br> (1691-1698)<br> Ciò che il Simbolo della fede professa, i Sacramenti lo comunicano. Infatti, con essi i fedeli ricevono la grazia di Cristo e i doni dello Spirito Santo, che li rendono capaci di vivere la nuova vita di figli di Dio nel Cristo accolto con la fede. / «Riconosci, o cristiano, la tua dignità» (san Leone Magno)<br>.</p>
<p><sup>358</sup><b>Qual è la radice della dignità umana?</b><br> (1699-1715)<br> La dignità della persona umana si radica nella creazione ad immagine e somiglianza di Dio. Dotata di un'anima spirituale e immortale, d'intelligenza e di libera volontà la persona umana è ordinata a Dio e chiamata, con la sua anima e il suo corpo, alla beatitudine eterna.</p>
<p><sup>359</sup><b>Come raggiunge l'uomo la beatitudine?</b><br> (1716)<br> L'uomo raggiunge la beatitudine in virtù della grazia di Cristo, che lo rende partecipe della vita divina. Cristo nel Vangelo indica ai suoi la strada che porta alla felicità senza fine: le Beatitudini. La grazia di Cristo opera anche in ogni uomo che, seguendo la retta coscienza, cerca e ama il vero e il bene, ed evita il male.</p>
<p><sup>360</sup><b>Perché le Beatitudini sono importanti per noi?</b><br> (1716-1717, 1725-1726)<br> Le Beatitudini sono al centro della predicazione di Gesù, riprendono e portano a perfezione le promesse di Dio, fatte a partire da Abramo. Dipingono il volto stesso di Gesù, caratterizzano l'autentica vita cristiana e svelano all'uomo il fine ultimo del suo agire: la beatitudine eterna.</p>
<p><sup>361</sup><b>In che rapporto sono le Beatitudini col desiderio di felicità dell'uomo?</b><br> (1718-17l9)<br> Esse rispondono all'innato desiderio di felicità che Dio ha posto nel cuore dell'uomo per attirarlo a sé e che solo lui può saziare.</p>
<p><sup>362</sup><b>Che cos'è la beatitudine eterna?</b><br> (1720-1724, 1727-1729)<br> È la visione di Dio nella vita eterna, in cui noi saremo pienamente «partecipi della natura divina» (2Pt 1,4)<br>, della gloria di Cristo e del godimento della vita trinitaria. La beatitudine oltrepassa le capacità umane: è un dono soprannaturale e gratuito di Dio, come la grazia che ad essa conduce. La beatitudine promessa ci pone di fronte a scelte morali decisive riguardo ai beni terreni, stimolandoci ad amare Dio al di sopra di tutto.</p>
<p><sup>363</sup><b>Che cos'è la libertà?</b><br> (1730-1733, 1743-1744)<br> È il potere donato da Dio all'uomo di agire o di non agire, di fare questo o quello, di porre così da se stesso azioni deliberate. La libertà caratterizza gli atti propriamente umani. Quanto più si fa il bene, tanto più si diventa liberi. La libertà raggiunge la propria perfezione quando è ordinata a Dio, sommo Bene e nostra Beatitudine. La libertà implica anche la possibilità di scegliere tra il bene e il male. La scelta del male è un abuso della libertà, che conduce alla schiavitù del peccato.</p>
<p><sup>364</sup><b>Quale relazione esiste tra libertà e responsabilità?</b><br> (1734-1737, 1745-1746)<br> La libertà rende l'uomo responsabile dei suoi atti nella misura in cui sono volontari, anche se l'imputabilità e la responsabilità di un'azione possono essere sminuite e talvolta annullate dall'ignoranza, dall'inavvertenza, dalla violenza subita, dal timore, dagli affetti smodati, dalle abitudini.</p>
<p><sup>365</sup><b>Perché ogni uomo ha diritto all'esercizio della libertà?</b><br> (1738, 1747)<br> Il diritto all'esercizio della libertà è proprio d'ogni uomo, in quanto è inseparabile dalla sua dignità di persona umana. Pertanto tale diritto va sempre rispettato, particolarmente in campo morale e religioso, e deve essere civilmente riconosciuto e tutelato nei limiti del bene comune e del giusto ordine pubblico.</p>
<p><sup>366</sup><b>Come si colloca la libertà umana nell'ordine della salvezza?</b><br> (1739-1742, 1748)<br> La nostra libertà è indebolita a causa del primo peccato. L'indebolimento è reso più acuto dai peccati successivi. Ma Cristo «ci ha liberati perché restassimo liberi» (Gal 5, 1)<br>. Con la sua grazia lo Spirito Santo ci conduce alla libertà spirituale, per farci suoi liberi collaboratori nella Chiesa e nel mondo.</p>
<p><sup>367</sup><b>Quali sono le fonti della moralità degli atti umani?</b><br> (1749-1754, 1757-1758)<br> La moralità degli atti umani dipende da tre fonti: dall'oggetto scelto, ossia un bene vero o apparente; dall'intenzione del soggetto che agisce, e cioè dal fine per cui egli compie l'azione; dalle circostanze dell'azione, ivi comprese le conseguenze.</p>
<p><sup>368</sup><b>Quando l'atto è moralmente buono?</b><br> (1755-1756, 1759-1760)<br> L'atto è moralmente buono quando suppone ad un tempo la bontà dell'oggetto, del fine e delle circostanze. L'oggetto scelto può da solo viziare tutta un'azione, anche se l'intenzione è buona. Non è lecito compiere il male perché ne derivi un bene. Un fine cattivo può corrompere l'azione, anche se il suo oggetto, in sé, è buono. Invece un fine buono non rende buono un comportamento che per il suo oggetto è cattivo, in quanto il fine non giustifica i mezzi. Le circostanze possono attenuare o aumentare la responsabilità di chi agisce, ma non possono modificare la qualità morale degli atti stessi, non rendono mai buona un'azione in sé cattiva.</p>
<p><sup>369</sup><b>Vi sono atti che sono sempre illeciti?</b><br> (1756, 1761)<br> Vi sono atti, la cui scelta è sempre illecita a motivo del loro oggetto (ad esempio la bestemmia, l'omicidio, l'adulterio)<br>. La loro scelta comporta un disordine della volontà, cioè un male morale, che non può essere giustificato con il ricorso ai beni che eventualmente ne potrebbero derivare.</p>
<p><sup>370</sup><b>Che cosa sono le passioni?</b><br> (1762-1766, 1771-1772)<br> Le passioni sono gli affetti, le emozioni o i moti della sensibilità - componenti naturali della psicologia umana - che spingono ad agire o a non agire in vista di ciò che è percepito come buono o come cattivo. Le principali sono l'amore e l'odio, il desiderio e il timore, la gioia, la tristezza, la collera. Passione precipua è l'amore, provocato dall'attrattiva del bene. Non si ama che il bene, vero o apparente.</p>
<p><sup>371</sup><b>Le passioni sono moralmente buone o cattive?</b><br> (1767-1770, 1773-1775)<br> Le passioni, in quanto moti della sensibilità, non sono né buone né cattive in se stesse: sono buone quando contribuiscono ad un'azione buona; sono cattive in caso contrario. Esse possono essere assunte nelle virtù o pervertite nei vizi.</p>
<p><sup>372</sup><b>Che cos'è la coscienza morale?</b><br> (1776-1780, 1795-1797)<br> La coscienza morale, presente nell'intimo della persona, è un giudizio della ragione, che, al momento opportuno, ingiunge all'uomo di compiere il bene e di evitare il male. Grazie ad essa, la persona umana percepisce la qualità morale di un atto da compiere o già compiuto, permettendole di assumerne la responsabilità. Quando ascolta la coscienza morale, l'uomo prudente può sentire la voce di Dio che gli parla.</p>
<p><sup>373</sup><b>Che cosa implica la dignità della persona nei confronti della coscienza morale?</b><br> (1780-1782, 1798)<br> La dignità della persona umana implica la rettitudine della coscienza morale (che cioè sia in accordo con ciò che è giusto e buono secondo la ragione e la Legge divina)<br>. A motivo della stessa dignità personale, l'uomo non deve essere costretto ad agire contro coscienza e non si deve neppure impedirgli, entro i limiti del bene comune, di operare in conformità ad essa, soprattutto in campo religioso.</p>
<p><sup>374</sup><b>Come si forma la coscienza morale perché sia retta e veritiera?</b><br> (1783-1788, 1799-1800)<br> La coscienza morale retta e veritiera si forma con l'educazione, con l'assimilazione della Parola di Dio e dell'insegnamento della Chiesa. È sorretta dai doni dello Spirito Santo e aiutata dai consigli di persone sagge. Inoltre giovano molto alla formazione morale la preghiera e l'esame di coscienza.</p>
<p><sup>375</sup><b>Quali norme la coscienza deve sempre seguire?</b><br> (1789)<br> Ce ne sono tre più generali: 1)<br> non è mai consentito fare il male perché ne derivi un bene; 2)<br> la cosiddetta Regola d'oro: « Tutto quanto volete che gli uomini facciano a voi, anche voi fatelo a loro» (Mt 7,12)<br>; 3)<br> la carità passa sempre attraverso il rispetto del prossimo e della sua coscienza, anche se questo non significa accettare come un bene ciò che è oggettivamente un male.</p>
<p><sup>376</sup><b>La coscienza morale può emettere giudizi erronei?</b><br> (1790-1794, 1801-1802)<br> La persona deve sempre obbedire al giudizio certo della propria coscienza, ma può emettere anche giudizi erronei, per cause non sempre esenti da colpevolezza personale. Non è però imputabile alla persona il male compiuto per ignoranza involontaria, anche se esso resta oggettivamente un male. È quindi necessario adoperarsi per correggere la coscienza morale dai suoi errori.</p>
<p><sup>377</sup><b>Che cos'è la virtù?</b><br> (1803,1833)<br> La virtù è una disposizione abituale e ferma a fare il bene. «Il fine di una vita virtuosa consiste nel divenire simile a Dio» (san Gregorio di Nissa)<br>. Vi sono virtù umane e virtù teologali.</p>
<p><sup>378</sup><b>Che cosa sono le virtù umane?</b><br> (1804, 1810-1811, 1834,1839)<br> Le virtù umane sono perfezioni abituali e stabili dell'intelligenza e della volontà, che regolano i nostri atti, ordinano le nostre passioni e indirizzano la nostra condotta in conformità alla ragione e alla fede. Acquisite e rafforzate per mezzo di atti moralmente buoni e ripetuti, sono purificate ed elevate dalla grazia divina.</p>
<p><sup>379</sup><b>Quali sono le virtù umane principali?</b><br> (1805, 1834)<br> Sono le virtù denominate cardinali, che raggruppano tutte le altre e che costituiscono i cardini della vita virtuosa. Esse sono: prudenza, giustizia, fortezza e temperanza.</p>
<p><sup>380</sup><b>Che cos'è la prudenza?</b><br> (1806, 1835)<br> La prudenza dispone la ragione a discernere, in ogni circostanza, il nostro vero bene e a scegliere i mezzi adeguati per attuarlo. Essa guida le altre virtù, indicando loro regola e misura.</p>
<p><sup>381</sup><b>Che cos'è la giustizia?</b><br> (1807, 1836)<br> La giustizia consiste nella volontà costante e ferma di dare agli altri ciò che è loro dovuto. La giustizia verso Dio è chiamata «virtù della religione».</p>
<p><sup>382</sup><b>Che cos'è la fortezza?</b><br> (1808, 1837)<br> La fortezza assicura la fermezza nelle difficoltà e la costanza nella ricerca del bene, giungendo fino alla capacità dell'eventuale sacrificio della propria vita per una giusta causa.</p>
<p><sup>383</sup><b>Che cos'è la temperanza?</b><br> (1809, 1838)<br> La temperanza modera l'attrattiva dei piaceri, assicura il dominio della volontà sugli istinti e rende capaci di equilibrio nell'uso dei beni creati.</p>
<p><sup>384</sup><b>Che cosa sono le virtù teologali?</b><br> (1812-1813, 1840-1841)<br> Sono le virtù che hanno come origine, motivo e oggetto immediato Dio stesso. Infuse nell'uomo con la grazia santificante, esse rendono capaci di vivere in relazione con la Trinità e fondano e animano l'agire morale del cristiano, vivificando le virtù umane. Sono il pegno della presenza e dell'azione dello Spirito Santo nelle facoltà dell'essere umano.</p>
<p><sup>385</sup><b>Quali sono le virtù teologali?</b><br> (1813)<br> Le virtù teologali sono la fede, la speranza e la carità.</p>
<p><sup>386</sup><b>Che cos'è la fede?</b><br> (1814-1816, 1842)<br> La fede è la virtù teologale per la quale noi crediamo a Dio e a tutto ciò che egli ci ha rivelato e che la Chiesa ci propone di credere, perché Dio è la stessa Verità. Con la fede l'uomo si abbandona a Dio liberamente. Perciò colui che crede cerca di conoscere e fare la volontà di Dio, perché «la fede opera per mezzo della carità» (Gal 5,6)<br>.</p>
<p><sup>387</sup><b>Che cos'è la speranza?</b><br> (1817-1821, 1843)<br> La speranza è la virtù teologale per la quale noi desideriamo e aspettiamo da Dio la vita eterna come nostra felicità, riponendo la nostra fiducia nelle promesse di Cristo e appoggiandoci all'aiuto della grazia dello Spirito Santo per meritarla e perseverare sino alla fine della vita terrena.</p>
<p><sup>388</sup><b>Che cos'è la carità?</b><br> (1822-1829, 1844)<br> La carità è la virtù teologale per la quale amiamo Dio al di sopra di tutto e il nostro prossimo come noi stessi per amore di Dio. Gesù fa di essa il comandamento nuovo, la pienezza della Legge. Essa è «il vincolo della perfezione» (Col 3,14)<br> e il fondamento delle altre virtù, che anima, ispira e ordina: senza di essa «io non sono nulla» e «niente mi giova» (1Cor 13,1-3)<br>.</p>
<p><sup>389</sup><b>Che cosa sono i doni dello Spirito Santo?</b><br> (1830-1831, 1845)<br> I doni dello Spirito Santo sono disposizioni permanenti che rendono l'uomo docile a seguire le ispirazioni divine. Essi sono sette: sapienza, intelletto, consiglio, fortezza, scienza, pietà e timore di Dio.</p>
<p><sup>390</sup><b>Che cosa sono i frutti dello Spirito Santo?</b><br> (1832)<br> I frutti dello Spirito Santo sono perfezioni plasmate in noi come primizie della gloria eterna. La tradizione della Chiesa ne enumera dodici: «Amore, gioia, pace, pazienza, longanimità, bontà, benevolenza, mitezza, fedeltà, modestia, continenza, castità» (Gal 5,22-23 volg.)<br>.</p>
<p><sup>391</sup><b>Che cosa comporta per noi l'accoglienza della misericordia di Dio?</b><br> (1846-1848, 1870)<br> Essa comporta che riconosciamo le nostre colpe, pentendoci dei nostri peccati. Dio stesso con la sua Parola e il suo Spirito svela i nostri peccati, ci dona la verità della coscienza e la speranza del perdono.</p>
<p><sup>392</sup><b>Che cos'è il peccato?</b><br> (1849-1851, 1871-1872)<br> Il peccato è «una parola, un atto o un desiderio contrari alla Legge eterna» (sant'Agostino)<br>. È un'offesa a Dio, nella disobbedienza al suo amore. Esso ferisce la natura dell'uomo e attenta alla solidarietà umana. Cristo nella sua Passione svela pienamente la gravità del peccato e lo vince con la sua misericordia.</p>
<p><sup>393</sup><b>Esiste una varietà dei peccati?</b><br> (1852-1853, 1873)<br> La varietà dei peccati è grande. Essi possono essere distinti secondo il loro oggetto o secondo le virtù o i comandamenti ai quali si oppongono. Possono riguardare direttamente Dio, il prossimo o noi stessi. Si possono inoltre distinguere in peccati di pensiero, di parola, di azione e di omissione.</p>
<p><sup>394</sup><b>Come si distingue il peccato, quanto alla gravità?</b><br> (1854)<br> Si distingue in peccato mortale e veniale.</p>
<p><sup>395</sup><b>Quando si commette il peccato mortale?</b><br> (1855-1861, 1874)<br> Si commette il peccato mortale quando ci sono nel contempo materia grave, piena consapevolezza e deliberato consenso. Questo peccato distrugge in noi la carità, ci priva della grazia santificante, ci conduce alla morte eterna dell'inferno se non ci si pente. Viene perdonato in via ordinaria mediante i Sacramenti del Battesimo e della Penitenza o Riconciliazione.</p>
<p><sup>396</sup><b>Quando si commette il peccato veniale?</b><br> (1862-1864, 1875)<br> Il peccato veniale, che si differenzia essenzialmente dal peccato mortale, si commette quando si ha materia leggera, oppure anche grave, ma senza piena consapevolezza o totale consenso. Esso non rompe l'alleanza con Dio, ma indebolisce la carità; manifesta un affetto disordinato per i beni creati; ostacola i progressi dell'anima nell'esercizio delle virtù e nella pratica del bene morale; merita pene purificatorie temporali.</p>
<p><sup>397</sup><b>Come prolifera in noi il peccato?</b><br> (1865,1876)<br> Il peccato trascina al peccato, e la sua ripetizione genera il vizio.</p>
<p><sup>398</sup><b>Che cosa sono i vizi?</b><br> (1866-1867)<br> I vizi, essendo il contrario delle virtù, sono abitudini perverse che ottenebrano la coscienza e inclinano al male. I vizi possono essere collegati ai sette peccati cosiddetti capitali, che sono: superbia, avarizia, invidia, ira, lussuria, golosità, pigrizia o accidia.</p>
<p><sup>399</sup><b>Esiste una nostra responsabilità nei peccati commessi da altri?</b><br> (1868)<br> Esiste questa responsabilità, quando vi cooperiamo colpevolmente.</p>
<p><sup>400</sup><b>Che cosa sono le strutture di peccato?</b><br> (1869)<br> Sono situazioni sociali o istituzioni contrarie alla legge divina, espressione ed effetto di peccati personali.</p>
<p><sup>401</sup><b>In che cosa consiste la dimensione sociale dell'uomo?</b><br> (1877-1880, 1890-1891)<br> Insieme alla chiamata personale alla beatitudine, l'uomo ha la dimensione sociale come componente essenziale della sua natura e della sua vocazione. Infatti: tutti gli uomini sono chiamati al medesimo fine, Dio stesso; esiste una certa somiglianza tra la comunione delle Persone divine e la fraternità che gli uomini devono instaurare tra loro nella verità e nella carità; l'amore del prossimo è inseparabile dall'amore per Dio.</p>
<p><sup>402</sup><b>Qual è il rapporto tra la persona e la società?</b><br> (1881-1882, 1892-1893)<br> Principio, soggetto e fine di tutte le istituzioni sociali è e deve essere la persona. Alcune società, quali la famiglia e la comunità civica, sono ad essa necessarie. Sono utili anche altre associazioni, tanto all'interno delle comunità politiche quanto sul piano internazionale, nel rispetto del principio di sussidiarietà.</p>
<p><sup>403</sup><b>Che cosa indica il principio di sussidiarietà?</b><br> (1883-1885, 1894)<br> Tale principio indica che una società di ordine superiore non deve assumere il compito spettante a una società di ordine inferiore, privandola delle sue competenze, ma deve piuttosto sostenerla in caso di necessità.</p>
<p><sup>404</sup><b>Che cos'altro richiede un'autentica convivenza umana?</b><br> (1886-1889, 1895-1896)<br> Richiede di rispettare la giustizia e la giusta gerarchia dei valori, come pure di subordinare le dimensioni materiali e istintive a quelle interiori e spirituali. In particolare, là dove il peccato perverte il clima sociale, occorre far appello alla conversione dei cuori e alla grazia di Dio, per ottenere cambiamenti sociali che siano realmente al servizio di ogni persona e di tutta la persona. La carità, che esige e rende capaci della pratica della giustizia, è il più grande comandamento sociale.</p>
<p><sup>405</sup><b>Su che cosa si fonda l'autorità nella società?</b><br> (1897-1902, 1918-1920)<br> Ogni comunità umana ha bisogno di un'autorità legittima, che assicuri l'ordine e contribuisca all'attuazione del bene comune. Tale autorità trova il proprio fondamento nella natura umana, perché corrisponde all'ordine stabilito da Dio.</p>
<p><sup>406</sup><b>Quando l'autorità è esercitata in modo legittimo?</b><br> (1901, 1903-1904, 1921-1922)<br> L'autorità è esercitata in modo legittimo quando agisce per il bene comune e per conseguirlo usa mezzi moralmente leciti. Perciò i regimi politici devono essere determinati dalla libera decisione dei cittadini e devono rispettare il principio dello «Stato di diritto», nel quale è sovrana la legge, e non la volontà arbitraria degli uomini. Le leggi ingiuste e le misure contrarie all'ordine morale non sono obbliganti per le coscienze.</p>
<p><sup>407</sup><b>Che cos'è il bene comune?</b><br> (1905-1906, 1924)<br> Per bene comune si intende l'insieme di quelle condizioni di vita sociale che permettono ai gruppi e ai singoli di realizzare la propria perfezione.</p>
<p><sup>408</sup><b>Che cosa comporta il bene comune?</b><br> (1907-1909, 1925)<br> Il bene comune comporta: il rispetto e la promozione dei diritti fondamentali della persona; lo sviluppo dei beni spirituali e temporali delle persone e della società; la pace e la sicurezza di tutti.</p>
<p><sup>409</sup><b>Dove si realizza in maniera più rilevante il bene comune?</b><br> (1910-1912, 1927)<br> La realizzazione più completa del bene comune si trova in quelle comunità politiche, che difendono e promuovono il bene dei cittadini e dei ceti intermedi, senza dimenticare il bene universale della famiglia umana.</p>
<p><sup>410</sup><b>Come l'uomo partecipa alla realizzazione del bene comune?</b><br> (1913-1917, 1926)<br> Ogni uomo, secondo il posto e il ruolo che ricopre, partecipa a promuovere il bene comune, rispettando le leggi giuste e facendosi carico dei settori di cui ha la responsabilità personale, quali la cura della propria famiglia e l'impegno nel proprio lavoro. I cittadini inoltre, per quanto è possibile, devono prendere parte attiva alla vita pubblica.</p>
<p><sup>411</sup><b>Come la società assicura la giustizia sociale?</b><br> (1928-1933, 1943-1944)<br> La società assicura la giustizia sociale quando rispetta la dignità e i diritti della persona, fine proprio della società stessa. Inoltre la società persegue la giustizia sociale, che è connessa con il bene comune e l'esercizio dell'autorità, quando realizza le condizioni che consentono alle associazioni e agli individui di conseguire ciò a cui hanno diritto.</p>
<p><sup>412</sup><b>Su che cosa si fonda l'uguaglianza tra gli uomini?</b><br> (1934-1935, 1945)<br> Tutti gli uomini godono di eguale dignità e diritti fondamentali, in quanto, creati a immagine dell'unico Dio e dotati di una medesima anima razionale, hanno la stessa natura e origine, e sono chiamati, in Cristo unico salvatore, alla medesima beatitudine divina.</p>
<p><sup>413</sup><b>Come valutare le disuguaglianze tra gli uomini?</b><br> (1936-1938, 1946-1947)<br> Ci sono delle disuguaglianze inique, economiche e sociali, che colpiscono milioni di esseri umani; esse sono in aperto contrasto con il Vangelo, contrarie alla giustizia, alla dignità delle persone, alla pace. Ma ci sono anche differenze tra gli uomini, causate da vari fattori, che rientrano nel piano di Dio. Infatti, Egli vuole che ciascuno riceva dagli altri ciò di cui ha bisogno, e che coloro che hanno «talenti» particolari li condividano con gli altri. Tali differenze incoraggiano e spesso obbligano le persone alla magnanimità, alla benevolenza e alla condivisione, e spingono le culture a mutui arricchimenti.</p>
<p><sup>414</sup><b>Come si esprime la solidarietà umana?</b><br> (1939-1942, 1948)<br> La solidarietà, che scaturisce dalla fraternità umana e cristiana, si esprime anzitutto nella giusta ripartizione dei beni, nella equa remunerazione del lavoro e nell'impegno per un ordine sociale più giusto. La virtù della solidarietà attua anche la condivisione dei beni spirituali della fede, ancor più importanti di quelli materiali.</p>
<p><sup>415</sup><b>Che cos'è la legge morale?</b><br> (1950-1953, 1975-1978)<br> La legge morale è opera della Sapienza divina. Prescrive all'uomo le vie, le norme di condotta che conducono alla beatitudine promessa e vietano le strade che allontanano da Dio.</p>
<p><sup>416</sup><b>In che cosa consiste la legge morale naturale?</b><br> (1954-1960, 1978-1979)<br> La legge naturale, iscritta dal Creatore nel cuore di ogni uomo, consiste in una partecipazione alla sapienza e alla bontà di Dio ed esprime il senso morale originario, che permette all'uomo di discernere, per mezzo della ragione, il bene e il male. Essa è universale e immutabile e pone la base dei doveri e dei diritti fondamentali della persona, nonché della comunità umana e della stessa legge civile.</p>
<p><sup>417</sup><b>È percepita da tutti tale legge?</b><br> (1960)<br> A causa del peccato, la legge naturale non sempre e non da tutti viene percepita con uguale chiarezza e immediatezza. / Per questo Dio «ha scritto sulle tavole della Legge quanto gli uomini non riuscivano a leggere nei loro cuori» (sant'Agostino)<br>.</p>
<p><sup>418</sup><b>Qual è il rapporto tra la legge naturale e la Legge antica?</b><br> (1961-1962, 1980)<br> La Legge antica è il primo stadio della Legge rivelata. Essa esprime molte verità che sono naturalmente accessibili alla ragione e che si trovano così affermate e autenticate nelle Alleanze della salvezza. Le sue prescrizioni morali, che sono riassunte nei Dieci Comandamenti del Decalogo, pongono i fondamenti della vocazione dell'uomo, vietano ciò che è contrario all'amore di Dio e del prossimo, e prescrivono ciò che gli è essenziale.</p>
<p><sup>419</sup><b>Come si colloca la Legge antica nel piano della salvezza?</b><br> (1963-1964, 1982)<br> La Legge antica permette di conoscere molte verità accessibili alla ragione, indica ciò che si deve o non si deve fare, e soprattutto, come fa un saggio pedagogo, prepara e dispone alla conversione e all'accoglienza del Vangelo. Tuttavia, pur essendo santa, spirituale e buona, la Legge antica è ancora imperfetta, poiché non dona da se stessa la forza e la grazia dello Spirito per osservarla.</p>
<p><sup>420</sup><b>Che cos'è la nuova Legge o Legge evangelica?</b><br> (1965-1972, 1983-1985)<br> La nuova Legge o Legge evangelica, proclamata e realizzata da Cristo, è la pienezza e il compimento della Legge divina, naturale e rivelata. Essa è riassunta nel comandamento di amare Dio e il prossimo, e di amarci come Cristo ci ha amato; è anche una realtà interiore all'uomo: la grazia dello Spirito Santo che rende possibile un tale amore. È «la legge della libertà» (Gc 1,25)<br>, perché porta ad agire spontaneamente sotto l'impulso della carità. / «La nuova legge è principalmente la stessa grazia dello Spirito Santo, che è data ai credenti in Cristo» (san Tommaso d' Aquino)<br>.</p>
<p><sup>421</sup><b>Dove si trova la Legge nuova?</b><br> (1971-1974, 1986)<br> La Legge nuova si trova in tutta la vita e la predicazione di Cristo e nella catechesi morale degli Apostoli: il Discorso della Montagna ne è la principale espressione.</p>
<p><sup>422</sup><b>Che cos'è la giustificazione?</b><br> (1987-1995, 2017-2020)<br> La giustificazione è l'opera più eccellente dell'amore di Dio. È l'azione misericordiosa e gratuita di Dio, che cancella i nostri peccati e ci rende giusti e santi in tutto il nostro essere. Ciò avviene per mezzo della grazia dello Spirito Santo, che ci è stata meritata dalla passione di Cristo e ci è donata nel Battesimo. La giustificazione dà inizio alla libera risposta dell'uomo, cioè alla fede in Cristo e alla collaborazione con la grazia dello Spirito Santo.</p>
<p><sup>423</sup><b>Che cos'è la grazia che giustifica?</b><br> (1996-1998, 2005, 2021)<br> La grazia è il dono gratuito che Dio ci dà per renderci partecipi della sua vita trinitaria e capaci di agire per amor suo, È chiamata grazia abituale, o santificante o deificante, perché ci santifica e ci divinizza. È soprannaturale, perché dipende interamente dall'iniziativa gratuita di Dio e supera le capacità dell'intelligenza e delle forze dell'uomo. Sfugge quindi alla nostra esperienza.</p>
<p><sup>424</sup><b>Quali altri tipi di grazia ci sono?</b><br> (1999-2000, 2003-2004, 2023-2024)<br> Oltre alla grazia abituale, ci sono: le grazie attuali (doni circostanziati)<br>; le grazie sacramentali (doni propri di ciascun sacramento)<br>; le grazie speciali o carismi (aventi come fine il bene comune della Chiesa)<br>, tra cui le grazie di stato, che accompagnano l'esercizio dei ministeri ecclesiali e delle responsabilità della vita.</p>
<p><sup>425</sup><b>Qual è il rapporto tra la grazia e la libertà dell'uomo?</b><br> (2001-2002)<br> La grazia previene, prepara e suscita la libera risposta dell'uomo. Essa risponde alle profonde aspirazioni della libertà umana, la invita a cooperare e la conduce alla sua perfezione.</p>
<p><sup>426</sup><b>Che cos'è il merito?</b><br> (2006-2010, 2025-2026)<br> Il merito è ciò che dà diritto alla ricompensa per un'azione buona. Nei confronti di Dio, l'uomo, di per sé, non può meritare nulla, avendo tutto da lui gratuitamente ricevuto. Tuttavia, Dio gli dona la possibilità di acquistare meriti per l'unione alla carità di Cristo, sorgente dei nostri meriti davanti a Dio. I meriti delle opere buone devono perciò essere attribuiti anzitutto alla grazia di Dio e poi alla libera volontà dell'uomo.</p>
<p><sup>427</sup><b>Quali beni possiamo meritare?</b><br> (2010-2011, 2027)<br> Sotto la mozione dello Spirito Santo possiamo meritare, per noi stessi e per gli altri, le grazie utili per santificarci e per giungere alla vita eterna, come pure i beni temporali a noi convenienti secondo il disegno di Dio. Nessuno può meritare la grazia prima, quella che sta all'origine della conversione e della giustificazione.</p>
<p><sup>428</sup><b>Siamo tutti chiamati alla santità cristiana?</b><br> (2012-2016, 2028-2029)<br> Tutti i fedeli sono chiamati alla santità cristiana. Essa è pienezza della vita cristiana e perfezione della carità, e si attua nell'unione intima con Cristo, e, in lui, con la Santissima Trinità. Il cammino di santificazione del cristiano, dopo essere passato attraverso la Croce, avrà il suo compimento nella Risurrezione finale dei giusti, nella quale Dio sarà tutto in tutte le cose.</p>
<p><sup>429</sup><b>In qual modo la Chiesa nutre la vita morale del cristiano?</b><br> (2030-2031, 2047)<br> La Chiesa è la comunità dove il cristiano accoglie la Parola di Dio e gli insegnamenti della «Legge di Cristo» (Gal 6,2)<br>; riceve la grazia dei sacramenti; si unisce all'offerta eucaristica di Cristo, in modo che la sua vita morale sia un culto spirituale; apprende l'esempio di santità della Vergine Maria e dei Santi.</p>
<p><sup>430</sup><b>Perché il Magistero della Chiesa interviene nel campo morale?</b><br> (2032-2040, 2049-2051)<br> Perché è compito del Magistero della Chiesa predicare la fede da credere e da praticare nella vita. Tale compito si estende anche alle prescrizioni specifiche della legge naturale, perché la loro osservanza è necessaria per la salvezza.</p>
<p><sup>431</sup><b>Quali finalità hanno i precetti della Chiesa?</b><br> (2041, 2048)<br> I cinque precetti della Chiesa hanno come fine di garantire ai fedeli il minimo indispensabile dello spirito di preghiera, della vita sacramentale, dell'impegno morale e della crescita dell'amore di Dio e del prossimo.</p>
<p><sup>432</sup><b>Quali sono i precetti della Chiesa?</b><br> (2042-2043)<br> Essi sono: 1)<br> partecipare alla Messa la domenica e le altre feste comandate e rimanere liberi da lavori e da attività che potrebbero impedire la santificazione di tali giorni; 2)<br> confessare i propri peccati, ricevendo il Sacramento della Riconciliazione almeno una volta all'anno; 3)<br> accostarsi al Sacramento dell'Eucaristia almeno a Pasqua; 4)<br> astenersi dal mangiare carne e osservare il digiuno nei giorni stabiliti dalla Chiesa; 5)<br> sovvenire alle necessità materiali della Chiesa, ciascuno secondo le proprie possibilità.</p>
<p><sup>433</sup><b>Perché la vita morale dei cristiani è indispensabile per l'annunzio del Vangelo?</b><br> (2044-2046)<br> Perché con la loro vita conforme al Signore Gesù i cristiani attirano gli uomini alla fede nel vero Dio, edificano la Chiesa, informano il mondo con lo spirito del Vangelo e affrettano la venuta del Regno di Dio.</p>
<p><sup>434</sup><b>«Maestro, che cosa devo fare di buono per ottenere la vita eterna?»</b><br> (Mt 19,16)<br>. (2052-2054, 2075-2076)<br> Al giovane che gli rivolge questa domanda Gesù risponde: «Se vuoi entrare nella vita, osserva i Comandamenti», e poi aggiunge: «Vieni e seguimi» (Mt 19,16-21)<br>. Seguire Gesù implica l'osservanza dei Comandamenti. La Legge non è abolita, ma l'uomo è invitato a ritrovarla nella persona del divino Maestro, che la realizza perfettamente in se stesso, ne rivela il pieno significato e ne attesta la perennità. / Formula catechistica: Io sono il Signore tuo Dio: / 1. Non avrai altro Dio fuori di me. / 2. Non nominare il nome di Dio invano. / 3. Ricordati di santificare le feste. / 4. Onora tuo padre e tua madre. / 5. Non uccidere. / 6. Non commettere atti impuri. / 7. Non rubare. / 8. Non dire falsa testimonianza. / 9. Non desiderare la donna d'altri. / 10. Non desiderare la roba d'altri. </p>
<p><sup>435</sup><b>Come Gesù interpreta la Legge?</b><br> (2055)<br> Gesù la interpreta alla luce del duplice e unico Comandamento della carità, pienezza della Legge: «Amerai il Signore Dio tuo con tutto il tuo cuore, con tutta la tua anima e con tutta la tua mente. Questo è il più grande e il primo dei Comandamenti. E il secondo è simile al primo: Amerai il prossimo tuo come te stesso. Da questi due Comandamenti dipende tutta la Legge e i Profeti» (Mt 22,37-40)<br>.</p>
<p><sup>436</sup><b>Che cosa significa «Decalogo»?</b><br> (2056-2057)<br> Decalogo significa «dieci parole» (Es 34,28)<br>. Queste parole riassumono la Legge donata da Dio al popolo d'Israele nel contesto dell'Alleanza mediante Mosè. Esso, nel presentare i Comandamenti dell'amore di Dio (i primi tre)<br> e del prossimo (gli altri sette)<br>, traccia, per il popolo eletto e per ciascuno in particolare, il cammino di una vita liberata dalla schiavitù del peccato.</p>
<p><sup>437</sup><b>Qual è il legame del Decalogo con l'Alleanza?</b><br> (2058-2063, 2077)<br> Il Decalogo si comprende alla luce dell'Alleanza, nella quale Dio si rivela, facendo conoscere la sua volontà. Nell'osservare i Comandamenti, il popolo esprime la propria appartenenza a Dio e risponde con gratitudine alla sua iniziativa d'amore.</p>
<p><sup>438</sup><b>Quale importanza dà la Chiesa al Decalogo?</b><br> (2064-2068)<br> Fedele alla Scrittura e all'esempio di Gesù, la Chiesa riconosce al Decalogo un'importanza e un significato basilari. I cristiani sono obbligati ad osservarlo.</p>
<p><sup>439</sup><b>Perché il Decalogo costituisce un'unità organica?</b><br> (2069; 2079)<br> I dieci Comandamenti costituiscono un insieme organico e indissociabile, perché ogni Comandamento rimanda agli altri e a tutto il Decalogo. Perciò trasgredire un Comandamento è infrangere l'intera Legge.</p>
<p><sup>440</sup><b>Perché il Decalogo obbliga gravemente?</b><br> (2072-2073, 2081)<br> Perché enuncia i doveri fondamentali dell'uomo verso Dio e verso il prossimo.</p>
<p><sup>441</sup><b>È possibile osservare il Decalogo?</b><br> (2074, 2082)<br> Sì, perché Cristo, senza il quale nulla possiamo fare, ci rende capaci di osservarlo, con il dono del suo Spirito e della sua grazia.</p>
<p><sup>442</sup><b>Che cosa implica l'affermazione di Dio: «lo sono il Signore Dio tuo» (Es 20,2)<br>?</b><br> (2083-2094, 2133-2134)<br> Implica per il fedele di custodire e attuare le tre virtù teologali e di evitare i peccati che vi si oppongono. La fede crede in Dio e respinge ciò che le è contrario, come ad esempio, il dubbio volontario, l'incredulità, l'eresia, l'apostasia, lo scisma. La speranza attende fiduciosamente la beata visione di Dio e il suo aiuto, evitando la disperazione e la presunzione. La carità ama Dio al di sopra di tutto: vanno dunque respinte l'indifferenza, l'ingratitudine, la tiepidezza, l'accidia o indolenza spirituale, e l'odio di Dio, che nasce dall'orgoglio.</p>
<p><sup>443</sup><b>Che cosa comporta la Parola del Signore: «Adora il Signore Dio tuo e a lui solo rendi culto» (Mt 4,10)<br>?</b><br> (2095-2105, 2135-2136)<br> Essa comporta: adorare Dio come Signore di tutto ciò che esiste; rendergli il culto dovuto individualmente e comunitariamente; pregarlo con espressioni di lode, di ringraziamento e di supplica; offrirgli sacrifici, soprattutto quello spirituale della propria vita, in unione con il sacrificio perfetto di Cristo; mantenere le promesse e i voti a Lui fatti.</p>
<p><sup>444</sup><b>In qual modo la persona attua il proprio diritto a rendere culto a Dio nella verità e nella libertà?</b><br> (2104-2109, 2137)<br> Ogni uomo ha il diritto e il dovere morale di cercare la verità, specialmente in ciò che riguarda Dio e la sua Chiesa, e, una volta conosciuta, di abbracciarla e custodirla fedelmente, rendendo a Dio un culto autentico. Nello stesso tempo, la dignità della persona umana richiede che in materia religiosa nessuno sia forzato ad agire contro la propria coscienza, né impedito, entro i giusti limiti dell'ordine pubblico, di agire in conformità ad essa, privatamente o pubblicamente, in forma individuale o associata.</p>
<p><sup>445</sup><b>Che cosa proibisce Dio quando comanda: «Non avrai altri dèi di fronte a me» (Es 20,2)<br>?</b><br> (2110-2128, 2138-2140)<br> Questo Comandamento proibisce: - il politeismo e l'idolatria che divinizza una creatura, il potere, il denaro, perfino il demonio; la superstizione, che è una deviazione del culto dovuto al vero Dio e che si esprime anche nelle varie forme di divinazione, magia, stregoneria e spiritismo; - l'irreligione, che si esprime nel tentare Dio con parole o atti; nel sacrilegio, che profana persone o cose sacre soprattutto l'Eucaristia; nella simonia, che è la volontà di acquistare o vendere le realtà spirituali; - l'ateismo, che respinge l'esistenza di Dio, fondandosi spesso su una falsa concezione dell'autonomia umana; - l'agnosticismo, per cui nulla si può sapere su Dio, e che comprende l'indifferentismo e l'ateismo pratico.</p>
<p><sup>446</sup><b>Il comando di Dio: «Non ti farai alcuna immagine scolpita...» (Es 20,3)<br> proibisce il culto delle immagini?</b><br> (2129-2132, 2141)<br> Nell'Antico Testamento con tale comando si proibiva di rappresentare il Dio assolutamente trascendente. A partire dall'Incarnazione del Figlio di Dio, il culto cristiano delle sacre immagini è giustificato (come afferma il secondo Concilio di Nicea del 787)<br>, poiché si fonda sul Mistero del Figlio di Dio fatto uomo, nel quale il Dio trascendente si rende visibile. Non si tratta di un'adorazione dell'immagine, ma di una venerazione di chi in essa è rappresentato: Cristo, la Vergine, gli Angeli e i Santi.</p>
<p><sup>447</sup><b>Come si rispetta la santità del Nome di Dio?</b><br> (2142-2149, 2160-2162)<br> Il Nome santo di Dio si rispetta invocandolo, benedicendolo, lodandolo e glorificandolo. Vanno dunque evitati l'abuso di appellarsi al Nome di Dio per giustificare un crimine e ogni uso sconveniente del suo Nome, come la bestemmia, che per sua natura è un peccato grave; le imprecazioni e l'infedeltà alle promesse fatte nel Nome di Dio.</p>
<p><sup>448</sup><b>Perché è proibito il falso giuramento?</b><br> (2150-2151, 2163-2164)<br> Perché cosi si chiama in causa Dio, che è la stessa verità, come testimone di una menzogna. / «Non giurare né per il Creatore, né per la creatura, se non con verità, per necessità e con riverenza» (sant'Ignazio di Loyola)<br>.</p>
<p><sup>449</sup><b>Che cos'è lo spergiuro?</b><br> (2152-2155)<br> Lo spergiuro è fare, sotto giuramento, una promessa con l'intenzione di non mantenerla, oppure violare la promessa fatta sotto giuramento. È un peccato grave contro Dio, che è sempre fedele alle sue promesse.</p>
<p><sup>450</sup><b>Perché Dio «ha benedetto il giorno di sabato e lo ha dichiarato sacro» (Es 20,11)<br>?</b><br> (2168-2172, 2189)<br> Perché in giorno di sabato si fa memoria del riposo di Dio nel settimo giorno della creazione, come pure della liberazione d'Israele dalla schiavitù d'Egitto e dell'Alleanza che Dio ha sancito con il suo popolo.</p>
<p><sup>451</sup><b>Come si comporta Gesù nei confronti del sabato?</b><br> (2173)<br> Gesù riconosce la santità del sabato e con autorità divina ne dà l'interpretazione autentica: «Il sabato è stato fatto per l'uomo e non l'uomo per il sabato» (Mc 2,27)<br>.</p>
<p><sup>452</sup><b>Per quale motivo, per i cristiani, il sabato è stato sostituito dalla domenica?</b><br> (2174-2176, 2190-2191)<br> Perché la domenica è il giorno della Risurrezione di Cristo. Come «primo giorno della settimana» (Mc 16,2)<br>, essa richiama la prima creazione; come «ottavo giorno», che segue il sabato, significa la nuova creazione inaugurata con la Risurrezione di Cristo. E' diventata così, per i cristiani, il primo di tutti i giorni e di tutte le feste: il giorno del Signore, nel quale egli, con la sua Pasqua, porta a compimento la verità spirituale del sabato ebraico ed annuncia il riposo eterno dell'uomo in Dio.</p>
<p><sup>453</sup><b>Come si santifica la domenica?</b><br> (2177-2185, 2192-2193)<br> I cristiani santificano la domenica e le altre feste di precetto partecipando all'Eucaristia del Signore, e astenendosi anche da quelle attività che impediscono di rendere culto a Dio e turbano la letizia propria del giorno del Signore o la necessaria distensione della mente e del corpo. Sono consentite le attività legate a necessità familiari o a servizi di grande utilità sociale, purché non creino abitudini pregiudizievoli alla santificazione della domenica, alla vita di famiglia e alla salute.</p>
<p><sup>454</sup><b>Perché è importante riconoscere civilmente la domenica come giorno festivo?</b><br> (2186-2188, 2194-2195)<br> Perché a tutti sia data la reale possibilità di godere di sufficiente riposo e di tempo libero che permettano loro di curare la vita religiosa, familiare, culturale e sociale; di disporre di un tempo propizio per la meditazione, la riflessione, il silenzio e lo studio; di dedicarsi alle opere di bene, in particolare a favore dei malati e degli anziani.</p>
<p><sup>455</sup><b>Che cosa comanda il quarto Comandamento?</b><br> (2196-2200, 2247-2248)<br> Esso comanda di onorare e rispettare i nostri genitori e coloro che Dio, per il nostro bene, ha rivestito della sua autorità.</p>
<p><sup>456</sup><b>Qual è la natura della famiglia nel piano di Dio?</b><br> (2201-2205, 2249)<br> Un uomo e una donna uniti in matrimonio formano insieme ai loro figli una famiglia. Dio ha istituito la famiglia e l'ha dotata della sua costituzione fondamentale. Il matrimonio e la famiglia sono ordinati al bene degli sposi, e alla procreazione e all'educazione dei figli. Tra i membri di una stessa famiglia si stabiliscono relazioni personali e responsabilità primarie. In Cristo la famiglia diventa Chiesa domestica, perché è comunità di fede, di speranza e di amore.</p>
<p><sup>457</sup><b>Quale posto occupa la famiglia nella società?</b><br> (2207-2208)<br> La famiglia è la cellula originaria della società umana e precede qualsiasi riconoscimento da parte della pubblica autorità. I principi e i valori familiari costituiscono il fondamento della vita sociale. La vita di famiglia è un'iniziazione alla vita della società.</p>
<p><sup>458</sup><b>Quali doveri ha la società nei confronti della famiglia?</b><br> (2209-2213, 2250)<br> La società ha il dovere di sostenere e consolidare il matrimonio e la famiglia, nel rispetto anche del principio di sussidiarietà. I pubblici poteri devono rispettare, proteggere e favorire la vera natura del matrimonio e della famiglia, la morale pubblica, i diritti dei genitori e la prosperità domestica.</p>
<p><sup>459</sup><b>Quali sono i doveri dei figli verso i genitori?</b><br> (2214-2220, 2251)<br> Verso i genitori, i figli devono rispetto (pietà filiale)<br>, riconoscenza, docilità e obbedienza, contribuendo così, anche con le buone relazioni tra fratelli e sorelle, alla crescita dell'armonia e della santità di tutta la vita familiare. Qualora i genitori si trovassero in situazioni di indigenza, di malattia, di solitudine o di vecchiaia, i figli adulti debbono loro aiuto morale e materiale.</p>
<p><sup>460</sup><b>Quali sono i doveri dei genitori verso i figli?</b><br> (2221-2231)<br> Partecipi della paternità divina, i genitori sono per i figli i primi responsabili dell'educazione e i primi annunciatori della fede. Essi hanno il dovere di amare e di rispettare i figli come persone e come figli di Dio, e di provvedere, per quanto possibile, ai loro bisogni materiali e spirituali, scegliendo per loro una scuola adeguata e aiutandoli con prudenti consigli nella scelta della professione e dello stato di vita. In particolare hanno la missione di educarli alla fede cristiana.</p>
<p><sup>461</sup><b>Come i genitori educano i loro figli alla fede cristiana?</b><br> (2252-2253)<br> Principalmente con l'esempio, la preghiera, la catechesi familiare e la partecipazione alla vita ecclesiale.</p>
<p><sup>462</sup><b>I legami familiari sono un bene assoluto?</b><br> (2232-2233)<br> I vincoli familiari, sebbene importanti, non sono assoluti perché la prima vocazione del cristiano è di seguire Gesù, amandolo: «Chi ama il padre o la madre più di me, non è degno di me; chi ama la figlia o il figlio più di me, non è degno di me» (Mt 10,37)<br>. I genitori devono favorire con gioia la sequela di Gesù da parte dei loro figli, in ogni stato di vita, anche nella vita consacrata o nel ministero sacerdotale.</p>
<p><sup>463</sup><b>Come va esercitata l'autorità nei vari ambiti della società civile?</b><br> (2234-2237, 2254)<br> Va sempre esercitata come un servizio, rispettando i diritti fondamentali dell'uomo, una giusta gerarchia dei valori, le leggi, la giustizia distributiva e il principio di sussidiarietà. Ognuno, nell'esercizio dell'autorità, deve ricercare l'interesse della comunità anziché il proprio, e deve ispirare le sue decisioni alla verità su Dio, sull'uomo e sul mondo.</p>
<p><sup>464</sup><b>Quali sono i doveri dei cittadini nei confronti delle autorità civili?</b><br> (2238-2241, 2255)<br> Coloro che sono sottomessi all'autorità devono considerare i loro superiori come rappresentanti di Dio, offrendo loro leale collaborazione per il buon funzionamento della vita pubblica e sociale. Ciò comporta l'amore e il servizio della patria, il diritto e il dovere di voto, il versamento delle imposte, la difesa del paese e il diritto a una critica costruttiva.</p>
<p><sup>465</sup><b>Quando il cittadino non deve obbedire alle autorità civili?</b><br> (2242-2243, 2256)<br> Il cittadino non deve in coscienza obbedire quando le leggi delle autorità civili si oppongono alle esigenze dell'ordine morale: «Bisogna obbedire a Dio piuttosto che agli uomini» (At 5,29)<br>.</p>
<p><sup>466</sup><b>Perché la vita umana va rispettata?</b><br> (2258-2262, 2318-2320)<br> Perché è sacra. Fin dal suo inizio essa comporta l'azione creatrice di Dio e rimane per sempre in una relazione speciale con il Creatore, suo unico fine. A nessuno è lecito distruggere direttamente un essere umano innocente, essendo ciò gravemente contrario alla dignità della persona e alla santità del Creatore. «Non far morire l'innocente e il giusto» (Es 23,7)<br>.</p>
<p><sup>467</sup><b>Perché la legittima difesa delle persone e delle società non va contro tale norma?</b><br> (2263-2265)<br> Perché con la legittima difesa si attua la scelta di difendersi e si valorizza il diritto alla vita, propria o altrui, e non la scelta di uccidere. La legittima difesa, per chi ha responsabilità della vita altrui, può essere anche un grave dovere. Tuttavia, essa non deve comportare un uso della violenza maggiore del necessario.</p>
<p><sup>468</sup><b>A che serve una pena?</b><br> (2266)<br> Una pena, inflitta da una legittima autorità pubblica, ha lo scopo di riparare il disordine introdotto dalla colpa, di difendere l'ordine pubblico e la sicurezza delle persone, di contribuire alla correzione del colpevole.</p>
<p><sup>469</sup><b>Quale pena si può infliggere?</b><br> (2267)<br> La pena inflitta deve essere proporzionata alla gravità del delitto. Oggi, a seguito delle possibilità di cui lo Stato dispone per reprimere il crimine rendendo inoffensivo il colpevole, i casi di assoluta necessità di pena di morte «sono ormai molto rari, se non addirittura praticamente inesistenti» (Evangelium vitae)<br>. Quando i mezzi incruenti sono sufficienti, l'autorità si limiterà a questi mezzi, perché questi corrispondono meglio alle condizioni concrete del bene comune, sono più conformi alla dignità della persona e non tolgono definitivamente al colpevole la possibilità di redimersi.</p>
<p><sup>470</sup><b>Che cosa proibisce il quinto Comandamento?</b><br> (2268-2283, 2321-2326)<br> Il quinto Comandamento proibisce come gravemente contrari alla legge morale: - l'omicidio diretto e volontario, e la cooperazione ad esso; - l'aborto diretto, voluto come fine o come mezzo, nonché la cooperazione ad esso, pena la scomunica, perché l'essere umano, fin dal suo concepimento, va rispettato e protetto in modo assoluto nella sua integrità; - l'eutanasia diretta, che consiste nel mettere fine, con un atto o l'omissione di un'azione dovuta, alla vita di persone handicappate, ammalate o prossime alla morte; - il suicidio e la cooperazione volontaria ad esso, in quanto è un'offesa grave al giusto amore di Dio, di sé e del prossimo: quanto alla responsabilità, essa può essere aggravata in ragione dello scandalo o attenuata da particolari disturbi psichici o da gravi timori.</p>
<p><sup>471</sup><b>Quali procedure mediche sono consentite, quando la morte è considerata imminente?</b><br> (2278-2279)<br> Le cure che d'ordinario sono dovute ad una persona ammalata non possono essere legittimamente interrotte. Sono legittimi invece l'uso di analgesici, non finalizzati alla morte, e la rinuncia «all'accanimento terapeutico», cioè all'utilizzo di procedure mediche sproporzionate e senza ragionevole speranza di esito positivo.</p>
<p><sup>472</sup><b>Perché la società deve proteggere ogni embrione?</b><br> (2273-2274)<br> Il diritto inalienabile alla vita di ogni individuo umano, fin dal suo concepimento, è un elemento costitutivo della società civile e della sua legislazione. Quando lo Stato non mette la sua forza al servizio dei diritti di tutti e in particolare dei più deboli, tra i quali i concepiti ancora non nati, vengono minati i fondamenti stessi di uno Stato di diritto.</p>
<p><sup>473</sup><b>Come si evita lo scandalo?</b><br> (2284-2287)<br> Lo scandalo, che consiste nell'indurre altri a compiere il male, si evita rispettando l'anima e il corpo della persona. Se deliberatamente si induce altri a peccare gravemente, si commette una colpa grave.</p>
<p><sup>474</sup><b>Quale dovere abbiamo verso il corpo?</b><br> (2288-2291)<br> Dobbiamo avere una ragionevole cura della salute fisica, propria ed altrui, evitando tuttavia il culto del corpo e ogni sorta di eccessi. Vanno inoltre evitati l'uso di stupefacenti, che causano gravissimi danni alla salute e alla vita umana, e anche l'abuso dei cibi, dell'alcool, del tabacco e dei medicinali.</p>
<p><sup>475</sup><b>Quando sono moralmente legittime le sperimentazioni scientifiche, mediche o psicologiche, sulle persone o sui gruppi umani?</b><br> (2292-2295)<br>Sono moralmente legittime se sono a servizio del bene integrale della persona e della società, senza rischi sproporzionati per la vita e l'integrità fisica e psichica dei soggetti, opportunamente informati e consenzienti.</p>
<p><sup>476</sup><b>Sono consentiti il trapianto e la donazione di organi, prima e dopo la morte?</b><br> (2296)<br> Il trapianto di organi è moralmente accettabile col consenso del donatore e senza rischi eccessivi per lui. Per il nobile atto della donazione degli organi dopo la morte deve essere pienamente accertata la morte reale del donatore.</p>
<p><sup>477</sup><b>Quali pratiche sono contrarie al rispetto dell'integrità corporea della persona umana?</b><br> (2297-2298)<br> Esse sono: i rapimenti e i sequestri di persona, il terrorismo, la tortura, le violenze, la sterilizzazione diretta. Le amputazioni e le mutilazioni di una persona sono moralmente consentite solo per indispensabili fini terapeutici della medesima.</p>
<p><sup>478</sup><b>Quale cura si deve avere per i moribondi?</b><br> (2299)<br> I moribondi hanno diritto a vivere con dignità gli ultimi momenti della loro vita terrena, soprattutto con il sostegno della preghiera e dei Sacramenti che preparano all'incontro con il Dio vivente.</p>
<p><sup>479</sup><b>Come devono essere trattati i corpi dei defunti?</b><br> (2300-2301)<br> I corpi dei defunti devono essere trattati con rispetto e carità. La loro cremazione è permessa se attuata senza mettere in questione la fede nella risurrezione dei corpi.</p>
<p><sup>480</sup><b>Che cosa chiede il Signore ad ogni persona a riguardo della pace?</b><br> (2302-2303)<br> Il Signore, che proclama «beati gli operatori di pace» (Mt 5,9)<br>, chiede la pace del cuore e denuncia l'immoralità dell'ira, che è desiderio di vendetta per il male ricevuto, e dell'odio, che porta a desiderare il male per il prossimo. Questi atteggiamenti, se volontari e consentiti in cose di grande importanza, sono peccati gravi contro la carità.</p>
<p><sup>481</sup><b>Che cos'è la pace nel mondo?</b><br> (2304-2305)<br> La pace nel mondo, la quale è richiesta per il rispetto e lo sviluppo della vita umana, non è semplice assenza della guerra o equilibrio di forze contrastanti, ma è «la tranquillità dell'ordine» (sant'Agostino)<br>, «frutto della giustizia» (Is 32,17)<br> ed effetto della carità. La pace terrena è immagine e frutto della pace di Cristo.</p>
<p><sup>482</sup><b>Che cosa richiede la pace nel mondo?</b><br> (2304, 2307-2308)<br> Essa richiede l'equa distribuzione e la tutela dei beni delle persone, la libera comunicazione tra gli esseri umani, il rispetto della dignità delle persone e dei popoli, l'assidua pratica della giustizia e della fratellanza.</p>
<p><sup>483</sup><b>Quando è moralmente consentito l'uso della forza militare?</b><br> (2307-2310)<br> L'uso della forza militare è moralmente giustificato dalla presenza contemporanea delle seguenti condizioni: certezza di un durevole e grave danno subito; inefficacia di ogni alternativa pacifica; fondate possibilità di successo; assenza di mali peggiori, considerata l'odierna potenza dei mezzi di distruzione.</p>
<p><sup>484</sup><b>In caso di minaccia di guerra, a chi spetta la valutazione rigorosa di tali condizioni?</b><br> (2309)<br> Essa spetta al giudizio prudente dei governanti, cui compete anche il diritto di imporre ai cittadini l'obbligo della difesa nazionale, fatto salvo il diritto personale all'obiezione di coscienza, da attuarsi con altra forma di servizio alla comunità umana.</p>
<p><sup>485</sup><b>In caso di guerra, che cosa chiede la legge morale?</b><br> (2312-2314, 2328)<br> La legge morale rimane sempre valida, anche in caso di guerra. Essa chiede che si trattino con umanità i non combattenti, i soldati feriti e i prigionieri. Le azioni deliberatamente contrarie al diritto delle genti e le disposizioni che le impongono sono dei crimini che l'obbedienza cieca non serve a scusare. Si devono condannare le distruzioni di massa come pure lo sterminio di un popolo o di una minoranza etnica, che sono peccati gravissimi: si è moralmente in obbligo di fare resistenza agli ordini di chi li comanda.</p>
<p><sup>486</sup><b>Che cosa bisogna fare per evitare la guerra?</b><br> (2315-2317, 2327-2330)<br> Si deve fare tutto ciò che è ragionevolmente possibile per evitare in ogni modo la guerra, dati i mali e le ingiustizie che essa provoca. In particolare, bisogna evitare l'accumulo e il commercio delle armi non debitamente regolamentati dai poteri legittimi; le ingiustizie soprattutto economiche e sociali; le discriminazioni etniche e religiose; l'invidia, la diffidenza, l'orgoglio e lo spirito di vendetta. Quanto si fa per eliminare questi ed altri disordini aiuta a costruire la pace e ad evitare la guerra.</p>
<p><sup>487</sup><b>Quale compito ha la persona umana nei confronti della propria identità sessuale?</b><br> (2331-2336, 2392-2393)<br> Dio ha creato l'uomo maschio e femmina, con uguale dignità personale, e ha iscritto in lui la vocazione dell'amore e della comunione. Spetta a ciascuno accettare la propria identità sessuale, riconoscendone l'importanza per tutta la persona, la specificità e la complementarietà.</p>
<p><sup>488</sup><b>Che cosa è la castità?</b><br> (2337-2338)<br> La castità è la positiva integrazione della sessualità nella persona. La sessualità diventa veramente umana quando è integrata in modo giusto nella relazione da persona a persona. La castità è una virtù morale, un dono di Dio, una grazia, un frutto dello Spirito.</p>
<p><sup>489</sup><b>Che cosa comporta la virtù della castità?</b><br> (2339-2341)<br> Essa comporta l'acquisizione del dominio di sé, come espressione di libertà umana finalizzata al dono di sé. È necessaria, a tal fine, un'integrale e permanente educazione, che si attua in tappe di crescita graduale.</p>
<p><sup>490</sup><b>Quali sono i mezzi che aiutano a vivere la castità?</b><br> (2340-2347)<br> Sono numerosi i mezzi a disposizione: la grazia di Dio, l'aiuto dei sacramenti, la preghiera, la conoscenza di sé, la pratica di un'ascesi adatta alle varie situazioni, l'esercizio delle virtù morali, in particolare della virtù della temperanza, che mira a far guidare le passioni dalla ragione.</p>
<p><sup>491</sup><b>In quale modo tutti sono chiamati a vivere la castità?</b><br> (2348-2350, 2394)<br> Tutti, seguendo Cristo modello di castità, sono chiamati a condurre una vita casta secondo il proprio stato: gli uni vivendo nella verginità o nel celibato consacrato, un modo eminente di dedicarsi più facilmente a Dio con cuore indiviso; gli altri, se sposati, attuando la castità coniugale; se non sposati, vivendo la castità nella continenza.</p>
<p><sup>492</sup><b>Quali sono i principali peccati contro la castità?</b><br> (2351-2359, 2396)<br> Sono peccati gravemente contrari alla castità, ognuno secondo la natura del proprio oggetto: l'adulterio, la masturbazione, la fornicazione, la pornografia, la prostituzione, lo stupro, gli atti omosessuali. Questi peccati sono espressione del vizio della lussuria. Commessi su minori, tali atti sono un attentato ancora più grave contro la loro integrità fisica e morale.</p>
<p><sup>493</sup><b>Perché il sesto Comandamento, benché reciti «non commettere adulterio», vieta tutti i peccati contro la castità?</b><br> (2336)<br> Benché nel testo biblico del Decalogo si legga «non commettere adulterio» (Es 20,14)<br>, la Tradizione della Chiesa segue complessivamente gli insegnamenti morali dell'Antico e del Nuovo Testamento, e considera il sesto Comandamento come inglobante tutti i peccati contro la castità.</p>
<p><sup>494</sup><b>Qual è il compito delle autorità civili nei confronti della castità?</b><br> (2354)<br> Esse, in quanto tenute a promuovere il rispetto della dignità della persona, devono contribuire a creare un ambiente favorevole alla castità, anche impedendo, con leggi adeguate, la diffusione di talune delle suddette gravi offese alla castità, per proteggere soprattutto i minori e i più deboli.</p>
<p><sup>495</sup><b>Quali sono i beni dell'amore coniugale, al quale è ordinata la sessualità?</b><br> (2360-2361, 2397-2398)<br> I beni dell'amore coniugale, che per i battezzati è santificato dal Sacramento del Matrimonio, sono: unità, fedeltà, indissolubilità e apertura alla fecondità.</p>
<p><sup>496</sup><b>Quale significato ha l'atto coniugale?</b><br> (2362-2367)<br> L'atto coniugale ha un duplice significato: unitivo (la mutua donazione dei coniugi)<br> e procreativo (l'apertura alla trasmissione della vita)<br>. Nessuno deve rompere la connessione inscindibile che Dio ha voluto tra i due significati dell'atto coniugale, escludendo l'uno o l'altro di essi.</p>
<p><sup>497</sup><b>Quando è morale la regolazione delle nascite?</b><br> (2368-2369, 2399)<br> La regolazione delle nascite, che rappresenta uno degli aspetti della paternità e maternità responsabili, è oggettivamente conforme alla moralità quando è attuata dagli sposi senza imposizioni esterne, non per egoismo, ma per seri motivi e con metodi conformi ai criteri oggettivi della moralità, e cioè con la continenza periodica e il ricorso ai periodi infecondi.</p>
<p><sup>498</sup><b>Quali sono i mezzi immorali per la regolazione delle nascite?</b><br> (2370-2372)<br> È intrinsecamente immorale ogni azione - come, per esempio, la sterilizzazione diretta o la contraccezione -, che, o in previsione dell'atto coniugale o nel suo compimento o nello sviluppo delle sue conseguenze naturali, si proponga, come scopo o come mezzo, di impedire la procreazione.</p>
<p><sup>499</sup><b>Perché l'inseminazione e la fecondazione artificiali sono immorali?</b><br> (2373-2377)<br> Sono immorali perché dissociano la procreazione dall'atto con cui gli sposi si donano mutuamente, instaurando così un dominio della tecnica sull'origine e sul destino della persona umana. Inoltre l'inseminazione e la fecondazione eterologa, con il ricorso a tecniche che coinvolgono una persona estranea alla coppia coniugale, ledono il diritto del figlio a nascere da un padre e da una madre conosciuti da lui, legati tra loro dal matrimonio e aventi il diritto esclusivo a diventare genitori soltanto l'uno attraverso l'altro.</p>
<p><sup>500</sup><b>Come va considerato un figlio?</b><br> (2378)<br> Il figlio è un dono di Dio, il dono più grande del matrimonio. Non esiste un diritto ad avere figli («il figlio dovuto, ad ogni costo»)<br>. Esiste invece il diritto del figlio di essere il frutto dell'atto coniugale dei suoi genitori e anche il diritto di essere rispettato come persona dal momento del suo concepimento.</p>
<p><sup>501</sup><b>Che cosa possono fare gli sposi, quando non hanno figli?</b><br> (2379)<br> Qualora il dono del figlio non fosse loro concesso, gli sposi, dopo aver esaurito i legittimi ricorsi alla medicina, possono mostrare la loro generosità mediante l'affido o l'adozione, oppure compiendo servizi significativi a favore del prossimo. Realizzano così una preziosa fecondità spirituale.</p>
<p><sup>502</sup><b>Quali sono le offese alla dignità del matrimonio?</b><br> (2380-2391, 2400)<br> Esse sono: l'adulterio, il divorzio, la poligamia, l'incesto, la libera unione (convivenza, concubinato)<br>, l'atto sessuale prima o al di fuori del matrimonio.</p>
<p><sup>503</sup><b>Che cosa enuncia il settimo Comandamento?</b><br> (2401-2402)<br> Esso enuncia la destinazione e la distribuzione universale e la proprietà privata dei beni e il rispetto delle persone, dei loro beni e dell'integrità della creazione. La Chiesa trova fondata in questo Comandamento anche la sua dottrina sociale, che comprende il retto agire nell'attività economica e nella vita sociale e politica, il diritto e il dovere del lavoro umano, la giustizia e la solidarietà tra le nazioni, l'amore per i poveri.</p>
<p><sup>504</sup><b>A quali condizioni esiste il diritto alla proprietà privata?</b><br> (2403)<br> Il diritto alla proprietà privata esiste purché sia acquisita o ricevuta in modo giusto e purché resti primaria la destinazione universale dei beni alla soddisfazione delle necessità fondamentali di tutti gli uomini.</p>
<p><sup>505</sup><b>Qual è il fine della proprietà privata?</b><br> (2404-2406)<br> Il fine della proprietà privata è garantire la libertà e la dignità delle singole persone, aiutandole a soddisfare i bisogni fondamentali propri di coloro di cui si ha la responsabilità e anche di altri che vivono nella necessità.</p>
<p><sup>506</sup><b>Che cosa prescrive il settimo Comandamento?</b><br> (2407, 2450-2451)<br> Il settimo Comandamento prescrive il rispetto dei beni altrui, attraverso la pratica della giustizia e della carità, della temperanza e della solidarietà. In particolare, esige il rispetto delle promesse fatte e dei contratti stipulati; la riparazione dell'ingiustizia commessa e la restituzione del maltolto; il rispetto dell'integrità della creazione mediante l'uso prudente e moderato delle risorse minerali, vegetali e animali che sono nell'universo, con speciale attenzione verso le specie minacciate di estinzione.</p>
<p><sup>507</sup><b>Quale comportamento l'uomo deve avere verso gli animali?</b><br> (2416-2418, 2457)<br> L'uomo deve trattare gli animali, creature di Dio, con benevolenza, evitando sia l'eccessivo amore nei loro confronti, sia il loro uso indiscriminato, soprattutto per sperimentazioni scientifiche effettuate al di fuori di limiti ragionevoli e con inutili sofferenze per gli animali stessi.</p>
<p><sup>508</sup><b>Che cosa proibisce il settimo Comandamento?</b><br> (2408-2413, 2453-2455)<br> Il settimo Comandamento proibisce anzitutto il furto, che è l'usurpazione del bene altrui contro la ragionevole volontà del proprietario. Ciò si verifica anche nel pagare salari ingiusti; nello speculare sul valore dei beni per trarre vantaggio a danno di altri; nel contraffare assegni o fatture. Proibisce inoltre di commettere frodi fiscali o commerciali, di arrecare volontariamente un danno alle proprietà private o pubbliche, Proibisce anche l'usura, la corruzione, l'abuso privato di beni sociali, i lavori colpevolmente male eseguiti, lo sperpero.</p>
<p><sup>509</sup><b>Qual è il contenuto della dottrina sociale della Chiesa?</b><br> (2419-2423)<br> La dottrina sociale della Chiesa, quale sviluppo organico della verità del Vangelo sulla dignità della persona umana e sulla sua dimensione sociale, contiene principi di riflessione, formula criteri di giudizio, offre norme e orientamenti per l'azione.</p>
<p><sup>510</sup><b>Quando la Chiesa interviene in materia sociale?</b><br> (2420, 2458)<br> La Chiesa interviene dando un giudizio morale in materia economica e sociale, quando ciò è richiesto dai diritti fondamentali della persona, dal bene comune o dalla salvezza delle anime.</p>
<p><sup>511</sup><b>Come va esercitata la vita sociale ed economica?</b><br> (2459)<br> Va esercitata, secondo i propri metodi, nell'ambito dell'ordine morale, al servizio dell'uomo nella sua integralità e di tutta la comunità umana, nel rispetto della giustizia sociale. Essa deve avere l'uomo come autore, centro e fine.</p>
<p><sup>512</sup><b>Che cosa si oppone alla dottrina sociale della Chiesa?</b><br> (2424-2425)<br> Si oppongono alla dottrina sociale della Chiesa i sistemi economici e sociali, che sacrificano i diritti fondamentali delle persone, o che fanno del profitto la loro regola esclusiva o il loro fine ultimo. Per questo la Chiesa rifiuta le ideologie associate nei tempi moderni al «comunismo» o alle forme atee e totalitarie di «socialismo». Inoltre, essa rifiuta, nella pratica del «capitalismo», l'individualismo e il primato assoluto della legge del mercato sul lavoro umano.</p>
<p><sup>513</sup><b>Che significato ha il lavoro per l'uomo?</b><br> (2426-2428, 2460-2461)<br> Il lavoro per l'uomo è un dovere e un diritto, mediante il quale egli collabora con Dio creatore. Infatti, lavorando con impegno e competenza, la persona attualizza capacità iscritte nella sua natura, esalta i doni del Creatore e i talenti ricevuti, sostenta se stesso e i suoi familiari, serve la comunità umana. Inoltre, con la grazia di Dio, il lavoro può essere mezzo di santificazione e di collaborazione con Cristo per la salvezza degli altri.</p>
<p><sup>514</sup><b>A quale tipo di lavoro ha diritto ogni persona?</b><br> (2429, 2433-2434)<br> L'accesso a un sicuro e onesto lavoro deve essere aperto a tutti, senza ingiusta discriminazione, nel rispetto della libera iniziativa economica e di un'equa retribuzione.</p>
<p><sup>515</sup><b>Qual è la responsabilità dello Stato circa il lavoro?</b><br> (2431)<br> Allo Stato spetta di procurare la sicurezza circa le garanzie delle libertà individuali e della proprietà, oltre che una moneta stabile e servizi pubblici efficienti; di sorvegliare e guidare l'esercizio dei diritti umani nel settore economico. In rapporto alle circostanze, la società deve aiutare i cittadini a trovare lavoro.</p>
<p><sup>516</sup><b>Quale compito hanno i dirigenti di imprese?</b><br> (2432)<br> I dirigenti di imprese hanno la responsabilità economica ed ecologica delle loro operazioni. Devono considerare il bene delle persone e non soltanto l'aumento dei profitti, anche se questi sono necessari per assicurare gli investimenti, l'avvenire delle imprese, l'occupazione e il buon andamento della vita economica.</p>
<p><sup>517</sup><b>Quali doveri hanno i lavoratori?</b><br> (2435)<br> Essi devono compiere il loro lavoro con coscienza, competenza e dedizione, cercando di risolvere le eventuali controversie con il dialogo. Il ricorso allo sciopero non violento è moralmente legittimo quando appare come lo strumento necessario, in vista di un vantaggio proporzionato e tenendo conto del bene comune.</p>
<p><sup>518</sup><b>Come si attua la giustizia e la solidarietà tra le nazioni?</b><br> (2437-2441)<br> A livello internazionale, tutte le nazioni e le istituzioni devono operare nella solidarietà e sussidiarietà, al fine di eliminare o almeno ridurre la miseria, la disuguaglianza delle risorse e dei mezzi economici, le ingiustizie economiche e sociali, lo sfruttamento delle persone, l'accumulo dei debiti dei paesi poveri, i meccanismi perversi che ostacolano lo sviluppo dei paesi meno progrediti.</p>
<p><sup>519</sup><b>In che modo i cristiani partecipano alla vita politica e sociale?</b><br> (2442)<br> I fedeli laici intervengono direttamente nella vita politica e sociale, animando, con spirito cristiano, le realtà temporali e collaborando con tutti, da autentici testimoni del Vangelo e operatori di pace e di giustizia.</p>
<p><sup>520</sup><b>A che cosa si ispira l'amore per i poveri?</b><br> (2443-2449, 2462-2463)<br> L'amore per i poveri si ispira al Vangelo delle beatitudini e all'esempio di Gesù nella sua costante attenzione per i poveri. Gesù ha detto: «Ogni volta che avete fatto queste cose a uno solo di questi fratelli più piccoli, l'avete fatto a me» (Mt 25,40)<br>. L'amore per i poveri si attua attraverso l'impegno contro la povertà materiale e anche contro le numerose forme di povertà culturale, morale e religiosa. Le opere di misericordia, spirituali e corporali, e le numerose istituzioni benefiche sorte lungo i secoli, sono una concreta testimonianza dell'amore preferenziale per i poveri che caratterizza i discepoli di Gesù.</p>
<p><sup>521</sup><b>Quale dovere ha l'uomo verso la verità?</b><br> (2464-2470, 2504)<br> Ogni persona è chiamata alla sincerità e alla veracità nell'agire e nel parlare. Ognuno ha il dovere di cercare la verità e di aderirvi, ordinando tutta la propria vita secondo le esigenze della verità. In Gesù Cristo la verità di Dio si è manifestata interamente: egli è la Verità. Chi segue lui vive nello Spirito di verità, e rifugge la doppiezza, la simulazione e l'ipocrisia.</p>
<p><sup>522</sup><b>Come si rende testimonianza alla verità?</b><br> (2471-2474, 2505-2506)<br> Il cristiano deve testimoniare la verità evangelica in tutti i campi della sua attività pubblica e privata, anche, se necessario, col sacrificio della propria vita. Il martirio è la suprema testimonianza resa alla verità della fede.</p>
<p><sup>523</sup><b>Che cosa proibisce l'ottavo Comandamento?</b><br> (2475-2487, 2507-2509)<br> L'ottavo Comandamento proibisce: - la falsa testimonianza, lo spergiuro, la menzogna, la cui gravità si commisura alla verità che essa deforma, alle circostanze, alle intenzioni del mentitore e ai danni subiti dalle vittime; - il giudizio temerario, la maldicenza, la diffamazione, la calunnia che diminuiscono o distruggono la buona reputazione e l'onore, a cui ha diritto ogni persona; - la lusinga, l'adulazione o compiacenza, soprattutto se finalizzate a peccati gravi o al conseguimento di vantaggi illeciti. Una colpa commessa contro la verità comporta la riparazione, se ha procurato un danno ad altri.</p>
<p><sup>524</sup><b>Che cosa chiede l'ottavo Comandamento?</b><br> (2488-2492, 2510-2511)<br> L'ottavo Comandamento chiede il rispetto della verità, accompagnato dalla discrezione della carità: nella comunicazione e nell'informazione, che devono valutare il bene personale e comune, la difesa della vita privata, il pericolo di scandalo; nel riserbo dei segreti professionali, che vanno sempre mantenuti tranne in casi eccezionali per gravi e proporzionati motivi. Cosi pure è richiesto il rispetto delle confidenze fatte sotto il sigillo del segreto.</p>
<p><sup>525</sup><b>Come deve essere l'uso dei mezzi di comunicazione sociale?</b><br> (2493-2499, 2512)<br> L'informazione mediatica deve essere al servizio del bene comune e nel suo contenuto dev'essere sempre vera e, salve la giustizia e la carità, anche integra. Deve inoltre esprimersi in modo onesto e conveniente, rispettando scrupolosamente le leggi morali, i legittimi diritti e la dignità della persona.</p>
<p><sup>526</sup><b>Quale relazione esiste tra verità, bellezza e arte sacra?</b><br> (2500-2503, 2513)<br> La verità è bella per se stessa. Essa comporta lo splendore della bellezza spirituale. Esistono, oltre alla parola, numerose forme di espressione della verità, in particolare le opere artistiche. Sono frutto di un talento donato da Dio e dello sforzo dell'uomo. L'arte sacra, per essere vera e bella, deve evocare e glorificare il Mistero di Dio apparso in Cristo e condurre all'adorazione e all'amore di Dio Creatore e Salvatore, Bellezza eccelsa di Verità e di Amore.</p>
<p><sup>527</sup><b>Che cosa richiede il nono Comandamento?</b><br> (2514-2516, 2528-2530)<br> Il nono Comandamento richiede di vincere la concupiscenza carnale nei pensieri e nei desideri. La lotta contro tale concupiscenza passa attraverso la purificazione del cuore e la pratica della virtù della temperanza.</p>
<p><sup>528</sup><b>Che cosa proibisce il nono Comandamento?</b><br> (2517-2519, 2531-2532)<br> Il nono Comandamento proibisce di coltivare pensieri e desideri relativi alle azioni proibite dal sesto Comandamento.</p>
<p><sup>529</sup><b>Come si giunge alla purezza del cuore?</b><br> (2520)<br> Il battezzato, con la grazia di Dio e lottando contro i desideri disordinati, giunge alla purezza del cuore mediante la virtù e il dono della castità, la limpidezza d'intenzione, la trasparenza dello sguardo esteriore ed interiore, la disciplina dei sentimenti e dell'immaginazione, la preghiera.</p>
<p><sup>530</sup><b>Quali altre esigenze ha la purezza?</b><br> (2521-2527, 2533)<br> La purezza esige il pudore, che, custodendo l'intimità della persona, esprime la delicatezza della castità, e regola sguardi e gesti in conformità alla dignità delle persone e della loro comunione. Essa libera dal diffuso erotismo e tiene lontano da tutto ciò che favorisce la curiosità morbosa. Richiede anche una purificazione dell'ambiente sociale, mediante una lotta costante contro la permissività dei costumi, basata su un'erronea concezione della libertà umana.</p>
<p><sup>531</sup><b>Che cosa richiede e che cosa proibisce il decimo Comandamento?</b><br> (2534-2540, 2551-2554)<br> Questo Comandamento, che completa il precedente, richiede un atteggiamento interiore di rispetto nei confronti della proprietà altrui e proibisce l'avidità, la cupidigia sregolata dei beni degli altri e l'invidia, che consiste nella tristezza provata davanti ai beni altrui e nel desiderio smodato di appropriarsene.</p>
<p><sup>532</sup><b>Che cosa chiede Gesù con la povertà del cuore?</b><br> (2544-2547, 2556)<br> Ai suoi discepoli Gesù chiede di preferire Lui a tutto e a tutti. Il distacco dalle ricchezze - secondo lo spirito della povertà evangelica - e l'abbandono alla provvidenza di Dio, che ci libera dall'apprensione per il domani, preparano alla beatitudine dei «poveri in spirito, perché a loro appartiene già il regno dei cieli» (Mt 5,3)<br>.</p>
<p><sup>533</sup><b>Qual è il più grande desiderio dell'uomo?</b><br> (2548-2550, 2557)<br> Il più grande desiderio dell'uomo è vedere Dio. Questo è il grido di tutto il suo essere: «Voglio vedere Dio!». L'uomo realizza la sua vera e piena felicità nella visione e nella beatitudine di Colui che lo ha creato per amore e lo attira a sé con il suo infinito amore. / «Chi vede Dio, ha conseguito tutti i beni che si possono concepire» (san Gregorio di Nissa)<br>.</p><h5>LA PREGHIERA CRISTIANA</h5>
<p><sup>534</sup><b>Che cos'è la preghiera?</b><br> (2558-2505, 2590)<br> La preghiera è l'elevazione dell'anima a Dio o la domanda a Dio di beni conformi alla sua volontà. Essa è sempre dono di Dio che viene ad incontrare l'uomo. La preghiera cristiana è relazione personale e viva dei figli di Dio con il loro Padre infinitamente buono, con il Figlio suo Gesù Cristo e con lo Spirito Santo che abita nel loro cuore.</p>
<p><sup>535</sup><b>Perché esiste una chiamata universale alla preghiera?</b><br> (2566-2567)<br> Perché Dio, per primo, tramite la creazione, chiama ogni essere dal nulla, e, anche dopo la caduta, l'uomo continua ad essere capace di riconoscere il suo Creatore conservando il desiderio di Colui che l'aveva chiamato all'esistenza. Tutte le religioni, e in modo particolare tutta la storia della salvezza, testimoniano questo desiderio di Dio da parte dell'uomo, ma è Dio il primo ad attrarre incessantemente ogni persona all'incontro misterioso della preghiera.</p>
<p><sup>536</sup><b>In che cosa Abramo è un modello di preghiera?</b><br> (2570-2573, 2592)<br> Abramo è un modello di preghiera perché cammina alla presenza di Dio, lo ascolta e gli obbedisce. La sua preghiera è un combattimento della fede perché egli continua a credere nella fedeltà di Dio anche nei momenti della prova. Inoltre, dopo aver ricevuto nella propria tenda la visita del Signore che gli confida il proprio disegno, Abramo osa intercedere per i peccatori con audace confidenza.</p>
<p><sup>537</sup><b>Come pregava Mosè?</b><br> (2574-2577, 2593)<br> La preghiera di Mosè è tipica della preghiera contemplativa: Dio, che chiama Mosè dal Roveto ardente, s'intrattiene spesso e a lungo con lui «faccia a faccia, come un uomo con il suo amico» (Es 33,11)<br>. Da questa intimità con Dio, Mosè attinge la forza per intercedere con tenacia a favore del popolo: la sua preghiera prefigura così l'intercessione dell'unico mediatore, Cristo Gesù.</p>
<p><sup>538</sup><b>Quali rapporti hanno nell'Antico Testamento il tempio e il re con la preghiera?</b><br> (2578-2580, 2594)<br> All'ombra della dimora di Dio — l'Arca dell'Alleanza, poi il tempio — si sviluppa la preghiera del Popolo di Dio sotto la guida dei suoi pastori. Fra loro, Davide è il re «secondo il cuore di Dio», il pastore che prega per il suo popolo. La sua preghiera è un modello per la preghiera del popolo, poiché è adesione alla promessa divina e fiducia, colma d'amore, in Colui che è il solo Re e Signore.</p>
<p><sup>539</sup><b>Qual è il ruolo della preghiera nella missione dei profeti?</b><br> (2581-2584)<br> I profeti attingono dalla preghiera luce e forza per esortare il popolo alla fede e alla conversione del cuore. Entrano in una grande intimità con Dio e intercedono per i fratelli, ai quali annunciano quanto hanno visto e udito dal Signore. Elia è il padre dei profeti, di coloro cioè che cercano il Volto di Dio. Sul Monte Carmelo egli ottiene il ritorno del popolo alla fede grazie all'intervento di Dio, da lui supplicato così: «Rispondimi, Signore, rispondimi!» (1Re 18,37)<br>.</p>
<p><sup>540</sup><b>Qual è l'importanza dei Salmi nella preghiera?</b><br> (2579, 2585-2589, 2596-2597)<br> I Salmi sono il vertice della preghiera nell'Antico Testamento: la Parola di Dio diventa preghiera dell'uomo. Inseparabilmente personale e comunitaria, questa preghiera, ispirata dallo Spirito Santo, canta le meraviglie di Dio nella creazione e nella storia della salvezza. Cristo ha pregato i Salmi e li ha portati a compimento. Per questo essi rimangono un elemento essenziale e permanente della preghiera della Chiesa, adatti agli uomini di ogni condizione e di ogni tempo.</p>
<p><sup>541</sup><b>Da chi Gesù ha imparato a pregare?</b><br> (2599, 2620)<br> Gesù, secondo il suo cuore di uomo, ha imparato a pregare da sua Madre e dalla tradizione ebraica. Ma la sua preghiera sgorga da una sorgente più segreta, poiché è il Figlio eterno di Dio che, nella sua santa umanità, rivolge a suo Padre la preghiera filiale perfetta.</p>
<p><sup>542</sup><b>Quando pregava Gesù?</b><br> (2600-2604, 2620)<br> Il Vangelo mostra spesso Gesù in preghiera. Lo vediamo ritirarsi in solitudine, anche la notte. Prega prima dei momenti decisivi della sua missione o di quella degli Apostoli. Di fatto, tutta la sua vita è preghiera, poiché è in costante comunione d'amore con il Padre.</p>
<p><sup>543</sup><b>Come ha pregato Gesù nella sua passione?</b><br> (2605-2606, 2620)<br> La preghiera di Gesù durante la sua agonia nell'Orto del Getsemani e le sue ultime parole sulla Croce rivelano la profondità della sua preghiera filiale: Gesù porta a compimento il disegno d'amore del Padre e prende su di sé tutte le angosce dell'umanità, tutte le domande e le intercessioni della storia della salvezza. Egli le presenta al Padre che le accoglie e le esaudisce, al di là di ogni speranza, risuscitandolo dai morti.</p>
<p><sup>544</sup><b>Come Gesù ci insegna a pregare?</b><br> (2608-2014, 2621)<br> Gesù ci insegna a pregare, non solo con la preghiera del Padre nostro, ma anche quando prega. In questo modo, oltre al contenuto, ci mostra le disposizioni richieste per una vera preghiera: la purezza del cuore, che cerca il Regno e perdona i nemici; la fiducia audace e filiale, che va al di là di ciò che sentiamo e comprendiamo; la vigilanza, che protegge il discepolo dalla tentazione.</p>
<p><sup>545</sup><b>Perché è efficace la nostra preghiera?</b><br> (2615-2616)<br> La nostra preghiera è efficace, perché è unita nella fede a quella di Gesù. In lui la preghiera cristiana diventa comunione d'amore con il Padre. Possiamo in tal caso presentare le nostre richieste a Dio e venire esauditi: «Chiedete e otterrete, perché la vostra gioia sia piena» (Gv 16,24)<br>.</p>
<p><sup>546</sup><b>Come pregava la Vergine Maria?</b><br> (2617-2018, 2622, 2674, 2679)<br> La preghiera di Maria è caratterizzata dalla sua fede e dall'offerta generosa di tutto il suo essere a Dio. La Madre di Gesù è anche la Nuova Eva, la «Madre dei viventi»: essa prega Gesù, suo Figlio, per i bisogni degli uomini.</p>
<p><sup>547</sup><b>Esiste nel Vangelo una preghiera di Maria?</b><br> (2619)<br> Oltre all'intercessione di Maria a Cana di Galilea, il Vangelo ci consegna il Magnificat (Lc 1,46-55)<br>, che è il cantico della Madre di Dio e quello della Chiesa, il grazie gioioso che sale dal cuore dei poveri perché la loro speranza è realizzata dal compimento delle promesse divine.</p>
<p><sup>548</sup><b>Come pregava la prima comunità cristiana di Gerusalemme?</b><br> (2623-2624)<br> All'inizio degli Atti degli Apostoli è scritto che nella prima comunità di Gerusalemme, educata dallo Spirito Santo alla vita di preghiera, i credenti «erano assidui nell'ascoltare l'insegnamento degli Apostoli, e nell'unione fraterna, nella frazione del pane e nelle preghiere» (At 2,42)<br>.</p>
<p><sup>549</sup><b>Come interviene lo Spirito Santo nella preghiera della Chiesa?</b><br> (2623-2625)<br> Lo Spirito Santo, Maestro interiore della preghiera cristiana, forma la Chiesa alla vita di preghiera e la fa entrare sempre più profondamente nella contemplazione e nell'unione con l'insondabile mistero di Cristo. Le forme di preghiera, quali sono espresse negli Scritti apostolici e canonici, rimarranno normative per la preghiera cristiana.</p>
<p><sup>550</sup><b>Quali sono le forme essenziali della preghiera cristiana?</b><br> (2643-2644)<br> Sono la benedizione e l'adorazione, la preghiera di domanda e l'intercessione, il ringraziamento e la lode. L'Eucaristia contiene ed esprime tutte le forme di preghiera.</p>
<p><sup>551</sup><b>Che cos'è la Benedizione?</b><br> (2626-2627, 2645)<br> La Benedizione è la risposta dell'uomo ai doni di Dio: noi benediciamo l'Onnipotente che per primo ci benedice e ci colma dei suoi doni.</p>
<p><sup>552</sup><b>Come si può definire l'adorazione?</b><br> (2628)<br> L'adorazione è la prosternazione dell'uomo, che si riconosce creatura davanti al suo Creatore tre volte santo.</p>
<p><sup>553</sup><b>Quali sono le diverse forme della preghiera di domanda?</b><br> (2629-2633, 2646)<br> Può essere una domanda di perdono o anche una richiesta umile e fiduciosa per tutti i nostri bisogni sia spirituali che materiali. Ma la prima realtà da desiderare è l'avvento del Regno.</p>
<p><sup>554</sup><b>In cosa consiste l'intercessione?</b><br> (2634-2636, 2647)<br> L'intercessione consiste nel chiedere in favore di un altro. Essa ci conforma e ci unisce alla preghiera di Gesù, che intercede presso il Padre per tutti gli uomini, in particolare per i peccatori. L'intercessione deve estendersi anche ai nemici.</p>
<p><sup>555</sup><b>Quando si rende a Dio l'azione di grazie?</b><br> (2637-2638, 2648)<br> La Chiesa rende grazie a Dio incessantemente, soprattutto celebrando l'Eucaristia, in cui Cristo la fa partecipare alla sua azione di grazie al Padre. Ogni avvenimento diventa per il cristiano motivo d'azione di grazie.</p>
<p><sup>556</sup><b>Che cos'è la preghiera di lode?</b><br> (2639-2043, 2649)<br> La lode è la forma di preghiera che più immediatamente riconosce che Dio è Dio. É completamente disinteressata: canta Dio per se stesso e gli rende gloria perché egli è.</p>
<p><sup>557</sup><b>Qual è l'importanza della Tradizione in rapporto alla preghiera?</b><br> (2050-2051)<br> Nella Chiesa è attraverso la Tradizione vivente che lo Spirito Santo insegna a pregare ai figli di Dio. Infatti, la preghiera non si riduce allo spontaneo manifestarsi di un impulso interiore, ma implica contemplazione, studio e comprensione delle realtà spirituali di cui si fa esperienza.</p>
<p><sup>558</sup><b>Quali sono le sorgenti della preghiera cristiana?</b><br> (2652-2662)<br> Esse sono: - la Parola di Dio, che ci dà la «sublime scienza» di Cristo (Fil 3,8)<br>; la Liturgia della Chiesa, che annuncia, attualizza e comunica il mistero della salvezza; le virtù teologali; le situazioni quotidiane, perché in esse possiamo incontrare Dio. / «Vi amo, Signore, e la sola grazia che vi chiedo è di amarvi eternamente. Mio Dio, se la mia lingua non può ripetere, ad ogni istante, che vi amo, voglio che il mio cuore ve lo ripeta tutte le volte che respiro» (san Giovanni Maria Vianney)<br>.</p>
<p><sup>559</sup><b>Nella Chiesa esistono diversi cammini di preghiera?</b><br> (2663)<br> Nella Chiesa esistono diversi cammini di preghiera, legati ai differenti contesti storici, sociali e culturali. Spetta al Magistero discernere la loro fedeltà alla tradizione della fede apostolica, e ai pastori e ai catechisti di spiegarne il senso, che è sempre riferito a Gesù Cristo.</p>
<p><sup>560</sup><b>Qual è la via della nostra preghiera?</b><br> (2664, 2680-2681)<br> La via della nostra preghiera è Cristo, perché essa si rivolge a Dio nostro Padre, ma giunge fino a lui solo se, almeno implicitamente, noi preghiamo nel Nome di Gesù. La sua umanità è, in effetti, l’unica via per la quale lo Spirito Santo ci insegna a pregare il nostro Padre. Perciò le preghiere liturgiche si concludono con la formula: «Per il nostro Signore Gesù Cristo».</p>
<p><sup>561</sup><b>Qual è il ruolo dello Spirito Santo nella preghiera?</b><br> (2670-2672, 2680-2681)<br> Poiché lo Spirito Santo è il Maestro interiore della preghiera cristiana e «noi non sappiamo che cosa dobbiamo chiedere» (Rm 8,26)<br>, la Chiesa ci esorta a invocarlo e ad implorarlo in ogni occasione: «Vieni, Spirito Santo!».</p>
<p><sup>562</sup><b>In che cosa la preghiera cristiana è mariana?</b><br> (2673-2679, 2682)<br> Per la sua singolare cooperazione all'azione dello Spirito Santo, la chiesa ama pregare Maria e pregare con Maria, l'Orante perfetta, per magnificare e invocare il Signore con Lei. Maria, in effetti, ci «mostra la via» che è Suo Figlio, l'unico Mediatore.</p>
<p><sup>563</sup><b>Come la Chiesa prega Maria?</b><br> (2676-2678, 2682)<br> Anzitutto con l'Ave Maria, preghiera con cui la Chiesa chiede l’intercessione della Vergine. Altre preghiere mariane sono il Rosario, l'inno Acatisto, la Paraclisis, gli inni e i cantici delle diverse tradizioni cristiane.</p>
<p><sup>564</sup><b>In che modo i Santi sono guide per la preghiera?</b><br> (2683-2684, 2692-2693)<br> I Santi sono i nostri modelli di preghiera e a loro domandiamo anche di intercedere, presso la Santissima Trinità, per noi e per il mondo intero. La loro intercessione è il più alto servizio che rendono al disegno di Dio. Nella comunione dei Santi, si sono sviluppati, lungo la storia della Chiesa, diversi tipi di spiritualità, che insegnano a vivere e a praticare la preghiera.</p>
<p><sup>565</sup><b>Chi può educare alla preghiera?</b><br> (2685-2690, 2694-2695)<br> La famiglia cristiana costituisce il primo focolare dell'educazione alla preghiera. La preghiera familiare quotidiana è particolarmente raccomandata, perché è la prima testimonianza della vita di preghiera della Chiesa. La catechesi, i gruppi di preghiera, la «direzione spirituale» costituiscono una scuola e un aiuto alla preghiera.</p>
<p><sup>566</sup><b>Quali sono i luoghi favorevoli alla preghiera?</b><br> (2691, 2696)<br> Si può pregare dovunque, ma la scelta di un luogo appropriato non è indifferente per la preghiera. La chiesa è il luogo proprio della preghiera liturgica e dell'adorazione eucaristica. Anche altri luoghi aiutano a pregare, come un «angolo di preghiera» in casa; un monastero; un santuario.</p>
<p><sup>567</sup><b>Quali momenti sono più indicati per la preghiera?</b><br> (2697-2698, 2720)<br> Tutti i momenti sono indicati per la preghiera, ma la Chiesa propone ai fedeli ritmi destinati ad alimentare la preghiera continua: preghiere del mattino e della sera, prima e dopo i pasti; liturgia delle Ore; Eucaristia domenicale; santo Rosario; feste dell'anno liturgico. / «È necessario ricordarsi di Dio più spesso di quanto si respiri» (san Gregorio Nazianzeno)<br>.</p>
<p><sup>568</sup><b>Quali sono le espressioni della vita di preghiera?</b><br> (2697-2699)<br> La tradizione cristiana ha conservato tre modi per esprimere e vivere la preghiera: la preghiera vocale, la meditazione e la preghiera contemplativa. Il loro tratto comune è il raccoglimento del cuore.</p>
<p><sup>569</sup><b>Come si caratterizza la preghiera vocale?</b><br> (2700-2704, 2722)<br> La preghiera vocale associa il corpo alla preghiera interiore del cuore. Anche la più interiore delle preghiere non potrebbe fare a meno della preghiera vocale. In ogni caso essa deve sempre sgorgare da una fede personale. Con il Padre Nostro Gesù ci ha insegnato una formula perfetta di preghiera vocale.</p>
<p><sup>570</sup><b>Che cos'è la meditazione?</b><br> (2705-2708, 2723)<br> La meditazione è una riflessione orante, che parte soprattutto dalla Parola di Dio nella Bibbia. Mette in azione l'intelligenza, l'immaginazione, l'emozione, il desiderio, per approfondire la nostra fede, convenire il nostro cuore e fortificare la nostra volontà di seguire Cristo. È una tappa preliminare verso l'unione d'amore con il Signore.</p>
<p><sup>571</sup><b>Che cos'è la preghiera contemplativa?</b><br> (2709-2719, 2724, 2739-2741)<br> La preghiera contemplativa è un semplice sguardo su Dio nel silenzio e nell'amore. E' un dono di Dio, un momento di fede pura, durante il quale l'orante cerca Cristo, si rimette alla volontà amorosa del Padre e raccoglie il suo essere sotto l'azione dello Spirito. Santa Teresa d'Avila la definisce un intimo rapporto di amicizia, «nel quale ci si intrattiene spesso da solo a solo con Dio da cui ci si sa amati».</p>
<p><sup>572</sup><b>Perché la preghiera è un combattimento?</b><br> (2725)<br> La preghiera è un dono della grazia, ma presuppone sempre una risposta decisa da parte nostra, perché colui che prega combatte contro se stesso, l'ambiente, e soprattutto contro il Tentatore, che fa di tutto per distoglierlo dalla preghiera. Il combattimento della preghiera è inseparabile dal progresso della vita spirituale. Si prega come si vive, perché si vive come si prega.</p>
<p><sup>573</sup><b>Ci sono obiezioni alla preghiera?</b><br> (2726-2728, 2752-2753)<br> Oltre a concezioni erronee, molti pensano di non avere il tempo di pregare o che sia inutile pregare. Coloro che pregano possono scoraggiarsi di fronte alle difficoltà e agli apparenti insuccessi. Per vincere questi ostacoli sono necessarie l'umiltà, la fiducia e la perseveranza.</p>
<p><sup>574</sup><b>Quali sono le difficoltà della preghiera?</b><br> (2729-2733, 2754-2755)<br> La distrazione è la difficoltà abituale della nostra preghiera. Essa distoglie dall'attenzione a Dio, e può anche rivelare ciò a cui siamo attaccati. Il nostro cuore allora deve tornare umilmente al Signore. La preghiera è spesso insidiata dall'aridità, il cui superamento permette nella fede di aderire al Signore anche senza una consolazione sensibile. L'accidia è una forma di pigrizia spirituale dovuta al rilassamento della vigilanza e alla mancata custodia del cuore.</p>
<p><sup>575</sup><b>Come fortificare la nostra confidenza filiale?</b><br> (2734-2741, 2756)<br> La confidenza filiale è messa alla prova quando pensiamo di non essere esauditi. Dobbiamo chiederci allora se Dio è per noi un Padre di cui cerchiamo di compiere la volontà, oppure è un semplice mezzo per ottenere quello che vogliamo. Se la nostra preghiera si unisce a quella di Gesù, sappiamo che egli ci concede molto più di questo o di quel dono: riceviamo lo Spirito Santo che trasforma il nostro cuore.</p>
<p><sup>576</sup><b>È possibile pregare in ogni momento?</b><br> (2742-2745, 2757)<br> Pregare è sempre possibile, perché il tempo del cristiano è il tempo del Cristo risorto, il quale «rimane con noi tutti i giorni» (Mt 28,20)<br>. Preghiera e vita cristiana sono perciò inseparabili. / «È possibile, anche al mercato o durante una passeggiata solitaria, fare una frequente e fervorosa preghiera. È possibile pure nel vostro negozio, sia mentre comperate sia mentre vendete, o anche mentre cucinate» (san Giovanni Crisostomo)<br>.</p>
<p><sup>577</sup><b>Che cos'è la preghiera dell’Ora di Gesù?</b><br> (2604, 2746-2751, 2658)<br> È chiamata così la preghiera sacerdotale di Gesù all'Ultima Cena. Gesù, il Sommo Sacerdote della Nuova Alleanza, la rivolge al Padre quando giunge l’Ora del suo «passaggio» a lui, l'Ora del suo sacrificio.</p>
<p><sup>578</sup><b>Qual è l'origine della preghiera del Padre Nostro?</b><br> (2759-2760, 2773)<br> Gesù ci ha insegnato questa preghiera cristiana insostituibile, il Padre nostro, un giorno in cui un discepolo, vedendolo pregare, gli chiese: «Insegnaci a pregare» (Lc 11,1)<br>. La tradizione liturgica della Chiesa ha sempre usato il testo di san Matteo (6,9-13)<br>.</p>
<p><sup>579</sup><b>Qual è il posto del Padre Nostro nelle Scritture?</b><br> (2761-2764, 2774)<br> Il Padre Nostro è la «sintesi di tutto il Vangelo» (Tertulliano)<br>, «la preghiera perfettissima» (san Tommaso d'Aquino)<br>. Situato al centro del Discorso della Montagna (Mt 5-7)<br>, riprende sotto forma di preghiera il contenuto essenziale del Vangelo.</p>
<p><sup>580</sup><b>Perché viene chiamato «la preghiera del Signore»?</b><br> (2765-2766, 2775)<br> Il Padre Nostro è chiamato «Orazione domenicale», cioè «la preghiera del Signore», perché ci è stato insegnato dallo stesso Signore Gesù.</p>
<p><sup>581</sup><b>Quale posto occupa il Padre Nostro nella preghiera della Chiesa?</b><br> (2767-2772, 2776)<br> Preghiera della Chiesa per eccellenza, il Padre Nostro è «consegnato» nel Battesimo per manifestare la nuova nascita alla vita divina dei figli di Dio. L'Eucaristia ne rivela il senso pieno, poiché le sue domande, fondandosi sul mistero della salvezza già realizzato, saranno pienamente esaudite alla venuta del Signore. Il Padre Nostro è parte integrante della Liturgia delle Ore.</p>
<p><sup>582</sup><b>Perché possiamo «osare avvicinarci in piena confidenza» al Padre?</b><br> (2777-2778, 2797)<br> Perché Gesù, il nostro Redentore, ci introduce davanti al Volto del Padre, e il suo Spirito fa di noi dei figli. Possiamo così pregare il Padre Nostro con una fiducia semplice e filiale, una gioiosa sicurezza e un'umile audacia, con la certezza di essere amati ed esauditi.</p>
<p><sup>583</sup><b>Com'è possibile invocare Dio come «Padre»?</b><br> (2779-2785, 2789, 2798-2800)<br> Possiamo invocare il «Padre» perché il Figlio di Dio fatto uomo ce lo ha rivelato e il suo Spirito ce lo fa conoscere. L'invocazione del Padre ci fa entrare nel suo mistero con uno stupore sempre nuovo, e suscita in noi il desiderio di un comportamento filiale. Con la preghiera del Signore siamo quindi consapevoli di essere figli del Padre nel Figlio.</p>
<p><sup>584</sup><b>Perché diciamo Padre «Nostro»?</b><br> (2786-2790, 2801)<br> «Nostro» esprime una relazione totalmente nuova con Dio. Quando preghiamo il Padre, lo adoriamo e lo glorifichiamo con il Figlio e lo Spirito. Siamo in Cristo il «suo» Popolo, e lui è il «nostro» Dio, da ora e per l'eternità. Diciamo, infatti, Padre «nostro», perché la Chiesa di Cristo è la comunione di una moltitudine di fratelli che hanno «un cuore solo e un'anima sola» (At 4,32)<br>.</p>
<p><sup>585</sup><b>Con quale spirito di comunione e di missione preghiamo Dio Padre «nostro»?</b><br> (2791-2793, 2801)<br> Poiché pregare il Padre «nostro» è un bene comune dei battezzati, questi sentono l'urgente appello di partecipare alla preghiera di Gesù per l'unità dei suoi discepoli. Pregare il «Padre Nostro» è pregare con tutti gli uomini e per l'umanità intera, affinché tutti conoscano l'unico e vero Dio e siano riuniti in unità.</p>
<p><sup>586</sup><b>Che cosa significa l'espressione «che sei nei cieli»?</b><br> (2794-2796, 2802)<br> Questa espressione biblica non indica un luogo, ma un modo di essere: Dio è al di là e al di sopra di tutto. Essa designa la maestà, la santità di Dio, e anche la sua presenza nel cuore dei giusti. Il cielo, o la Casa del Padre, costituisce la vera patria verso cui tendiamo nella speranza, mentre siamo ancora sulla terra. Noi viviamo già in essa «nascosti con Cristo in Dio» (Col 3,3)<br>.</p>
<p><sup>587</sup><b>Come è composta la preghiera del Signore?</b><br> (2803-2806, 2857)<br> Essa contiene sette domande a Dio Padre. Le prime tre, più teologali, ci portano verso di lui, per la sua gloria: è proprio dell'amore pensare innanzitutto a colui che si ama. Esse suggeriscono che cosa dobbiamo in particolare domandargli: la santificazione del suo Nome, l'avvento del suo Regno, la realizzazione della sua volontà. Le ultime quattro presentano al Padre di misericordia le nostre miserie e le nostre attese. Gli chiedono di nutrirci, di perdonarci, di sostenerci nelle tentazioni e di liberarci dal Maligno.</p>
<p><sup>588</sup><b>Che cosa significa: «Sia santificato il tuo nome»?</b><br> (2807-2812, 2858)<br> Santificare il Nome di Dio è innanzitutto una lode che riconosce Dio come Santo. Infatti, Dio ha rivelato il suo santo Nome a Mosè e ha voluto che il suo popolo gli fosse consacrato come una nazione santa in cui egli dimora.</p>
<p><sup>589</sup><b>Come è santificato il Nome di Dio in noi e nel mondo?</b><br> (2813-2815)<br> Santificare il Nome di Dio che ci chiama «alla santificazione» (1 Ts 4,7)<br> è desiderare che la consacrazione battesimale vivifichi tutta la nostra vita. Inoltre, è domandare, con la nostra vita e con la nostra preghiera, che il Nome di Dio sia conosciuto e benedetto da ogni uomo.</p>
<p><sup>590</sup><b>Che cosa domanda la Chiesa pregando: «Venga il tuo Regno»?</b><br> (2816-2821, 2859)<br> La Chiesa invoca la venuta finale del Regno di Dio attraverso il ritorno di Cristo nella gloria. Ma la Chiesa prega anche perché il Regno di Dio cresca fin da oggi mediante la santificazione degli uomini nello Spirito e, grazie al loro impegno, con il servizio della giustizia e della pace, secondo le Beatitudini. Questa domanda è il grido dello Spirito e della Sposa: «Vieni, Signore Gesù!» (Ap 22,20)<br>.</p>
<p><sup>591</sup><b>Perché domandare: «Sia fatta la tua volontà come in cielo così in terra»?</b><br> (2822-2827, 2860)<br> La volontà del Padre è che «tutti gli uomini siano salvati» (1Tm 2,3)<br>. Per questo Gesù è venuto: per compiere perfettamente la Volontà salvifica del Padre. Noi preghiamo Dio Padre di unire la nostra volontà a quella del Figlio suo, sull'esempio di Maria Santissima e dei Santi. Domandiamo che il suo disegno benevolo si realizzi pienamente sulla terra come già nel cielo. È mediante la preghiera che possiamo «discernere la volontà di Dio» (Rm 12,2)<br> e ottenere la «costanza per compierla» (Eb 10,36)<br>.</p>
<p><sup>592</sup><b>Qual è il senso della domanda: «Dacci oggi il nostro pane quotidiano»?</b><br> (2828-2834, 2861)<br> Chiedendo a Dio, con l'abbandono fiducioso dei figli, il nutrimento quotidiano necessario a tutti per la propria sussistenza, riconosciamo quanto Dio nostro Padre sia buono al di là di ogni bontà. Domandiamo anche la grazia di saper agire perché la giustizia e la condivisione permettano all'abbondanza degli uni di sopperire ai bisogni degli altri.</p>
<p><sup>593</sup><b>Qual è il senso specificamente cristiano di questa domanda?</b><br> (2835-2837, 2861)<br> Poiché «l'uomo non vive soltanto di pane, ma di ogni parola che esce dalla bocca di Dio» (Mt 4,4)<br>, questa domanda riguarda ugualmente la fame della Parola di Dio e quella del Corpo di Cristo ricevuto nell'Eucaristia, come pure la fame dello Spirito Santo. Noi lo domandiamo con una confidenza assoluta, per oggi, l'oggi di Dio, e questo ci viene dato soprattutto nell'Eucaristia, che anticipa il banchetto del Regno che verrà.</p>
<p><sup>594</sup><b>Perché diciamo: «Rimetti a noi i nostri debiti come noi li rimettiamo ai nostri debitori»?</b><br> (2838-2839, 2862)<br> Chiedendo a Dio Padre di perdonarci, ci riconosciamo peccatori dinanzi a lui. Ma confessiamo al tempo stesso la sua misericordia, perché, nel Figlio suo e attraverso i sacramenti, «riceviamo la redenzione, la remissione dei peccati» (Col 1,14)<br>. La nostra domanda, tuttavia, verrà esaudita solo a condizione che noi, prima, abbiamo a nostra volta perdonato.</p>
<p><sup>595</sup><b>Com'è possibile il perdono?</b><br> (2840-2845, 2862)<br> La misericordia penetra nel nostro cuore solo se noi pure sappiamo perdonare, persino ai nostri nemici. Ora, anche se per l'uomo sembra impossibile soddisfare a questa esigenza, il cuore che si offre allo Spirito Santo può, come Cristo, amare fino all'estremo della carità, tramutare la ferita in compassione, trasformare l'offesa in intercessione. Il perdono partecipa della misericordia divina ed è un vertice della preghiera cristiana.</p>
<p><sup>596</sup><b>Che cosa significa: «Non ci indurre in tentazione»?</b><br> (2846-2849, 2863)<br> Noi domandiamo a Dio Padre di non lasciarci soli e in balia della tentazione. Domandiamo allo Spirito di saper discernere, da una parte, fra la prova che fa crescere nel bene e la tentazione che conduce al peccato e alla morte, e, dall'altra, fra essere tentati e consentire alla tentazione. Questa domanda ci unisce a Gesù che ha vinto la tentazione con la sua preghiera. Essa sollecita la grazia della vigilanza e della perseveranza finale.</p>
<p><sup>597</sup><b>Perché concludiamo domandando: «Ma liberaci dal Male»?</b><br> (2850-2854, 2864)<br> Il Male indica la persona di Satana, che si oppone a Dio e che è «il seduttore di tutta la terra» (Ap 12,9)<br>. La vittoria sul diavolo è già conseguita da Cristo. Ma noi preghiamo affinché la famiglia umana sia liberata da Satana e dalle sue opere. Domandiamo anche il dono prezioso della pace e la grazia dell'attesa perseverante della venuta di Cristo, che ci libererà definitivamente dal Maligno.</p>
<p><sup>598</sup><b>Cosa significa l'Amen finale?</b><br> (2855-2856, 2865)<br> «Al termine della preghiera, tu dici: Amen, sottoscrivendo con l'Amen, che significa "Così sia", tutto ciò che è contenuto nella preghiera, insegnata da Dio» (san Cirillo di Gerusalemme)<br>.</p><h5>APPENDICE</h5>
<p>▶ Segno della Croce / Nel nome del Padre e del Figlio e dello Spirito Santo. Amen.</p>
<p>▶ Gloria al Padre e al Figlio e allo Spirito Santo. Come era nel principio, ora e sempre, nei secoli dei secoli. Amen.</p>
<p>▶ Ave, o Maria, piena di grazia, il Signore è con te. Tu sei benedetta fra le donne e benedetto è il frutto del tuo seno, Gesù. Santa Maria, Madre di Dio, prega per noi peccatori, adesso e nell'ora della nostra morte. Amen.</p>
<p>▶ Angelo di Dio, che sei il mio custode illumina, custodisci, reggi e governa me che ti fui affidato dalla pietà celeste. Amen.</p>
<p>▶ L'eterno riposo dona loro, o Signore, e splenda ad essi la luce perpetua. Riposino in pace. Amen.</p>
<p>▶ Angelus / L'Angelo del Signore portò l'annunzio a Maria - Ed ella concepì per opera dello Spirito Santo. (Ave Maria) Eccomi, sono la serva del Signore. Si compia in me la tua parola. (Ave Maria) E il Verbo si fece carne. E venne ad abitare in mezzo a noi. (Ave Maria) Prega per noi, santa Madre di Dio. Perché siamo resi degni delle promesse di Cristo.</p>
<p>▶ Preghiamo / Infondi nel nostro spirito la tua grazia, o Padre; tu, che nell'annunzio dell'angelo ci hai rivelato l'incarnazione del tuo Figlio, per la sua passione e la sua croce guidaci alla gloria della risurrezione. Per Cristo nostro Signore. Amen. (Gloria)</p>
<p>▶ Regina Cæli / Regina dei cieli, rallegrati, alleluia. - Cristo, che hai portato nel grembo, alleluia, è risorto, come aveva promesso, alleluia. - Prega il Signore per noi, alleluia. Rallegrati, Vergine Maria, alleluia. - Il Signore è veramente risorto, alleluia.</p>
<p>▶ Preghiamo / O Dio, che nella gloriosa risurrezione del tuo Figlio hai ridato la gioia al mondo intero, per intercessione di Maria Vergine, concedi a noi di godere la gioia della vita senza fine. Per Cristo nostro Signore. Amen.</p>
<p>▶ Salve, Regina, madre di misericordia, vita, dolcezza e speranza nostra, salve. A te ricorriamo, esuli figli di Eva; a te sospiriamo, gementi e piangenti in questa valle di lacrime. Orsù dunque, avvocata nostra, rivolgi a noi gli occhi tuoi misericordiosi. E mostraci, dopo questo esilio, Gesù, il frutto benedetto del tuo Seno. O clemente, o pia, o dolce Vergine Maria!</p>
<p>▶ Magnificat / L'anima mia magnifica il Signore e il mio spirito esulta in Dio, mio salvatore, perché ha guardato l'umiltà della sua serva. D'ora in poi tutte le generazioni mi chiameranno beata. Grandi cose ha fatto in me l'Onnipotente e santo é il suo nome: di generazione in generazione la sua misericordia si stende su quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva promesso ai nostri padri, ad Abramo e alla sua discendenza, per sempre. Gloria al Padre e al Figlio e allo Spirito Santo. Come era nel principio, e ora e sempre nei secoli dei secoli. Amen.</p>
<p>▶ Sotto la tua protezione cerchiamo rifugio, santa Madre di Dio: non disprezzare le suppliche di noi che siamo nella prova, ma liberaci da ogni pericolo, o Vergine gloriosa e benedetta.</p>
<p>▶ Benedictus / Benedetto il Signore, Dio d'Israele, perché ha visitato e redento il suo popolo, e ha suscitato per noi una salvezza potente nella casa di Davide, suo servo, come aveva promesso per bocca dei suoi santi profeti d'un tempo: salvezza dai nostri nemici, e dalle mani di quanti ci odiano. Cosi egli ha concesso misericordia ai nostri padri e si è ricordato della sua santa alleanza, del giuramento fatto ad Abramo, nostro padre, di concederci, liberati dalle mani dei nemici, di servirlo senza timore, in santità e giustizia al suo cospetto, per tutti i nostri giorni. E tu, bambino, sarai chiamato profeta dell'Altissimo perché andrai innanzi al Signore a preparargli le strade, per dare al suo popolo la conoscenza della salvezza nella remissione dei suoi peccati, grazie alla bontà misericordiosa del nostro Dio, per cui verrà a visitarci dall'alto un sole che sorge, per rischiarare quelli che stanno nelle tenebre e nell'ombra della morte e dirigere i nostri passi sulla via della pace. Gloria al Padre e al Figlio e allo Spirito Santo. Come era nel principio, e ora e sempre nei secoli dei secoli. Amen.</p>
<p>▶ Te Deum / Noi ti lodiamo, Dio, ti proclamiamo Signore. O eterno Padre, tutta la terra ti adora. A te cantano gli angeli e tutte le potenze dei cieli: Santo, Santo, Santo il Signore Dio dell'universo. I cieli e la terra sono pieni della tua gloria. Ti acclama il coro degli apostoli e la candida schiera dei martiri; le voci dei profeti si uniscono nella tua lode; la santa Chiesa proclama la tua gloria, adora il tuo unico Figlio, e lo Spirito Santo Paraclito. O Cristo, re della gloria, eterno Figlio del Padre, tu nascesti dalla Vergine Madre per la salvezza dell'uomo. Vincitore della morte, hai aperto ai credenti il regno dei cieli. Tu siedi alla destra di Dio, nella gloria del Padre. Verrai a giudicare il mondo alla fine dei tempi. Soccorri i tuoi figli, Signore, che hai redento col tuo sangue prezioso. Accoglici nella tua gloria nell'assemblea dei santi. Salva il tuo popolo, Signore, guida e proteggi i tuoi figli. Ogni giorno ti benediciamo, lodiamo il tuo nome per sempre. Degnati oggi, Signore, di custodirci senza peccato. Sia sempre con noi la tua misericordia: in te abbiamo sperato. Pietà di noi, Signore, pietà di noi. Tu sei la nostra speranza, non saremo confusi in eterno. </p>
<p>▶ Vieni, o Spirito creatore, visita le nostre menti, riempi della tua grazia i cuori che hai creato. O dolce consolatore, dono del Padre altissimo, acqua viva, fuoco, amore, santo crisma dell'anima. Dito della mano di Dio, promesso dal Salvatore, irradia i tuoi sette doni, suscita in noi la parola. Sii luce all'intelletto, fiamma ardente nel cuore; sana le nostre ferite col balsamo del tuo amore. Difendici dal nemico, reca in dono la pace, la tua guida invincibile ci preservi dal male. Luce d'eterna sapienza, svelaci il grande mistero di Dio Padre e del Figlio uniti in un solo Amore. Amen.</p>
<p>▶ Vieni, Santo Spirito, manda a noi dal cielo un raggio della tua luce. Vieni, padre dei poveri, vieni; datore dei doni, vieni, luce dei cuori. Consolatore perfetto, ospite dolce dell'anima, dolcissimo sollievo. Nella fatica, riposo, nella calura, riparo, nel pianto, conforto. O luce beatissima, invadi nell'intimo il cuore dei tuoi fedeli. Senza la tua forza, nulla è nell'uomo, nulla senza colpa. Lava ciò che è sordido, bagna ciò che è arido, sana ciò che sanguina. Piega ciò che è rigido, scalda ciò che è gelido, raddrizza ciò ch'è sviato. Dona ai tuoi fedeli che solo in te confidano i tuoi santi doni. Dona virtù e premio, dona morte santa, dona gioia eterna. Amen.</p>
<p>▶ Anima di Cristo, santificami. Corpo di Cristo, salvami. Sangue di Cristo, inebriami. Acqua del costato di Cristo, lavami. Passione di Cristo, confortami. O buon Gesù, esaudiscimi. Dentro le tue ferite nascondimi. Non permettere che io mi separi da te. Dal nemico maligno difendimi. Nell'ora della mia morte chiamami. Comandami di venire a te, perché con i tuoi Santi io ti lodi, nei secoli dei secoli. Amen.</p>
<p>▶ Memorare / Ricordati, o piissima Vergine Maria, non essersi mai udito al mondo che alcuno abbia ricorso al tuo patrocinio, implorato il tuo aiuto, chiesto la tua protezione e sia stato abbandonato. Animato da tale confidenza, a te ricorro, o Madre, Vergine delle Vergini, a te vengo e, peccatore contrito, innanzi a te mi prostro. Non volere, o Madre del Verbo, disprezzare le mie preghiere, ma ascoltami propizia ed esaudiscimi. Amen.</p>
<p>▶ Rosario / Misteri della gioia (lunedì e sabato) L'annuncio dell' Angelo a Maria. La visita di Maria a Elisabetta. La nascita di Gesù a Betlemme. La presentazione di Gesù al Tempio. Il ritrovamento di Gesù nel Tempio. / Misteri della luce (giovedì) Il battesimo di Gesù al Giordano. L'auto-rivelazione di Gesù alle nozze di Cana. L'annuncio del Regno di Dio con l'invito alla conversione. La trasfigurazione di Gesù sul Tabor. L'istituzione dell'Eucaristia. / Misteri del dolore (martedì e venerdì) Gesù nell'orto degli ulivi. Gesù flagellato alla colonna. Gesù è coronato di spine. Gesù sale al Calvario. Gesù muore in Croce. / Misteri della gloria (recitare mercoledì e domenica) Gesù risorge da morte. Gesù ascende al cielo. La discesa dello Spirito Santo. L'assunzione di Maria al cielo. Maria, Regina del cielo e della terra. / Preghiera alla fine del S. Rosario: Prega per noi santa Madre di Dio. Affinché siamo fatti degni delle promesse di Cristo. / Preghiamo: O Dio, il tuo unico Figlio ci ha acquistato con la sua vita, morte e risurrezione i beni della salvezza eterna: concedi a noi che, venerando questi misteri del santo Rosario della Vergine Maria, imitiamo ciò che contengono e otteniamo ciò che promettono. Per Cristo nostro Signore. Amen.</p>
<p>▶ Preghiera dell'incenso (Tradizione Copta) / O Re della pace, dacci la tua pace e perdona i nostri peccati. Allontana i nemici della Chiesa e custodiscila, affinché non venga meno. L'Emmanuele nostro Dio è in mezzo a noi nella gloria del Padre e dello Spirito Santo. Ci benedica e purifichi il nostro cuore e risani le malattie dell'anima e del corpo. Ti adoriamo, o Cristo, con il tuo Padre buono e lo Spirito Santo, perché sei venuto e ci hai salvati.</p>
<p>▶ Preghiera di «addio all'altare» dopo la liturgia (Tradizione Siro-Maronita) / Sta in pace, o Altare di Dio. L'oblazione che ho preso da te, sia per la remissione dei debiti e il perdono dei peccati, e mi ottenga di stare davanti al tribunale di Cristo senza dannazione e senza confusione. Non so se mi sarà dato di ritornare e offrire sopra di te un altro Sacrificio. Proteggimi, Signore, e conserva la tua santa Chiesa, quale via di verità e di salvezza. Amen.</p>
<p>▶ Preghiera per i defunti (Tradizione Bizantina) / Dio degli spiriti e di ogni carne, che calpestasti la morte e annientasti il diavolo e la vita al tuo mondo donasti; tu stesso o Signore, dona all'anima del tuo servo N. defunto il riposo in un luogo luminoso, in un luogo verdeggiante, in un luogo di freschezza, donde sono lontani sofferenza, dolore e gemito. Quale Dio buono e benigno perdona ogni colpa da lui commessa con parola, con opera o con la mente; poiché non v'è uomo che viva e non pecchi; giacché tu solo sei senza peccato, e la tua giustizia è giustizia nei secoli e la tua parola è verità. Poiché tu sei la risurrezione, la vita e il riposo del tuo servo N. defunto, o Cristo nostro Dio, noi ti rendiamo gloria, assieme al Padre tuo ingenito, con il santissimo buono e vivificante tuo Spirito, ora e sempre e nei secoli dei secoli. Riposino in pace. Amen.</p>
<p>▶ Atto di fede / Mio Dio, perché sei verità infallibile, credo tutto quello che tu hai rivelato e la Santa Chiesa ci propone a credere. Credo in te, unico vero Dio in tre persone uguali e distinte, Padre e Figlio e Spirito Santo. Credo in Gesù Cristo, Figlio di Dio incarnato, morto e risorto per noi, il quale darà a ciascuno, secondo i meriti, il premio o la pena eterna. Conforme a questa fede voglio sempre vivere. Signore, accresci la mia fede. Amen.</p>
<p>▶ Atto di speranza / Mio Dio, spero dalla tua bontà, per le tue promesse e per i meriti di Gesù Cristo, nostro Salvatore, la vita eterna e le grazie necessarie per meritarla con le buone opere, che io debbo e voglio fare. Signore, che io possa goderti in eterno. Amen.</p>
<p>▶ Atto di carità / Mio Dio, ti amo con tutto il cuore sopra ogni cosa, perché sei bene infinito e nostra eterna felicità; e per amar tuo amo il prossimo come me stesso e perdono le offese ricevute. Signore, che io ti ami sempre più. Amen.</p>
<p>▶ Atto di dolore / Mio Dio, mi pento e mi dolgo con tutto il cuore dei miei peccati, perché peccando ho meritato i tuoi castighi, e molto più perché ho offeso te, infinitamente buono e degno di essere amato sopra ogni cosa. Propongo con il tuo santo aiuto di non offenderti mai più e di fuggire le occasioni prossime di peccato. Signore, misericordia, perdonami.</p>
<p>▶ I due comandamenti di carità / 1. Amerai il Signore tuo Dio, con tutto il tuo cuore, con tutta la tua anima e con tutta la tua mente. / 2. Amerai il prossimo tuo come te stesso.</p>
<p>▶ La regola d'oro (Mt 7,12) / Tutto quanto volete che gli uomini facciano a voi, anche voi fatelo a loro.</p>
<p>▶ Le Beatitudini (Mt 5,3-12) / Beati i poveri in spirito, perché di essi è il regno dei cieli. Beati gli afflitti, perché saranno consolati. Beati i miti, perché erediteranno la terra. Beati quelli che hanno fame e sete della giustizia, perché saranno saziati. Beati i misericordiosi, perché troveranno misericordia. Beati i puri di cuore, perché vedranno Dio. Beati gli operatori di pace, perché saranno chiamati figli di Dio. Beati i perseguitati per causa della giustizia, perché di essi è il regno dei cieli. Beati voi quando vi insulteranno, vi perseguiteranno e, mentendo, diranno ogni sorta di male contro di voi, per causa mia. Rallegratevi ed esultate, perché grande è la vostra ricompensa nei cieli.</p>
<p>▶ I cinque precetti della Chiesa / 1. Partecipare alla Messa la domenica e le altre feste comandate e rimanere liberi da lavori e da attività che potrebbero impedire la santificazione di tali giorni. / 2. Confessare i propri peccati almeno una volta all'anno. / 3. Ricevere il sacramento dell'Eucaristia almeno a Pasqua. / 4. Astenersi dal mangiare carne e osservare il digiuno nei giorni stabiliti dalla Chiesa. / 5. Sovvenire alle necessità materiali della Chiesa stessa, secondo le proprie possibilità.</p>
<p>▶ Le sette opere di misericordia corporale / 1. Dar da mangiare agli affamati. / 2. Dar da bere agli assetati. / 3. Vestire gli ignudi. / 4. Alloggiare i pellegrini. / 5. Visitare gli infermi. / 6. Visitare i carcerati. / 7. Seppellire i morti. </p>
<p>▶ Le tre virtù teologali / 1. Fede / 2. Speranza / 3. Carità.</p>
<p>▶ Le quattro virtù cardinali / 1. Prudenza / 2. Giustizia / 3. Fortezza / 4. Temperanza.</p>
<p>▶ I sette doni dello Spirito Santo / 1. Sapienza / 2. Intelletto / 3. Consiglio / 4. Fortezza / 5. Scienza / 6. Pietà / 7. Timor di Dio.</p>
<p>▶ I dodici frutti dello Spirito Santo / 1. Amore 2. Gioia 3. Pace 4. Pazienza 5. Longanimità 6. Bontà 7. Benevolenza 8. Mitezza 9. Fedeltà 10. Modestia 11. Continenza 12. Castità.</p>
<p>▶ Le sette opere di misericordia spirituale / 1. Consigliare i dubbiosi. 2. Insegnare agli ignoranti. 3. Ammonire i peccatori. 4. Consolare gli afflitti. 5. Perdonare le offese. 6. Sopportare pazientemente le persone moleste. 7. Pregare Dio per i vivi e per i morti.</p>
<p>▶ I sette vizi capitali / 1. Superbia 2. Avarizia 3. Lussuria 4. Ira 5. Gola 6. Invidia 7. Accidia.</p>
<p>▶ I quattro novissimi / 1. Morte 2. Giudizio 3. Inferno 4. Paradiso. </p>

</div>

<script type="text/javascript">
var custom = function () {
document.getElementById("titolo").innerHTML="Catechismo";
}
</script>

</body>
</html>
