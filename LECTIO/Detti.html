<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<script type="text/javascript" src="../pills.js"></script>
<title>ZAPP</title>
</head>

<body>

<div id="Ddbase" class="buio">

<p id="D1">Se l'uomo non dice nel suo cuore: «Dio e io siamo soli al mondo», non avrà mai riposo,<br>disse l'abate Alonio.</p>
<p id="D2">Se l'uomo lo volesse, una sola giornata, dal mattino alla notte, gli basterebbe per raggiungere la misura della divinità,<br>disse l'abate Monio.</p>
<p id="D3">Un anziano disse: «Se vuoi vivere, o uomo, secondo la legge di Dio, avrai per protettore l'autore stesso di quella legge».</p>
<p id="D4">Un anziano diceva: «Se il tuo pensiero dimora in Dio, la forza di Dio dimora in te».</p>
<p id="D5">Un anziano disse: «Faccio ciò di cui l'uomo ha bisogno: temere il giudizio di Dio, odiare il peccato, amare la virtù, e pregare Dio senza intermissione».</p>
<p id="D6">Un anziano diceva: «Un uomo non può essere buono anche se ne ha la volontà e se vi si applica con tutte le sue forze, se Dio non abita in lui, poichè nessuno è buono se non Dio».</p>
<p id="D7">Un anziano diceva: «Sopporta obbrobrio e afflizione per il nome di Gesù con umiltà e cuore contrito. E mostra davanti a lui la tua debolezza ed egli diverrà la tua forza».</p>
<p id="D8">L'abate Amun disse: «Sopporta ogni uomo come Dio ti sopporta».</p>
<p id="D9">Un anziano disse: «Se l'uomo fa la volontà del Signore, non finisce mai di udire la voce interiore».</p>
<p id="D10">Un fratello interrogò un anziano: «Quale è la cultura dell'anima che porta frutti?». L'anziano rispose: «La cultura dell'anima consiste in questo: l'hesychia del corpo, molte preghiere corporali, non fare attenzione alle colpe degli uomini ma solamente alle proprie. Se l'uomo persevera in tutto questo, la sua anima non tarderà a produrre frutti»</p>
<p id="D11">Fu domandato a un anziano: «Come avviene che io mi scoraggi senza tregua?». «Perché non hai ancora visto la meta», rispose.</p>
<p id="D12">Un anziano diceva: «I santi che possiedono Dio ricevono in retaggio, per la loro impassibilità, sia le cose di quaggiù che quelle future, poiché le une e le altre sono di Cristo, e quelli che possiedono il Cristo hanno anche i suoi beni. Colui che ha il mondo, cioè le passioni, anche se ha il mondo non ha niente, se non le passioni che lo dominano».</p>
<p id="D13">L'abate Agatone dava sovente questo consiglio al suo discepolo: «Non appropriarti mai di un oggetto che non vorresti cedere immediatamente a chiunque.</p>
<p id="D14">Fu domandato a un vegliardo: «Che vuoi dire rendere conto di una parola inutile?». Rispose: «Ogni parola detta intorno a un oggetto materiale è pettegolezzo inutile, non vi sono che le parole dette per la salvezza dell'anima che non siano pettegolezzo. D'altronde è meglio scegliere il silenzio totale, perché, mentre tu dici il bene, viene anche il male».</p>
<p id="D15">Un anziano disse: «Se tu abiti nel deserto come esicasta, non considerarti come uno che faccia qualcosa di grande, ma piuttosto reputati come un cane che sia stato scacciato dalla folla e legato perché mordeva e assaliva la gente».</p>
<p id="D16">L'abate Antonio predisse all'abate Amun: «Tu farai molti progressi nel timor di Dio». Poi lo condusse fuori dalla cella e gli mostrò una pietra: «Mettiti a ingiuriare questa pietra», gli disse, «e colpiscila senza smettere». Quando Amun ebbe terminato, sant'Antonio domandò se la pietra gli avesse risposto qualcosa. «No», disse Amun. «Ebbene! anche tu», aggiunse l'anziano, «devi raggiungere questa perfezione e pensare che non ti si fa nessuna offesa».</p>
<p id="D17">L'abate Macario diceva: «Queste tre cose sono capitali ed è bene presentarsele senza tregua: In ogni momento ci si deve ricordare della morte, si deve morire ad ogni uomo, e il pensiero deve essere costantemente unito a Nostro Signore. Difatti, se non si ha ad ogni momento presente la propria morte non si sarà capaci di morire ad ogni uomo; e se non si è capaci di morire ad ogni uomo non si sarà capaci di essere costantemente davanti a Dio».</p>
<p id="D18">Un anziano diceva: «Fuggite l'amore che ispirano le cose periture perché passa con loro e perisce con loro».</p>
<p id="D19">Fu domandato a un anziano: «Perché ho paura quando cammino nel deserto?». «Perché vivi ancora», rispose.</p>
<p id="D20">Non appena ti levi dopo il sonno, subito, in primo luogo, la tua bocca renda gloria a Dio e intoni cantici e salmi poichè la prima preoccupazione alla quale lo spirito si apprende fin dall'aurora, esso continua a macinarla come una mola per tutto il giorno, sia grano, sia zizzania. Perciò sii sempre il primo a gettar grano, prima che il tuo nemico getti zizzania.</p>
<p id="D21">Un fratello si recò presso un anziano che abitava al Monte Sinai e gli domandò: «Padre, dimmi come si deve pregare, perchè ho molto irritato Iddio». L'anziano gli disse: «Figliuolo, io quando prego parlo così: Signore, accordami di servirti come ho servito Satana e di amarti come ho amato il peccato».</p>
<p id="D22">L'abate Evagrio diceva: «Se ti vien meno il coraggio, prega. Prega con timore e tremore, con ardore, sobrietà e vigilanza. Così bisogna pregare, soprattutto a motivo dei nostri nemici invisibili che sono malvagi e accurati nel male, perché principalmente su questo punto essi ci porranno ostacoli».</p>
<p id="D23">L'abate Macario, interrogato su come si debba pregare, rispose: «Non è necessario parlare molto nella preghiera, ma stendiamo sovente le mani  e diciamo: «Signore abbi pietà di noi, come tu vuoi e come tu sai". Quando la tua anima è in angustiata, di': «"Aiutami". E Dio ci farà misericordia, perché sa quello che a noi conviene».</p>
<p id="D24">Se fai il tuo lavoro manuale nella cella e viene l'ora della preghiera, non dire: «Finirò i miei ramoscelli e il piccolo cesto e dopo mi alzerò», ma alzati subito e rendi a Dio il debito della preghiera; diversamente prenderai a poco a poco l'abitudine di trascurare la tua preghiera e il tuo Uffizio e la tua anima diventerà deserta di ogni opera spirituale e corporale. Poiché è dall'alba che si mostra la tua volontà.</p>
<p id="D25">Un anziano diceva: «Non far mai nulla senza pregare e non avrai rimpianti».</p>
<p id="D26">L'abate Epifane diceva: «Conosci te stesso, e non cadrai mai. Procura lavoro alla tua anima, cioè la preghiera continua e l'amore di Dio, prima che un altro non le procuri cattivi pensieri; e prega affinché lo spirito d'errore si allontani da te».</p>
<p id="D27">I fratelli dicono: «Quale è la preghiera pura?». Il vecchio dice: «Quella che è breve in parole e grande in opere. Poiché se le opere non superano la richiesta non sono che parole vuote, semente che non dà frutto. Se non fosse così, perché ci accadrebbe di chiedere senza ricevere, mentre la grazia sovrabbonda di misericordia? Diverso è, del resto, il modo dei penitenti, diverso il modo degli umili; i penitenti sono mercenari, gli umili, figli».</p>
<p id="D28">Un fratello disse all'abate Pastor: «Se vedo qualche cosa, a tuo parere, posso parlarne?». L'anziano rispose: «Sta scritto: "Chi risponde prima d'aver ascoltato, fa una sciocchezza, per sua confusione". Parla dunque se ti si interroga; altrimenti, taci».</p>
<p id="D29">L'abate Arsenio, quando era ancora a Palazzo, così pregò: «Signore, conducimi verso la salvezza». Udì allora una voce che gli disse: «Arsenio, fuggi gli uomini e sarai salvo». Dopo che fu entrato nella vita monastica, pregò ancora nello stesso modo, e intese la voce dire: «Arsenio, fuggi, taci e pratica l'hesychia. Sono queste le radici del non peccare».</p>
<p id="D30">«A che cosa mi serve piacere agli uomini, se irrito il Signore mio Dio? Testimone il divino Apostolo che disse: «Se piacessi ancora a degli uomini, non sarei il servo di Cristo". Preghiamo dunque dinanzi al Signore, dicendo: «Gesù, nostro Dio, guardaci dalle loro lodi e dalle loro critiche". E non facciamo niente per piacer loro, perché le loro lodi non possono farci entrare nel Regno dei Cieli, né le loro critiche hanno il potere di impedirci d'entrare nella vita eterna, seppure non hanno proprio quello di farci entrare in essa. Sappiate dunque, o prediletti, che noi dovremo rendere conto di ogni parola inutile; fuggiamo dunque, come si fugge davanti a un serpente».</p>
<p id="D31">L'abate Arsenio arrivò un giorno presso un canneto agitato dal vento. L'anziano disse ai fratelli: «Che cosa è che si muove così?». «Sono le canne», risposero. «In verità, se qualcuno si mantiene nell'hesychia e ascolta il grido di un uccello, il suo cuore non possiede più l'hesychia. Più ancora voi, che siete agitati come queste canne».    </p>
<p id="D32">Disse un anziano: «Senza la sorveglianza delle labbra è impossibile all'uomo progredire anche in una sola virtù; poiché la prima delle virtù è la sorveglianza delle labbra».</p>
<p id="D33">Un anziano diceva: «Il silenzio è pieno di ogni vita, ma la morte è nascosta nei copiosi discorsi».</p>
<p id="D34">L'abate Isaia disse: «Ama tacere piuttosto che parlare, poiché il silenzio tesaurizza, ma il parlare disperde».</p>
<p id="D35">Un fratello domandò all'abate Poemen se era meglio vivere in disparte o con il prossimo. Il vecchio rispose: «Colui che biasima sempre e solo se stesso può vivere in qualsiasi luogo. Ma se glorifica se stesso, allora non reggerà in nessun luogo».</p>
<p id="D36">Un anziano disse: «Non colui che denigra se stesso è umile, ma colui che riceve con gioia le ingiurie, gli affronti e le critiche del prossimo».</p>
<p id="D37">L'abate Pastor disse: «L'uomo deve respirare incessantemente l'umiltà e il timor di Dio, come il soffio che inala ed espelle attraverso le narici».</p>
<p id="D38">L'arcivescovo Teofilo si recò un giorno al Monte di Nitria e l'abate del Monte gli venne incontro. «Abba», gli chiese l'arcivescovo, «che hai trovato di più vantaggioso in questa via?». L'anziano rispose: «Accusarmi e riprendermi senza tregua». «Non vi è in effetti, altra via», replicò l'arcivescovo.</p>
<p id="D39">L'abate Antonio disse all'abate Pastor: «La grande opera dell'uomo è di gettare la colpa su se stesso dinanzi a Dio e attendersi la tentazione sino all'ultimo soffio della sua vita».</p>
<p id="D40">Un fratello interrogò l'abate Sisoe: «Vedo, esaminandomi, che il ricordo di Dio non mi lascia mai». L'anziano gli disse: «Non è una gran cosa che la tua anima sia con Dio. Sarebbe grande se tu ti accorgessi che sei inferiore a tutte le creature. Questo pensiero unito al lavoro corporale: ecco ciò che corregge e conduce all'umiltà».</p>
<p id="D41">Un anziano diceva: «Se noi ci applichiamo all'umiltà, non avremo bisogno del castigo. Molti mali ci vengono causa l'orgoglio. Difatti, se l'angelo di Satana è stato dato all'Apostolo per castigarlo, per paura che egli si sollevi, a maggior ragione, a noi che viviamo nell'orgoglio, è Satana stesso che sarà dato, per farci calpestare sino a che ci umiliamo».</p>
<p id="D42">L'abate Antonio scrutava la profondità dei giudizi di Dio; e domandò: «Signore perchè alcuni muoiono dopo breve vita, mentre altri giungono all'estrema vecchiezza? Perché alcuni mancano di tutto, e altri abbondano di ogni bene? Perchè i malvagi sono ricchi, e i buoni schiacciati dalla povertà?». Una voce gli rispose: «Antonio, occupati  di te stesso: questi sono i giudizi di Dio e non ti è utile capirli</p>
<p id="D43">L'abate Evagrio disse: «Il principio della salvezza è condannare se stessi».</p>
<p id="D44">L'abate Mosè disse al fratello Zaccaria: «Dimmi che cosa devo fare». A queste parole, l'altro si gettò ai suoi piedi dicendo: «Padre proprio tu mi interroghi?». L'anziano riprese: «Credi, Zaccaria, figlio mio, ho visto lo Spirito Santo discendere su di te; per questo sono costretto a interrogarti». Si tolse allora Zaccaria il cappuccio, lo mise sotto i piedi, e calpestandolo disse: «Se non si è così calpestati non si può  essere monaci».           </p>
<p id="D45">L'abate Pastor ha detto: «Prosternarsi davanti a Dio, non darsi alcuna importanza, mandare a spasso la propria volontà: ecco gli attrezzi con i quali l'anima può lavorare».</p>
<p id="D46">L'abate Pastor ha detto: «Non darti importanza ma legati a colui che si comporta bene».</p>
<p id="D47">L'abate Pastor disse: «Un fratello domandò all'abate Alonio che cosa fosse il disprezzo di sé. L'anziano rispose: "Consiste nell'abbassarsi al di sotto degli animali, e sapere che essi non saranno condannati»</p>
<p id="D48">L'abate Pastor ha detto: «L'umiltà è la terra che il Signore ha richiesto per compiere il sacrificio».</p>
<p id="D49">Un anziano disse: «Da qualunque prova tu sia colto, non incriminare se non te solo, dicendo: "M'è accaduto per mia colpa, causa i miei peccati"».  </p>
<p id="D50">Un fratello domandò a un anziano: «Indicami una sola cosa da custodire, perché io ne viva!». L'anziano gli disse: "Se puoi essere ingiuriato e sopportarlo, è una gran cosa, che supera tutte le virtù».</p>
<p id="D51">Un anziano ha detto: «La terra sulla quale il Signore ha comandato di lavorare è l'umiltà»</p>
<p id="D52">Un anziano ha detto: «Sei giunto a serbare il silenzio? Non credere, tuttavia, di aver compiuto un atto di virtù. Di' piuttosto: «Sono indegno di parlare"».</p>
<p id="D53">Un anziano ha detto: «Se il mugnaio non copre gli occhi dell'animale che gira la macina, questi si volterà e mangerà il frutto del suo lavoro. Così, per una disposizione divina, noi abbiamo ricevuto un velo che ci impedisce di vedere  il bene che facciamo, di  beatificare noi stessi e di perdere così la nostra ricompensa. E' anche per questo che di tanto in tanto siamo abbandonati ai pensieri impuri e non vediamo più che questi; ci condanniamo così ai nostri stessi occhi, e questi pensieri sono per noi un velo che copre il poco bene che facciamo. In effetti, quando l'uomo si accusa, non perde la sua ricompensa».</p>
<p id="D54">Un fratello disse a un anziano: «Se un fratello mi rivolge parole profane, mi permetti tu, Abba, di dirgli di non farlo?». L'anziano gli disse: «No». E il fratello disse: «Perché?». L'anziano disse: «Poiché neppur noi siamo capaci di osservare questo, e c'è da temere che, dicendo al prossimo di non farlo, siamo trovati noi in procinto di farlo». Il fratello disse: «Che si deve dunque fare?». L'anziano gli disse: «Se sappiamo tacere, l'esempio basta al prossimo".</p>
<p id="D55">Fu domandato a un anziano: «Che cosa è l'umiltà?». Egli disse: «Che, se tuo fratello pecca contro di te, tu lo perdoni prima che egli ti testimoni il suo pentimento».  </p>
<p id="D56">Uno dei padri ha detto: «I Padri entravano nell'interiore attraverso l'austerità, e noi, se possiamo, entriamo nel bene attraverso l'umiltà».</p>
<p id="D57">Un anziano che abitava in Egitto diceva sempre: «Non c'è strada più breve che quella dell'umiltà».</p>
<p id="D58">L'abate Sisoe ha detto: «Colui che lavora e pensa aver fatto qualche cosa, riceve quaggiù la sua ricompensa».</p>
<p id="D59">Disse un anziano: «L'umiltà non è uno dei piatti del festino, ma il condimento che insaporisce tutti i piatti».</p>
<p id="D60">Ho udito riferire di un anziano che diceva: «A chi possiede l'umiltà di spirito, è data una corona sulla propria dimora e un coperchio sulla propria marmitta».</p>
<p id="D61">L'abate Poemen ha detto: «L'anima non è umiliata in niente se tu non le razioni il pane, cioè se tu non la riduci a nutrirsi solamente del necessario».</p>
<p id="D62">Si domandò ad abba Elia: «Con che cosa saremo salvati in questi tempi?». Egli rispose: «Ci salveremo per il fatto di non aver stima di noi stessi».</p>
<p id="D63">L'abate Sisoe diceva: «Rettifica le inclinazioni del tuo corpo e per il cuore non ti sarà richiesto  nulla».</p>
<p id="D64">Si domandò un giorno all'abate Agatone: «Che cosa è meglio: l'ascesi corporale o la custodia della mente?». «Gli uomini», rispose, «sono come gli alberi; il lavoro del corpo ne è il fogliame e la custodia della mente ne è il frutto: ora, tutti gli alberi che non danno frutto, sta scritto, saranno tagliati e gettati nel fuoco. In vista dei frutti, dunque, bisogna sorvegliare quello che accade in noi, vale a dire, custodire la nostra mente. Abbiamo anche bisogno dell'ombra e della bellezza del fogliame, che rappresentano l'ascesi corporale». Del resto l'abate Agatone era molto accorto e infaticabile nel lavoro; bastava a se stesso in tutto; assiduo al lavoro manuale, si accontentava di poco cibo e di semplici vesti.</p>
<p id="D65">Un anziano disse: «Credete forse che Satana voglia introdurre in voi tutti i pensieri? No, è per mezzo di un pensiero solo che vince l'anima e spera condurla a perdizione. Egli abbandona in essa quell'unico pensiero, non occorre altro. Atténti dunque a non mostrar compiacenza verso un solo cattivo pensiero».</p>
<p id="D66">Disse un anziano: «Compito del monaco è veder giungere fin da lontano i propri pensieri».</p>
<p id="D67">Un fratello interrogò uno dei padri: «Ci si macchia se si pensano cose riprovevoli?». Dopo aver esaminato la cosa tra loro, alcuni padri dissero: «sì certamente ci si macchia». Altri invece dissero: «No, se ci si macchiasse la salvezza diventerebbe impossibile perché noi siamo deboli; al contrario, è possibile salvarsi dal momento che noi non compiamo, corporalmente, ciò che pensiamo». Il fratello che aveva posto la domanda giudicò che queste risposte discordanti dei padri non gli erano sufficienti. Se ne andò da un anziano di maggiore esperienza e lo consultò su questo punto. L'anziano gli rispose: «Si chiedono compiti a ciascuno secondo la sua misura». - Il fratello insistette: «Te ne prego nel nome del Signore, spiegami questa parola». Il vegliardo disse: «Supponiamo che si trovi qui un vaso e che non lo si possa vedere senza desiderarlo. Due fratelli entrano; uno ha ottenuto grandi virtù con l'ascesi della vita, l'altro poche. Se lo spirito del monaco perfetto si turba nel vedere questo vaso e se si dice: "Voglio averlo immediatamente, ma ricaccia il desiderio, non resta macchiato. Quanto a colui che non è ancora giunto a un alto grado di virtù, se brama questo vaso e ne rimugina a lungo il pensiero perchè il desiderio ve lo spinge, ma di fatto non lo ruba, neppure lui si macchia".</p>
<p id="D68">Un fratello disse all'abate Sisoe: «Perché le mie «passioni non si allontanano?». «Gli strumenti delle passioni sono in te», gli rispose, «ma se renderai loro i loro pegni, se ne andranno».</p>
<p id="D69">L'abate Geronte di Petra disse: «Molti di coloro che sono tentati dalle voluttà del corpo non peccano con il corpo, ma commettono impurità nel pensiero. E pur conservando la verginità del corpo commettono impurità nella loro anima. Dunque, miei diletti, fate come sta scritto: "Ciascuno custodisca il suo cuore con attenta vigilanza».  </p>
<p id="D70">Un fratello domandò all'abate Arsenio: «Che cosa devo fare, Abba? Un pensiero mi angustia: poiché non riesci né a digiunare né a lavorare, visita almeno gli ammalati. Questo merita ricompensa». L'anziano riconobbe in ciò la semente del diavolo: «Su», gli rispose, «mangia, bevi, dormi; soltanto, non uscire dalla tua cella». Sapeva infatti che la fedeltà alla cella rende il monaco tale quale deve essere. Tre giorni dopo, il fratello fu colto dall'accidia Trovando poi qualche piccola palma, la spezzò, e il giorno dopo si mise a farne una corda. Quando ebbe fame, si disse: «Ecco qualche altra piccola  palma: terminiamole e poi mangerò». Fatto questo, si disse ancora: «Voglio leggere un poco, e poi mangio». E, dopo aver letto: «Recitiamo qualche breve salmo, e dopo mangeremo senza scrupoli». E così, con l'aiuto di Dio, progrediva a poco a poco, sino a diventare ciò che doveva essere, e padroneggiando i suoi cattivi pensieri, ne trionfò.</p>
<p id="D71">Un fratello, perseguitato dal pensiero di lasciare il monastero, se ne aperse con il suo abate. Questi rispose: «Rimani in cella, dà il tuo corpo in pegno ai quattro muri della tua cella. Non preoccuparti di quel pensiero. Che il tuo pensiero vada dove vuole, ma che il tuo corpo non esca dalla cella»</p>
<p id="D72">L'abate Ammon interrogò l'abate Pastor sui pensieri impuri e i vani desideri del cuore umano. L'abate rispose: «Un'ascia può vantarsi di far qualcosa senza colui che se ne serve per tagliare?  Ebbene tu non coltivare questi pensieri ed essi saranno senza effetto su di te».</p>
<p id="D73">Anche l'abate Giuseppe interrogò l'abate Pastor sui pensieri impuri. L'abate Pastor gli rispose: «Se si chiude un serpente o uno scorpione in un vaso e poi lo si tappa, dopo un certo tempo finirà per soffocare. Lo stesso avviene per i cattivi pensieri che il demonio fa germogliare in noi; a poco a poco soffocati dalla pazienza di colui che li ha avuti».</p>
<p id="D74">Un fratello visitò l'abate Pastor e gli disse: «Mi vengono molti pensieri e mi mettono in pericolo». L'anziano lo portò allora all'aria aperta e gli disse: «Distendi il tuo abito e chiudici dentro il vento! Il fratello gli rispose: «Questo non lo posso fare!». «Dunque», rispose l'anziano, «se non puoi far questo , ancor meno potrai impedire il sorgere di quei pensieri; ma ciò che puoi fare è resistere loro».</p>
<p id="D75">Un fratello interrogò un anziano: «Che fare? Una moltitudine di pensieri mi fa guerra e non so come resistere». Disse l'anziano: «Non lottare mai contro tutti, ma contro uno solo. Poiché tutti i pensieri dei monaci hanno una testa sola. Bisogna dunque esaminare quale sia realmente quell'unico pensiero e quale la sua natura, poi lottare contro di esso. Allora tutti gli altri pensieri perderanno la loro forza».</p>
<p id="D76">Quando l'abate Pastor si preparava a uscire per l'Uffizio, sedeva dapprima in disparte per circa un'ora onde sbrogliare i propri pensieri. Poi usciva.</p>
<p id="D77">«A ogni pensiero che ti sopravviene», dicevano i vecchi, «tu domanda: «Sei dei nostri o vieni dal nemico?". E non potrà non confessartelo».</p>
<p id="D78">Un anziano ha detto: «L'oblio è la radice di tutti i mali».</p>
<p id="D79">Un fratello assillato dai cattivi pensieri era molto addolorato e, per grande umiltà, diceva: «Io, con tali pensieri, non sono in grado di ottenere salvezza». Se ne andò dunque presso un grande anziano e gli raccomandò di pregare perché questi pensieri gli fossero tolti. L'anziano gli disse: «Questo non ti è utile, figlio mio». Ma lui insisteva con violenza. E come costui ebbe pregato, Dio tolse la lotta al fratello; e subito egli cadde nella presunzione e nell'orgoglio. E se ne andò a pregare l'anziano che gli ritornassero i pensieri e l'umiltà che aveva.    </p>
<p id="D80">Se tu sei assillato dai pensieri impuri, non nasconderli, ma raccontali subito al tuo padre spirituale e così dominali. Poiché, nella misura in cui si nascondono i propri pensieri, essi si moltiplicano e prendono forza. Allo stesso modo di un serpente che esce dalla sua tana e subito fugge correndo, così i pensieri malvagi una volta palesati dileguano subito. E come un verme in un legno, così i cattivi pensieri corrompono il cuore. Chi palesa i propri pensieri è rapidamente guarito; chi li nasconde fa peccato d'orgoglio. Poiché, se non hai abbastanza fiducia in qualcuno per svelargli le tue lotte, questa è la prova che non hai  l'umiltà. Poiché a colui che è umile tutti appaiono come santi e buoni, mentre considera se stesso come l'unico peccatore. D'altronde, se qualcuno invoca Dio con tutto il suo cuore e interroga un uomo sui propri pensieri, l'uomo gli risponde o piuttosto è Dio che per la mediazione dell'uomo risponde come si deve, lui che aprì la bocca dell'asina di Balaam, anche se l'interrogato è indegno e peccatore.</p>
<p id="D81">Un fratello domandò a un anziano: «Che devo fare, Abba, per combattere i pensieri che vengono dalle passioni?». Egli rispose: «Prega il Signore, affinché gli occhi della tua anima  vedano gli aiuti che Dio manda all'uomo per fargli da baluardo e proteggerlo.</p>
<p id="D82">Un fratello domandò a un anziano: «Che devo fare quando i miei pensieri mi turbano?». Egli rispose: di' loro: "Ciò mi riguarda? Che ho da fare con voi?". E avrai il riposo. Non contarli per niente, butta la tua volontà dietro te, sii senza alcuna preoccupazione, e i pensieri fuggiranno lontano da te».</p>
<p id="D83">Un fratello interrogò un anziano e gli disse: «Che vuoi che faccia di questi cattivi pensieri che penetrano nel mio cuore?». L'anziano gli rispose: «Vedi il vestito che riponi in una cassapanca e dimentichi là, senza toglierlo né sbatterlo: sarà perduto, non sarà più di alcuna utilità a nessuno. Ma se tu sbatti il vestito e lo porti costantemente, non si rovinerà ma durerà. Così è per i cattivi pensieri, se tu parli loro e te ne compiaci, essi spingeranno sempre più la loro radice nel tuo cuore, cresceranno e non se ne andranno più. Se, al contrario, tu non gli parli e se, anziché compiacertene, li hai in odio, periranno e usciranno dal tuo cuore».</p>
<p id="D84">Un anziano parlò intorno ai pensieri impuri: «E' per negligenza che noi li tolleriamo; perché se fossimo convinti che Dio abita in noi, mai vi introdurremmo qualcosa di estraneo: il Signore Cristo, che vive in noi e con noi è testimone della nostra vita. Per questo noi che lo portiamo e lo contempliamo, non dobbiamo trascurarci ma santificarci, poiché egli stesso è santo. Teniamoci sulla Pietra, e il fiume potrà rovesciare contro di noi le sue onde, si sarà senza timore e non si potrà cadere. Canta l'anima tranquilla: "Quelli che hanno fiducia nel Signore, somigliano al monte Sion: mai sarà scosso colui che abita Gerusalemme"».</p>

<p id="D86">L'Abate Pambo interrogò l'Abate Antonio dicendo: Che dovrei fare? Il vecchio gli rispose: Non fidarti della tua rettitudine, non pentirti di un'azione già compiuta, e controlla la tua lingua e il tuo ventre.</p>
<p id="D87">L'Abate Giuseppe di Tebe disse: Vi sono tre categorie di uomini degne di essere onorate al cospetto di Dio. La prima è quando un uomo debole è colto dalle tentazioni e le affronta rendendo grazie a Dio. La seconda è quando uno compie con purezza tutte le sue azioni di fronte a Dio e non fa nulla per compiacere gli uomini. La terza poi è quando uno rispetta e vive secondo i precetti di un padre spirituale, e rinuncia a tutti i propri desideri.</p>
<p id="D88">Un confratello interrogò un anziano dicendo: Quale cosa è così buona da essere compiuta e tale che io viva in essa? Il vecchio disse: Solo Dio conosce ciò che è buono. Tuttavia ho sentito dire che uno interrogò fra i Padri il grande Abate Nistero, che era amico dell'Abate Antonio, e gli disse: Quale azione è così buona che io possa compierla? Ed egli rispose: Le azioni sono tutte uguali. La scrittura dice: Abramo fu ospitale, e Dio era con lui [Gn., 18]. Elia amava la quies, e Dio era con lui. Davide era umile, e Dio era con lui. Dunque ciò che vedi che la tua anima desidera in conformità a Dio, fallo, e abbi cura del tuo cuore. [nota: Si è preferito non tradurre la parola quies (= pace, riposo) per non privarla, con una resa necessariamente univoca, della ricchezza di sfumature che essa possiede nel gergo patristico e che Merton illustra nell'introduzione. Fine nota.]</p>
<p id="D89">Disse ancora l'Abate Pastori: Povertà, tribolazione e saggezza: queste sono le pratiche della vita eremitica. Infatti è scritto: se si considerano questi tre uomini: Noè, Giobbe e: Daniele, Noè rappresenta coloro che non possiedono nulla, Giobbe quelli che sono nella tribolazione, Daniele coloro che sanno distinguere il bene dal male. Se un uomo fa queste tre cose, Dio abita in lui [Ez., 14, 141].</p>
<p id="D90">L'Abate Pastor disse: Se un monaco odia due cose, può esser libero da questo mondo. Il confratello allora disse: Quali sono? E il vecchio rispose: L'assenza di tormento corporale e la vanagloria.</p>
<p id="D91">Dell'Abate Pambo raccontavano che proprio quando stava per morire disse ai santi che gli stavano accanto: Da quando sono giunto in questo luogo di eremitaggio, ho costruito la mia cella e vi ho abitato, non ricordo di aver mangiato pane se non quello derivante dal lavoro delle mie mani, né di aver pronunciato parole di cui mi sia pentito fino a questo momento. E vado dal Signore come se non avessi neppure iniziato a servire Dio.</p>
<p id="D92">Un confratello chiese a un anziano: Come viene all'uomo il timor di Dio? E l'anziano rispose: Se un uomo vive in umiltà e in povertà e non giudica gli altri, in questo modo si manifesta in lui il timor di Dio.</p>
<p id="D93">Un giorno alcuni confratelli uscirono dal monastero per visitare gli eremiti che vivevano nel deserto. Giunsero da uno che li ricevette con gioia; vedendo che erano stanchi, li invitò a mangiare prima dell'ora stabilita e mise davanti a loro tutto il cibo che aveva a disposizione. Ma quella notte, quando tutti avrebbero dovuto dormire, l'eremita udì i cenobiti parlare tra loro e dire: Questi eremiti mangiano più di noi del monastero. Ora, all'alba gli ospiti partirono per visitare un altro eremita. E quando stavano per partire, il loro ospite disse: Salutatelo per me, e dategli questo messaggio: Sta' attento a non bagnare le verdure. Quando raggiunsero l'altro eremo consegnarono questo messaggio. E il secondo eremita comprese il significato delle parole. Così fece sedere i visitatori e fece loro intrecciare canestri e sedutosi con loro lavorò senza sosta. E alla sera, quando venne l'ora di accendere la lampada, aggiunse una dose supplementare di salmi al numero abituale. Dopodiché disse loro: Solitamente qui non mangiamo tutti i giorni, ma poiché voi siete venuti ugualmente, è giusto oggi fare un po' di cena per cambiare. Quindi diede loro pane secco e sale e aggiunse: Ecco un banchetto speciale per voi. Oltre a ciò servì un po' di salsa di aceto, sale e olio e la diede loro; dopo cena si alzarono ancora e ripresero a recitare i salmi, e continuarono a pregare quasi fino all'alba; a questo punto l'eremita disse: Bene, non possiamo finire tutte le nostre preghiere abituali, poiché siete stanchi a causa del vostro viaggio. Sarà meglio che vi riposiate un po'. E così quando giunse la prima ora del giorno, tutti volevano partire, ma egli non voleva lasciarli andare. Continuava a dire: State un po' con me. Non posso lasciarvi andare così presto; la carità richiede che vi trattenga per due o tre giorni. Ma essi, udendo ciò, aspettarono che si facesse buio e poi con il favore della notte partirono.</p>
<p id="D94">Un anziano disse: La vita del monaco consiste in questo: lavoro, obbedienza, meditazione, ed è tale che egli non deve giudicare, né recare oltraggio, né lamentarsi. Infatti è scritto: Voi che amate il Signore, odiate il male [Sal., 97, 10]. La vita del monaco consiste in questo: non frequentare gli ingiusti, non guardare il male con i propri occhi, non essere curioso, non considerare e non prestare ascolto ai fatti degli altri, non rubare, ma dare più del dovuto; non avere cuore superbo né pensieri malvagi; non riempire il ventre, ma fare tutto con criterio. Ecco, essere monaco consiste in tutto questo.</p>
<p id="D95">Un anziano disse: Elimina la fiducia in te stesso, controlla la tua lingua e il tuo ventre, e astieniti dal vino. E se uno parla con te di qualsiasi argomento, non litigare con lui. Ma se dice bene, dagli il tuo assenso. Se invece dice male, digli: Tu sai quel che dici. Non litigare con lui a proposito di ciò che ha detto, e allora la tua anima sarà in pace.</p>
<p id="D96">L'Abate Antonio disse: Come i pesci, se restano per lungo tempo a secco, muoiono, così anche i monaci, se restano a lungo fuori della cella o si trattengono con la gente profana, vengono distolti dalla meditazione che si sono prefissi. Bisogna dunque che come il pesce si getta in mare così anche noi corriamo in cella, per evitare, attardandoci fuori casualmente, di dimenticarci di badare alla nostra anima.</p>
<p id="D97">L'Abate Arsenio, quando abitava ancora alla corte imperiale, pregò il Signore dicendo: Signore, guidami alla salvezza. Ed ecco che gli giunse una voce che diceva: Arsenio, allontanati dagli uomini, e ti salverai. Sempre lui, avviandosi alla vita monastica, pregò di nuovo pronunciando le stesse parole. E udì una voce che diceva: Arsenio fuggi, sta' in silenzio e ricerca la quies, giacché da questo deriva l'assenza di peccato.</p>
<p id="D98">Un confratello andò dall'Abate Mosé a Sceta, chiedendogli un colloquio. Il vecchio gli rispose: Va', siedi nella tua cella e la tua cella ti insegnerà tutto.</p>
<p id="D99">Un anziano vide uno che rideva e gli disse: Siamo destinati a render conto di tutta la nostra vita davanti al Signore del cielo e della terra; e tu ridi?</p>
<p id="D100">Dicevano dell'Abate Agatone che si mise per tre anni una pietra in bocca, finché non imparò a tacere.</p>
<p id="D101">Un confratello interrogò l'Abate Isidoro, il più anziano di Sceta, dicendo: Perché i demoni ti temono così tanto? Il vecchio gli disse: Da quando sono diventato monaco, cerco di non lasciare che la collera salga fino alle mie labbra.</p>
<p id="D102">L'Abate Anastasio aveva un libro scritto su pergamena finissima, che valeva diciotto soldi, e in esso aveva sia il Vecchio che il Nuovo Testamento in versione integrale. Una volta un fratello venne a trovarlo e vedendo il libro se ne andò con esso. Così il giorno in cui l'Abate Anastasio andò per leggere il proprio libro e trovò che non c'era più, capì che il fratello l'aveva preso. Ma non gli mandò dietro nessuno, per chiederne notizia, per timore che il fratello potesse aggiungere una bugia al furto. Poi il fratello scese nella città più vicina per vendere il libro. E il prezzo che chiese fu di sedici soldi. Il compratore disse: Dammi il libro, affinché possa scoprire se vale tanto. Con ciò, il compratore portò il libro da vedere a sant'Anastasio e disse: Padre, dà un'occhiata a questo libro, per favore, e dimmi se pensi che dovrei comprarlo per sedici soldi. Vale dunque così tanto? L'Abate Anastasio disse: Si, è un bel libro, vale tutto quel prezzo. Così il compratore ritornò dal fratello e disse: Ecco il tuo denaro. Ho mostrato il libro all'Abate Anastasio che ha detto che è bello e che vale almeno sedici soldi. Ma il fratello disse: E’ tutto ciò che ha detto? Ha fatto altre osservazioni? No, disse il compratore, non ha detto altro. Beh! disse il fratello, ho cambiato idea, e dopo tutto non voglio vendere questo libro. Allora andò di corsa dall'Abate Anastasio e lo supplicò in lacrime di riprendersi il libro. Ma l'Abate non volle accettarlo, dicendo: Va' in pace, fratello, te ne faccio dono. Ma il fratello disse: Se non lo riprenderai, non avrò mai più pace. Dopo quell'episodio il fratello abitò con l'Abate Anastasio per il resto della sua vita.</p>
<p id="D103">Disse ancora l'Abate Macario: Se volendo rimproverare qualcuno sei indotto alla collera, soddisfi una tua passione; non perdere te stesso per salvare un altro.</p>
<p id="D104">Disse ancora l'Abate Iperichio: è bene mangiare carne e bere vino piuttosto che divorare le carni dei propri fratelli denigrandoli.</p>
<p id="D105">Un'altra volta a Sceta fu portata una brocca di vino nuovo perché ne fosse dato ai confratelli un calice per ciascuno. Un confratello entrando vide che gli altri ricevevano il vino e fuggì nella cripta, che crollò. Avendo sentito rumore, gli altri accorsero e trovarono il confratello che giaceva a terra mezzo morto; e presero a rimproverarlo, dicendo: Ti sta bene, perché hai peccato di superbia. Ma l'Abate, consolandolo, disse: Perdonate il mio figliolo: ha fatto bene. E, in nome di Dio, questa cripta non sarà ricostruita finché vivo io, affinché il mondo sappia che a Sceta è crollata una cripta per un calice di vino.</p>
<p id="D106">Un monaco, lungo un sentiero, si imbatté nelle ancelle di Dio. Dopo averle viste cambiò strada. E la Badessa gli disse: Se tu fossi stato un monaco perfetto, non ci avresti osservate a tal punto da riconoscere che eravamo donne.</p>
<p id="D107">Un confratello rinunciò al mondo e diede ai poveri ciò che possedeva, ma mantenne poche cose in suo possesso. Si recò poi dall'Abate Antonio. Il vecchio, quando l'ebbe saputo gli disse: Se vuoi diventare monaco, vai al villaggio, compra della carne, mettila sul tuo corpo nudo e così torna qui. Una volta che il fratello ebbe fatto ciò, i cani e gli uccelli lacerarono il suo corpo. Giunto dal vecchio questi gli chiese se aveva fatto ciò che gli aveva ordinato. E mentre quello gli mostrava il proprio corpo straziato, sant'Antonio disse: Coloro che rinunciano al mondo e vogliono tenere del denaro vengono assaliti e sbranati dai diavoli proprio in questo modo.</p>
<p id="D108">L'Abate Teodoro di Fermo aveva tre bei libri. Recatosi dall'Abate Macario gli disse: Ho tre libri e traggo giovamento dalla loro lettura. Ma anche i fratelli li chiedono per leggerli, e anch'essi ne traggono giovamento. Dimmi dunque: che debbo fare? E il vecchio rispondendo disse: Certamente le tue sono buone azioni, ma meglio di tutto è non possedere nulla. Dopo aver inteso queste parole egli se ne andò, vendette i libri menzionati sopra e diede ai poveri il denaro ricavatone.</p>
<p id="D109">L'Abate Ammone disse di aver passato quattordici anni a Sceta pregando Dio giorno e notte di dargli la forza di vincere la collera.</p>
<p id="D110">L'Abate Pastor disse che la virtù del monaco si manifesta nella tentazione.</p>
<p id="D111">Un anziano diceva: Per questo non facciamo progressi, perché non conosciamo i nostri limiti e non abbiamo pazienza nel compiere l'opera che abbiamo intrapreso, ma vogliamo entrare in possesso della virtù senza alcuno sforzo.</p>
<p id="D112">Un anziano disse: Come un albero non può dare frutto se è trapiantato parecchie volte, così neppure un monaco che cambia spesso la sua sede può dare frutto.</p>
<p id="D113">Un anziano disse: La cella di un monaco è la famosa fornace di Babilonia, [Dn 3, 19-27] dove tre fanciulli trovarono il figlio di Dio, ma è anche la colonna della nube dalla quale Dio parlò a Mosè [Es 14, 19].</p>
<p id="D114">Un giorno un fratello andò dall'Abate Teodoro di Fermo e passò tre giorni a chiedergli di ascoltare la sua parola. Ma quello non gli rispose ed egli se ne andò triste. Allora un suo discepolo disse all'Abate: Padre, perché non hai parlato? Ecco che se n'è andato via triste. E il vecchio disse: Credimi, non gli ho parlato perché è un mercante e vuole vantarsi delle parole altrui.</p>
<p id="D115">Un altro fratello interrogò lo stesso vecchio, l'Abate Teodoro, e iniziò a parlare e a fare domande su cosa dovesse ancora fare. Il vecchio gli disse: Non hai ancora trovato una nave, né hai collocato su di essa i tuoi bagagli, né hai intrapreso la navigazione, e sei già giunto nella città dove avevi stabilito di giungere? Solo dopo esserti occupato di ciò di cui parli, soltanto allora parlane.</p>
<p id="D116">Un giorno un giudice della provincia sentì parlare dell'Abate Mosè e si recò a Sceta per vederlo; quando annunciarono al vecchio il suo arrivo, egli si levò per fuggire in una palude; quel giudice con i suoi lo incontrò e gli chiese: Dicci, o vecchio, dov'è la cella dell'Abate Mosè? Ed egli rispose loro: Perché volete cercarlo? E’ stolto ed eretico. Il giudice, quando giunse alla chiesa, disse ai chierici: Sentendo parlare dell'Abate Mosè, sono venuto a vederlo; ed ecco che mi venne incontro un vecchio diretto in Egitto al quale domandai dov'è la cella dell'Abate Mosè; ed egli ci disse: Perché lo cercate? E’ stolto ed eretico. Ma i chierici ascoltandolo si rattristarono e dissero: Com'è il vecchio che vi ha parlato in questi termini di quel santo? Ed essi risposero: Porta un abito vecchissimo, è alto e scuro. E i chierici dissero: E’ proprio l'Abate Mosè poiché non voleva che lo vedeste, per questo vi ha parlato cos di sé. Il giudice se ne andò rafforzato nella fede.</p>
<p id="D117">L'Abate Poemen disse: Se Nabuzardan, il più eccellente fra i cuochi, non fosse venuto a Gerusalemme, il tempio del Signore non sarebbe bruciato [2 Re 25, 8-21]. Se non si fosse insinuata nell'anima la voracità, i sensi dell'uomo non sarebbero stati infiammati dalle tentazioni del demonio.</p>
<p id="D118">Un fratello forestiero andò dall'Abate Silvano, sul monte Sinai, e vedendo che i confratelli lavoravano, disse loro: Perché vi occupate di un cibo che perisce? Maria infatti ha scelto la parte buona [Lc 10, 38-42]. Allora il vecchio disse al suo discepolo Zaccaria: Dagli un libro da leggere e prima di tutto mettilo in una piccola cella. Ma all'ora nona quel fratello guardava nella strada se per caso il vecchio lo mandasse a chiamare per mangiare. E dopo che fu trascorsa l'ora nona andò dal vecchio dicendogli: Forse oggi i confratelli non hanno pranzato, padre? Quando il vecchio rispose di sì quello disse: Perché non mi hai fatto chiamare? Allora l'Abate Silvano gli rispose: Tu sei un uomo spirituale e non hai bisogno di questo cibo; noi invece, in quanto fatti di carne e ossa, abbiamo bisogno di mangiare e perciò lavoriamo, mentre tu hai scelto la parte buona. Infatti tu leggi tutto il giorno e non vuoi ricevere il cibo materiale. Dopo aver udito queste parole, quello iniziò a pentirsi e a dire: Perdonami, padre. Allora Silvano gli rispose: Dunque Marta è necessaria a Maria, infatti grazie a Marta anche Maria viene lodata.</p>
<p id="D119">Uno dei monaci, Serapione, che possedeva soltanto un Vangelo, lo vendette e diede il ricavato agli affamati, lasciando una parola degna di essere ricordata: Ho venduto - disse - proprio quel libro che continuamente mi diceva: Vendi ciò che possiedi e dallo ai poveri.</p>
<p id="D120">Uno dei confratelli, essendo stato offeso da un altro, andò dall'Abate Sisois e, raccontandogli l'offesa subita, aggiunse: Voglio vendicarmi, o padre. Il vecchio iniziò a chiedergli di lasciare a Dio la vendetta. Ma quello disse: Non desisterò se prima non sarò stato vendicato adeguatamente. Il vecchio gli rispose: Poiché hai deciso questo una volta per tutte nel tuo animo, preghiamo ancora; e alzandosi in piedi iniziò a pregare: Dio, ormai non ci serve più che tu ti occupi di noi, perché, come dice questo fratello, vogliamo e possiamo vendicarci da soli. Avendo udito ciò, quel fratello, gettatosi ai piedi del vecchio, chiese perdono, promettendo che non avrebbe mai litigato con colui contro il quale era in collera.</p>
<p id="D121">Un fratello interrogò l'Abate Sisois dicendo: Se i ladroni o i selvaggi mi attaccheranno con l'intenzione di uccidermi e io potrò avere la meglio, mi ordini di ucciderli? Egli rispose: Non farlo assolutamente, ma demanda tutto a Dio. Infatti confida che ogni avversità che ti toccherà ti giunge per i tuoi peccati, giacché devi attribuire tutto alla giustizia distributiva di Dio.</p>
<p id="D122">Sul monte detto Atzlibeo c'era un grande eremita, che fu assalito dai ladri. Ma poiché egli aveva gridato, altri confratelli, accorsi dai luoghi vicini, li acchiapparono. Quando furono condotti in città, il giudice li mandò in prigione. Allora quei confratelli iniziarono ad affliggersi perché proprio grazie a loro i ladroni erano stati consegnati al giudice. Andando dall'Abate Poemen, gli riferirono il fatto. Egli scrisse all'eremita dicendo: Se ricordi da dove ha avuto origine il primo tradimento capirai anche la ragione del secondo. Infatti se non fossi stato tradito dai tuoi pensieri, non avresti mai perpetrato il secondo tradimento consegnando quegli uomini ai giudici. L'eremita, colpito da quelle parole, si levò di colpo e andò in città, e facendo scarcerare pubblicamente i ladri li liberò dalla tortura.</p>
<p id="D123">Il discepolo di un filosofo aveva peccato e poiché voleva essere perdonato, il filosofo gli disse: Non ti perdono se per tre anni non porterai i pesi degli altri. Quando ritornò dopo tre anni dopo aver scontato la sua colpa, il filosofo gli disse: Non ti perdono ancora, se per altri tre anni non pagherai coloro che ti oltraggiano e ti insultano. Una volta che il giovane ebbe adempiuto anche a questo, e gli furono rimesse le sue colpe, il maestro gli disse: Ora vieni ed entra in Atene, per impararvi la sapienza. Là c'era un vecchio saggio, che sedeva presso la porta e insultava tutti quelli che entravano per metterli alla prova. Ma quando fece la stessa cosa con il giovane che entrava in quel momento, questi si mise a ridere fragorosamente. Allora il vecchio gli disse: Che fai? Io ti insulto e tu ridi? Il giovane gli rispose: Non vuoi che rida, dopo che per tre anni ho pagato la gente per subire quel che oggi subisco da te gratuitamente? Allora il vecchio gli disse: Entra dunque in città, poiché ne sei degno. L'Abate Giovanni era solito raccontare questa storia e vi aggiungeva di suo: Questa è la porta di Dio, attraverso la quale, fra molte tribolazioni e oltraggi, i nostri Padri sono entrati lietamente nella Sua città.</p>
<p id="D124">Un giorno nella Valle delle Celle si celebrava una festa e i confratelli mangiavano in comunità. Là c'era un confratello che disse a quello che serviva in tavola: Non mangio cibo cucinato ma solo sale [nota]. Quello che serviva chiamò un altro confratello in presenza di tutta la comunità dicendo: Quel confratello non mangia cibo cucinato; portagli del sale. Ma uno degli anziani si alzò e gli disse: Sarebbe stato meglio che tu mangiassi carni da solo nella tua cella, piuttosto che queste parole fossero udite in presenza di così tanti confratelli. [nota: Il sale era usato per condire il pane secco.]</p>
<p id="D125">Un confratello aveva peccato e il presbitero gli ordinò di uscire dall'assemblea. Allora Bessarione si alzò e uscì con lui dicendo: Anch'io sono un peccatore.</p>
<p id="D126">Un giorno a Sceta si scoprì che un confratello aveva peccato; gli anziani si riunirono e mandarono a chiamare l'Abate Mosè, dicendogli di venire; ma quello non volle andare. Allora il presbitero lo mandò a chiamare dicendo: Vieni, poiché la comunità dei confratelli ti attende. E quello, levatosi, andò. Tuttavia portando con sé una cesta vecchissima, la riempì di sabbia e se la trascinò dietro. Quelli gli andarono incontro dicendo: Che significa, o Padre? E il vecchio rispose loro: I miei peccati scorrono a profusione alle mie spalle e io oggi sono venuto a giudicare i peccati altrui? Allora essi, sentendolo, non dissero nulla al confratello, e anzi lo perdonarono.</p>
<p id="D127">Un fratello interrogò l'Abate Pastor dicendo: Che fare, giacché la mia anima è stretta dall'angoscia quando siedo in preghiera? Il vecchio gli rispose: Non disprezzare e non condannare nessuno, non biasimare nessuno: Dio ti darà la pace e la tua meditazione non sarà turbata.</p>
<p id="D128">Un anziano disse: Non giudicare un fornicatore se sei casto, poiché come lui trasgredirai la legge. Infatti colui che disse: Non fornicare, disse anche: Non giudicare.</p>
<p id="D129">Uno dei Padri raccontò che un vecchio stava nella sua cella lavorando con impegno, e indossava una stuoia di giunco. Poiché si era recato dall'Abate Ammone, l'Abate Ammone gli vide indossare la stuoia di giunco e gli disse: Questo non ti serve a nulla. Il vecchio gli disse: Tre pensieri mi tormentano: uno che mi spinge ad allontanarmi da qualche parte in solitudine; l'altro, che mi induce a cercare una terra straniera dove nessuno mi conosca; il terzo, che mi spinge a rinchiudermi nella mia cella, per non vedere nessuno, e a mangiare dopo due giorni. L'Abate Ammone gli disse: Non ti serve fare nessuna di queste tre cose; piuttosto stai nella tua cella, mangia poco ogni giorno, e tieni sempre in mente le parole di quel pubblicano che si leggono nel Vangelo [Lc 18, 13]: [nota] così potrai salvarti. [nota: La formula " Signore, abbi pietà di me peccatore! " è la base della " preghiera di Gesù ", ripetuta più volte e recitata da tutti nell'ambito del monachesimo orientale.]</p>
<p id="D130">Si raccontava che l'Abate Giovanni il Nano una volta disse a un suo confratello più anziano: Vorrei essere tranquillo come gli angeli, che non fanno nulla e servono Dio senza sosta; e, spogliandosi delle vesti, se ne andò in solitudine. Trascorsa una settimana, tornò dal confratello, e, mentre batteva alla porta, quello prima di aprire gli rispose dicendo: Chi è? E quello disse: Sono Giovanni. A sua volta il confratello gli ribatté dicendo: Giovanni è diventato un angelo e non è più fra gli uomini. Ma quello continuava a battere alla porta dicendo: Sono io. L'altro non gli aprì ma lo lasciò battere. Poi aprendo gli disse: Se sei uomo, hai bisogno di darti da fare ancora per vivere; se invece sei un angelo perché chiedi di entrare in una cella? Quello pentendosi disse: Perdonami, o fratello, perché ho peccato.</p>
<p id="D131">L'Abate Pastor disse: Se una cassa piena di abiti viene abbandonata per lungo tempo, gli abiti contenuti in essa marciscono; così sono anche i pensieri nel nostro cuore. Se non li metteremo in atto concretamente, nel tempo si deformeranno e marciranno.</p>
<p id="D132">Un'altra volta disse: Se ci sono tre monaci che vivono insieme, dei quali uno sappia meditare bene, l'altro sia debole di salute e renda grazie per questo, e il terzo li serva entrambi di buona volontà, questi tre sono simili, come se adempissero a un'unica mansione.</p>
<p id="D133">Disse ancora: Malvagità non caccia affatto malvagità; se uno ti ha fatto del male, tu fagli del bene, per distruggere la sua malvagità con le tue opere buone.</p>
<p id="D134">Disse ancora: Chi si lamenta, non è un monaco; chi fa il male in cambio del male, non è un monaco; chi cede all'ira, non è un monaco.</p>
<p id="D135">Un confratello andò dall'Abate Pastor e gli disse: Mi vengono molti pensieri e sono in pericolo per causa loro. Il vecchio lo mandò all'aria aperta e gli disse: Dilata il tuo petto e trattieni l'aria al suo interno. Quello rispose: Non posso farlo. Allora il vecchio gli disse: Se non puoi far questo, non puoi neppure impedire ai pensieri di entrarvi, ma è tuo dovere resistere a essi.</p>
<p id="D136">Un'altra volta l'Abate Pastor raccontò che l'Abate Ammone aveva detto: C'è un uomo che per tutta la vita porta con sé una scure, ma non riesce ad abbattere un albero; ce n'è un altro che è abituato a tagliare alberi e con pochi colpi abbatte l'albero. La scure è il discernimento.</p>
<p id="D137">Un fratello interrogò l'Abate Pastor dicendo: Alla mia anima nuoce il fatto che io viva con il mio padre spirituale. Che mi ordini dunque, di restare ancora da lui? L'Abate Pastor sapeva che l'anima di quel fratello subiva danno a causa del suo padre spirituale e si stupiva che quello gli chiedesse se doveva restare. Gli disse: Se vuoi, resta. Quello se ne andò e rimase da lui. Ma andò un'altra volta dicendo all'Abate Pastor: Ho un peso nell'anima. E l'Abate Pastor non gli disse: Allontanati da lui. Venne una terza volta e disse: Credimi, non starò più con lui. Il vecchio gli disse: Ecco, ora sei salvo, va' e non stare più con lui. Infatti l'Abate Pastor disse a quel fratello: Chi vede la sua anima danneggiata, non ha bisogno di fare domande. Quando si tratta di pensieri nascosti, è giusto porre domande, in modo che gli anziani possano esaminarli; ma in caso di peccati manifesti, non bisogna porre domande, bensì stroncarli immediatamente.</p>
<p id="D138">L'Abate Palladio disse: Bisogna che l'anima, volgendosi nella direzione della volontà di Cristo, o impari coscienziosamente ciò che non sa o insegni apertamente ciò che ha appreso. Ma se, pur avendone la possibilità, rifiuta entrambe le cose, è affetta da follia. Infatti l'inizio dell'allontanamento da Dio è l'avversione per la dottrina e il disinteresse per ciò di cui sempre ha fame l'anima che ama Dio.</p>
<p id="D139">Un anziano disse: Se uno è rimasto in un luogo e non ha prodotto frutti, è proprio il luogo a respingerlo, perché non è stato reso fertile.</p>
<p id="D140">A un vecchio fu chiesto: Cosa significa ciò che si legge, la "via stretta e angusta" [Lc 13, 24]? Il vecchio rispose dicendogli: La "via stretta e angusta" è questa: che l'uomo faccia violenza ai suoi pensieri e stronchi i suoi desideri a causa di Dio. Questo è anche quanto è scritto dagli apostoli: Ecco, abbiamo abbandonato tutto e ti abbiamo seguito [Lc 18, 28].</p>
<p id="D141">Un anziano disse: Siamo condannati non perché in noi si insinuano pensieri cattivi, ma perché facciamo cattivo uso dei nostri pensieri. Infatti per colpa dei nostri pensieri ci accade di naufragare, ma al contrario a causa loro possiamo anche ricevere un premio.</p>
<p id="D142">Diceva un anziano: C'è un uomo che, pur mangiando molto, ha ancora fame; c'è anche un altro uomo che mangia poco ed è sazio. Ebbene, riceve maggior ricompensa quello che mangia molto e ha ancora fame, di quello che mangia poco ed è sazio.</p>
<p id="D143">Gli altri confratelli lodavano unanimemente un fratello in presenza dell'Abate Antonio; ma quando il vecchio lo ebbe messo alla prova, scoprì che non tollerava le offese. E il vecchio gli disse: Tu sei simile a un edificio, che, pur avendo una bella porta d'ingresso, tuttavia viene espugnato dai ladri per la porta di servizio.</p>
<p id="D144">Un fratello chiese all'Abate Poemen: Che dovrei fare, o padre, giacché sono turbato dalla tristezza? Il vecchio gli disse: Non stimare nessuno una nullità, non condannare nessuno, non sottrarre nulla a nessuno, e Dio ti darà la pace.</p>
<p id="D145">Uno dei fratelli chiese ad un anziano: Padre, gli uomini santi sanno sempre quando la potenza di Dio è in loro? E l'anziano replicò: No, non si sa sempre. Infatti una volta un grandissimo eremita aveva un discepolo che commise uno sbaglio e gli disse: Muori! All'istante il discepolo cadde morto. E l'eremita, sopraffatto dal terrore, pregò il Signore dicendo: Signore Gesù Cristo, ti prego di riportare in vita il mio discepolo e d'ora in poi starò attento a come parlo. Allora immediatamente il discepolo fu riportato in vita.</p>
<p id="D146">Uno degli anziani era solito dire: All'inizio, quando ci trovavamo, eravamo soliti parlare di qualcosa di buono per le nostre anime. Continuando così siamo saliti fino al cielo. Ma adesso quando ci troviamo passiamo il tempo a criticare tutto e ci trasciniamo l'un l'altro nell'abisso.</p>
<p id="D147">Alcuni anziani dissero: Se vedrai un giovane salire al cielo di sua volontà, afferralo per un piede, e scaraventalo a terra, poiché ciò non gli serve.</p>
<p id="D148">L'Abate Bessarione morendo diceva: Un monaco dev'essere tutt'occhi, come il Cherubino e il Serafino.</p>
<p id="D149">L'Abate Pastor disse ancora: Allontanati da ogni uomo che quando discorre polemizza continuamente.</p>
<p id="D150">Un anziano disse: Applicati al silenzio, non concepire vani pensieri, e sii intento nella tua preghiera sia quando riposi sia quando ti alzi nel timor di Dio. Facendo questo, non avrai timore degli assalti dei malvagi.</p>
<p id="D151">Uno degli anziani disse: Quando gli occhi di un animale sono coperti, allora gira intorno alla macina; se invece ha gli occhi scoperti, non gira intorno al perimetro della macina; così anche il diavolo, se sopraggiunge a coprire gli occhi dell'uomo, lo umilia in ogni sorta di peccato. Ma se gli occhi dell'uomo non sono chiusi, egli può sfuggire più facilmente al demonio.</p>
<p id="D152">Dei fratelli, venuti a comprare del lino dalla Tebaide, dissero a un altro: In quell'occasione vedremo il beato Arsenio. Giunti alla sua spelonca, il suo discepolo Daniele glieli annunciò. Ed egli gli disse: Va', o figliolo, e, ricevutili, rendi loro onore, ma lascia che io contempli il cielo e congedali, giacché non vedranno il mio volto.</p>
<p id="D153">I santi Padri si radunavano e parlavano di ciò che sarebbe accaduto all'ultima generazione e uno di loro specialmente, chiamato Squirione, disse: Noi adesso seguiamo i comandamenti di Dio. Poi i Padri gli chiesero: Che cosa sarà di quelli che verranno dopo di noi? Egli replicò: Forse una metà di loro si atterrà ai comandamenti di Dio e cercherà il Dio eterno. E i Padri chiesero: E quelli che verranno dopo di questi, che cosa faranno? Egli rispose con queste parole: Gli uomini di quella generazione non metteranno in pratica i comandamenti di Dio e dimenticheranno i suoi precetti. Allora il male traboccherà e la carità di molti si raffredderà e saranno sottoposti ad una terribile prova; quelli che risulteranno meritevoli in questa prova, saranno migliori di noi e migliori dei nostri Padri. Saranno più felici e di virtù più provata e perfetta.</p>
<p id="D154">Raccontavano dell'Abate Arsenio che la sua cella distava trentadue miglia dal centro abitato e che egli non ne usciva, ma altri gli facevano le commissioni. Ma quando la località di Sceta fu designata per ospitare un eremo, se ne andò piangendo e dicendo: la gente del mondo ha fatto perire Roma e i monaci Sceta.</p>
<p id="D155">Un giorno Abramo, discepolo dell'Abate Sisois, gli disse: Padre, ormai sei vecchio, andiamo un po' più vicini al mondo abitato. L'Abate Sisois gli rispose: Andiamo dove non c'è una donna. Il discepolo ribatté: E dov'è un luogo senza donne, se non nel deserto? Il vecchio disse: Allora portami nel deserto.</p>
<p id="D156">Raccontavano di un vecchio che moriva a Sceta: i confratelli circondarono il suo letto, lo vestirono e iniziarono a piangere; ma quello aprì gli occhi e si mise a ridere, e rise ancora una seconda volta e una terza. I fratelli vedendolo gli chiesero: Dicci, o padre, perché mentre noi piangiamo tu ridi? Ed egli rispose loro: La prima volta ho riso perché voi temete la morte, la seconda perché non siete pronti a morire; la terza perché dalla fatica approdo al riposo, e voi piangete. Dopo aver detto questo, immediatamente chiuse gli occhi per morire.</p>
<p id="D157">L'Abate Lot andò dall'Abate Giuseppe e gli disse: Padre, secondo le mie capacità mi attengo a una piccola regola, e a un piccolo digiuno, pratico la preghiera, la meditazione e la pace interiore, e secondo le mie capacita mi sforzo di rendere puri i miei pensieri; dunque che altro debbo fare? Allora il vecchio alzandosi tese le mani al cielo e le sue dita diventarono come dieci lampade di fuoco, ed egli gli disse: Se vuoi, diventa tutto un fuoco.</p>
<p id="D158">Dicevano dell'Abate Sisois che se non abbassava le mani quando era in preghiera, la sua mente era trascinata ad altezze superiori. Dunque, se capitava che un confratello pregasse con lui, si affrettava ad abbassarle, affinché la sua mente non fosse in preda al rapimento e non vi indugiasse.</p>
<p id="D159">Uno dei Padri diceva: Come è impossibile che un uomo veda il proprio volto nell'acqua torbida, così anche l'anima, se non è stata purificata da pensieri estranei, non può pregare Dio assorta nella contemplazione.</p>
<p id="D160">Un fratello andò da un eremita e uscendo dalla sua cella disse: Perdonami, o padre, perché ti ho impedito di adempiere alla tua regola. Quello rispose dicendogli: La mia regola è di accoglierti in modo ospitale e di farti andare in pace.</p>
<p id="D161">Un fratello disse all'Abate Pastor: Se darò a un mio fratello un po' di pane o qualcos'altro, i demoni macchieranno quel gesto, perché sembri che è stato compiuto per piacere agli uomini. E il vecchio gli disse: Anche se una simile azione fosse compiuta per piacere agli uomini, tuttavia è nostro dovere offrire ai fratelli ciò di cui hanno bisogno. E gli raccontò questa storia. Due uomini facevano i contadini e vivevano in un villaggio. Uno di loro, seminando raccolse frutti scarsi e di cattiva qualità, l'altro, trascurando la semina, non raccolse assolutamente nulla. Qualora venisse la carestia, chi dei due può trovare scampo? Il confratello rispose: Colui che fece il raccolto, per quanto scarso e brutto. Il vecchio gli disse: Così anche noi gettiamo pochi semi, anche se impuri, per non morire in tempo di carestia.</p>
<p id="D162">L'Abate Iperichio disse: Dovere del monaco è l'obbedienza: chi la possiede, sarà esaudito nelle sue richieste e starà fiducioso davanti al Crocifisso; infatti proprio così il Signore è arrivato alla croce, essendosi reso obbediente fino alla morte [Fil 2, 8 ].</p>
<p id="D163">Un giorno degli anziani andarono dall'Abate Antonio, e con loro c'era anche l'Abate Giuseppe L'Abate Antonio, volendo metterli alla prova, iniziò un discorso sulle Sacre Scritture. E cominciò a chiedere ai più giovani cosa significasse questa o quella frase. E ognuno cercava di rispondere nel miglior modo possibile. Ma quello continuava a dire loro: Non avete ancora trovato. Dopo essersi rivolto a loro disse all'Abate Giuseppe: Tu cosa dici che significa questa frase? Quello rispose: Non lo so. E l'Abate Antonio disse: In verità solo l'Abate Giuseppe ha trovato la strada, perché non sa rispondere.</p>
<p id="D164">L'Abate Giovanni di Tebe disse: Prima di tutto il monaco deve avere umiltà: infatti è questo il primo comandamento del Salvatore, che dice: Beati i poveri di spirito, poiché di essi è il regno dei cieli [Mt 5, 3].</p>
<p id="D165">Un giorno l'Abate Macario, passando di ritorno dalla palude nella sua cella, recava con sé dei rami di palma, ed ecco per la strada gli venne incontro il diavolo con una falce per la mietitura. Lo avrebbe voluto colpire con quella falce, ma non ci riuscì e gli disse: O Macario, da te subisco grande violenza, perché non posso avere la meglio su di te. Infatti qualsiasi cosa tu faccia, la faccio anch'io: digiuni e anch'io non mangio affatto, vegli e anch'io non dormo affatto. C'è una sola cosa in cui mi sei superiore; l'Abate Macario chiese: Quale? Il diavolo rispose: La tua umiltà, a causa della quale non riesco ad avere la meglio su di te.</p>
<p id="D166">All'Abate Pastor fu chiesto da un confratello: Come devo comportarmi nel luogo dove abito? Il vecchio rispose: Sii prudente come uno straniero, e, dovunque tu sia, non pretendere che le tue parole si impongano quando sei presente, e starai in pace.</p>
<p id="D167">L'Abate Pastor disse: Sempre e senza sosta l'uomo deve respirare l'umiltà e il timor di Dio, come l'aria che inspira ed espira con le narici.</p>
<p id="D168">L'Abate Alonio disse: L'umiltà è la terra nella quale Dio ci ha incaricati di compiere il sacrificio.</p>
<p id="D169">A un anziano fu chiesto cosa fosse l'umiltà. Quello rispose: Se perdonerai a un fratello che ha peccato contro di te prima che egli ti manifesti il suo pentimento.</p>
<p id="D170">Un fratello chiese a uno degli anziani Cos'è l'umiltà? Il vecchio gli rispose: Far bene a coloro che ti fanno del male. Il fratello allora disse: Se un uomo non riesce ad arrivare a tanto, che deve fare; il vecchio rispose: Fugga scegliendo il silenzio.</p>
<p id="D171">A un fratello apparve il diavolo trasformato in angelo della luce e gli disse: Sono l'arcangelo Gabriele e sono stato inviato presso di te. Allora egli rispose: Vedi un po' se per caso non sei stato mandato presso qualcun altro; infatti non merito che mi si mandi un angelo. Da quel momento il diavolo scomparve.</p>
<p id="D172">Di un altro anziano raccontarono che continuò a digiunare per settanta settimane mangiando una volta alla settimana. Interroga Dio a proposito di un passo delle Scritture e Dio continuava a non svelargliene il significato. Allora egli si disse: Ecco, ho fatto tanta fatica e non m'è servito a nulla andrò a chiederlo a un confratello. Dopo che uscì e chiuse la porta per andarsene, gli fu inviato un angelo del Signore, che gli disse: Le tue settanta settimane di digiuno non ti hanno avvicinato a Dio, ma ora che ti sei umiliato al punto da andare dal tuo confratello ti sono stato inviato a spiegarti il senso del passo; e svelandogli il senso di ciò che chiedeva, si allontanò da lui.</p>
<p id="D173">L'Abate Pastor disse: Qualsiasi fatica ti toccherà, la supererai con il silenzio.</p>
<p id="D174">Sindetica, memorabile per la sua santità, disse: Fatica è sia la grande lotta degli empi che si convertono a Dio, sia l'indicibile gioia che la segue. Infatti coloro che vogliono accendere un fuoco vengono dapprima aggrediti dal fumo e versano lacrime per il fastidio che ne hanno, e così ottengono ciò che vogliono. Infatti sta scritto: il nostro Dio è fuoco che consuma; dunque è necessario che anche noi accendiamo in noi stessi il fuoco divino con lacrime e fatica.</p>
<p id="D175">Nella parte più meridionale dell'Egitto c'era un eremita famosissimo, perché viveva in un luogo deserto come unico membro della comunità. Ed ecco che, per opera di Satana, una donna di malaffare, sentendo parlare di lui, prese a dire ai giovani: Cosa mi darete se faccio desistere dai suoi propositi questo vostro eremita? Quelli stabilirono di darle una somma di denaro. Uscita di sera, come se si fosse persa, giunse alla cella dell'eremita; e poiché picchiava alla porta della cella, egli uscì; al vederla fu turbato e disse: Come sei arrivata fin qui? Ella con tono supplicante disse: Sono arrivata qui perché mi sono persa. Egli, mosso a pietà nel profondo, la fece entrare per il piccolo ingresso della cella ed entrò egli stesso nella parte più interna, chiudendo la porta. Ma ecco che la disgraziata si mise a gridare, dicendo: Padre, qui le bestie feroci mi divoreranno. Egli fu nuovamente turbato e temendo il giudizio di Dio diceva: Da dove mi viene questo turbamento? Aprendo la porta, la fece entrare. Allora il diavolo cominciò a stimolare come con delle frecce il cuore di lui nei confronti di lei. Ma egli, resosi conto che erano i pungoli del diavolo, si diceva: Le vie del nemico sono tenebra [Sal 35, 6] mentre il figlio di Dio è luce. Dunque alzandosi accese la lucerna. E poiché ardeva di desiderio, diceva: Chi fa questo, va nel tormento [Gal 5, 10]. Metti dunque alla prova te stesso, verificando se puoi sopportare il fuoco eterno. E metteva un dito sulla lucerna. Ma una volta che il dito aveva preso fuoco e bruciava, egli non se ne accorgeva, perché troppo forte era il fuoco del desiderio carnale. Facendo così fino al mattino, si bruciò tutte le dita. Quella disgraziata, avendo visto ciò che egli faceva, fu quasi pietrificata dalla paura. Al mattino i giovani recandosi dal monaco dicevano: E’ venuta una donna ieri sera tardi? Ma quello rispose: Sì, ecco dove dorme. Entrando la trovarono morta. E dissero: Padre, è morta. Allora egli, scostando il mantello che indossava, mostrò loro le mani dicendo: Ecco ciò che mi ha fatto questa figlia del demonio, ha distrutto tutte le mie dita. Narrando loro l'accaduto disse: Sta scritto: non ricambiare il male con il male [1 Tes 5, 15; 1 Pt 3, 9]. E pregando, la risuscitò. Ed ella, convertitasi, trascorse nella castità il resto della sua vita.</p>
<p id="D176">L'Abate Pastor raccontò che l'Abate Giovanni il Nano aveva pregato il Signore e il Signore lo aveva liberato da tutte le sue passioni; fu così che egli divenne impassibile. In questa condizione andò da uno degli anziani e disse: Al tuo cospetto vedi un uomo che è completamente in pace e non ha più tentazioni. L'anziano disse: Va' e prega il Signore di suscitare in te qualche battaglia che ti sproni, perché l'anima matura solo attraverso le battaglie. E quando le tentazioni ripresero egli non pregò di essere liberato dai conflitti, ma disse solo. Signore, dammi la forza di superarli.</p>
<p id="D177">Una volta l'Abate Macario era in viaggio da Sceta verso un luogo chiamato Terenuzin, e andò a passare la notte in una piramide dove i corpi dei pagani erano stati deposti anni prima. Trascinò fuori una delle mummie e se la mise sotto il capo come cuscino. I diavoli, vedendo la sua spavalderia, accorsero infuriati e decisero di spaventarlo. E cominciarono a chiamare dagli altri corpi, come se chiamassero una donna: Signora, vieni con noi alle terme. Un altro demone, come se fosse il fantasma della donna, gridò dal corpo che l'anziano stava usando come cuscino: Questo intruso mi tiene sotto la sua testa e non posso venire con voi. Ma l'anziano, lungi dall'essere spaventato, cominciò a picchiare il cadavere, dicendo: Alzati, e vai a nuotare se sei capace. Udendo questo i demoni gridarono: Hai vinto! e fuggirono alla rinfusa.</p>
<p id="D178">Si racconta che quando l'Abate Milido viveva in Persia con due discepoli, i figli dell'Imperatore parteciparono a una grande caccia stendendo reti per un raggio di quaranta miglia, decisi ad uccidere qualunque cosa vi capitasse dentro. Ed ecco che l'anziano fu trovato nelle reti con i suoi due discepoli. Quando lo videro tutto scarmigliato (orribile spettacolo!), gli chiesero meravigliati se fosse un uomo o una specie di spirito. Egli rispose: Sono un uomo, e peccatore, e sono venuto qui per piangere sui miei peccati e per adorare il figlio del Dio vivente. A queste parole essi risposero: Dio non esiste; non c'è altro Dio al di fuori del sole, dell'acqua e del fuoco. Adorali, e fa' loro sacrifici. Egli disse: No, non lo farò; queste sono solo creature e voi vi sbagliate. Dovreste riconoscere il vero Dio che ha fatto queste cose e ogni altra cosa ancora. Essi dissero schernendolo: Un criminale condannato e crocifisso è ciò che tu chiami Dio! L'anziano rispose: Colui che fu crocifisso ha distrutto la morte ed è Lui che io chiamo il vero Dio. Allora lo presero e lo appesero con una targa e gli lanciarono frecce da diverse parti; mentre facevano questo l'anziano disse loro: Domani, proprio a quest'ora, vostra madre perderà i suoi figli. Essi risero di lui e il giorno dopo ripartirono per continuare la caccia. Accadde che un cervo maschio incappasse nelle loro reti e che essi lo rincorressero a cavallo, e, avvicinandosi al cervo da lati opposti, scoccassero le loro frecce e si colpissero l'un l'altro al cuore. Così morirono, secondo le parole dell'anziano.</p>
<p id="D179">Un giorno alcuni ladri andarono al monastero da un anziano e gli dissero: Siamo venuti a prendere tutto ciò che sta nella tua cella. Ed egli rispose: Prendete ciò che vi pare, o figlioli. Allora presero tutto quel che trovarono nella cella e se ne andarono. Tuttavia dimenticarono un piccolo altare, che era nascosto nella cella. Il vecchio, prendendolo, rincorse i ladri gridando e dicendo: Figlioli, prendete ciò che avete dimenticato. Ed essi, ammirando la tolleranza del vecchio, riportarono tutto nella sua cella e si pentirono, dicendosi l'un l'altro: Costui è veramente un uomo di Dio.</p>
<p id="D180">Un anziano aveva un discepolo di provata virtù, ma un giorno, essendo di cattivo umore, lo cacciò fuori. Il discepolo aspettava seduto fuori. Aprendogli la porta il vecchio lo trovò e gli chiese perdono, dicendo: Sei tu il padre mio poiché la tua umiltà e la tua pazienza hanno vinto la meschinità del mio cuore. Entra: d'ora innanzi tu sei l'anziano e il padre, io invece il giovane e il discepolo perché con il tuo comportamento ti sei mostrato superiore alla mia vecchiaia.</p>
<p id="D181">Un fratello chiese ad un anziano: Ci sono due fratelli, dei quali uno medita nella sua cella, protraendo il digiuno per sei giorni e imponendosi molte sofferenze, l'altro si dedica agli ammalati. Quale dei due compie l'azione più gradita a Dio? Il vecchio rispose: Anche se quel fratello che digiuna per sei giorni si appendesse per il naso, non potrebbe essere all'altezza di quello che si dedica agli infermi.</p>
<p id="D182">L'Abate Agatone ammoniva spesso il suo discepolo dicendo: Non acquistare niente per te stesso che tu possa esitare a dare a un tuo fratello qualora te lo chieda, perché così saresti considerato trasgressore del comandamento di Dio. Se qualcuno te lo chiede, daglielo, e se qualcuno lo vuole in prestito, non girarti dall'altra parte.</p>
<p id="D183">Un fratello interroga un anziano, dicendo: Se un fratello mi deve un po' di denaro, pensi che dovrei chiedergli di restituirmelo? L'anziano gli disse: Chiediglielo solo una volta, e con umiltà. Il fratello disse: Supponi che glielo chieda una volta e che non mi restituisca niente. Cosa dovrei fare? Allora l'anziano disse: Non chiederglielo più. Il fratello disse ancora: Ma cosa posso fare? Non riesco a liberarmi dalla mia ansia, se non vado a chiederglielo. L'anziano gli disse: Dimentica le tue ansie. L'importante è non rattristare il tuo fratello, giacché sei un monaco.</p>
<p id="D184">Quando la gente andava a comprare dall'Abate Agatone ciò che egli aveva fabbricato con il lavoro delle sue mani l'abate vendeva tranquillamente. Il prezzo di un setaccio era cento soldi e un cesto ne costava duecentocinquanta. Quando venivano a comprare, egli diceva loro il prezzo e prendeva tutto ciò che gli davano, in silenzio, senza neppure contare le monete, perché diceva: A che mi serve discutere con loro e magari indurli al peccato di giurare il falso per poi magari, se avessi del denaro in più, darlo ai fratelli? Dio non vuole da me elemosine di questo genere e non gli piace che io, per fare le mie offerte, induca qualcuno al peccato. Allora uno dei confratelli gli disse: E come avrai mai una scorta di pane per la tua cella? Ed egli rispose: Che bisogno ho io, nella mia cella, del pane degli uomini?</p>
<p id="D185">C'era un anziano che, se qualcuno diceva cose malvage su di lui, andava di persona a offrirgli doni, quando costui abitava vicino. Se invece abitava a una certa distanza, gli mandava doni tramite un altro.</p>
<p id="D186">L'Abate Antonio impartiva all'Abate Ammone questo insegnamento: Devi fare sempre più progressi nel timore di Dio. E portandolo fuori dalla cella gli mostrò un sasso dicendo: Va' a insultare quel sasso e battilo senza sosta. Quando l'Abate Ammone ebbe fatto ciò che gli era stato comandato, sant'Antonio gli chiese se il sasso avesse risposto. Ammone rispose di no. Allora l'Abate Antonio disse: Anche tu devi arrivare a non offenderti più di niente.</p>
<p id="D187">L'Abate Pastor disse: Proprio come il fumo fa uscire le api dall'alveare in modo che il miele venga loro sottratto, così una vita comoda priva l'anima dell'uomo del timor di Dio e cancella tutte le sue opere buone.</p>
<p id="D188">Un filosofo chiese a sant'Antonio: Padre, come puoi essere così felice quando sei privato della consolazione dei libri? Antonio rispose: Il mio libro, o filosofo, è la natura, e ogni volta che voglio leggere le parole di Dio, il libro è davanti a me.</p>
<p id="D189">Una volta un giudice della provincia venne a trovare l'Abate Simone; l'anziano prese la cintura che indossava e salì su una palma da datteri come se fosse un raccoglitore di datteri. Ma quello, avvicinandosi, gli chiese: Dov'è l'eremita che abita in questa parte del deserto? Egli rispose: Non ci sono eremiti qui intorno. Così quello se ne andò. In un'altra occasione un altro giudice venne a trovarlo e i suoi compagni, correndogli avanti, dissero: Padre, preparati. Un giudice che ha sentito parlare di te è per strada e viene a chiederti una benedizione. L'anziano disse: Puoi star certo che mi preparerò. E indossando tutti i suoi indumenti prese pane e formaggio in mano, si sedette all'ingresso della cella e cominciò a mangiare. Il giudice e i suoi assistenti arrivarono, lo videro mangiare, gli si rivolsero con disprezzo e chiesero: E’ questo l'eremita di cui abbiamo sentito tanto parlare? Si volsero immediatamente e ritornarono da dove erano venuti.</p>
<p id="D190">L'Abate Giuseppe chiese all'Abate Pastor: Dimmi come posso diventare monaco. L'anziano rispose: Se vuoi riposare in pace in questa vita e anche nell'altra, ogni volta che hai un conflitto con un altro di': Chi sono io? e non giudicare nessuno.</p>
<p id="D191">Un giorno l'Abate Antonio conversava con dei confratelli e un uomo che stava cacciando nel bosco si avvicinò a loro. Vide che l'Abate Antonio e i confratelli erano allegri e li disapprovò. L'Abate Antonio disse: Metti una freccia nel tuo arco e scoccala. Ed egli lo fece. Allora l'anziano disse: Adesso lanciane un'altra, poi un'altra, poi ancora un'altra. Il cacciatore disse: Se piego il mio arco tutte le volte, si romperà. L'Abate Antonio rispose: Così è anche del lavoro di Dio. Se ci sforziamo oltre misura i fratelli presto verranno meno. E’ giusto perciò, di tanto in tanto, allentare i loro sforzi.</p>
<p id="D192">Uno dei santi Padri disse ai monaci che gli chiedevano conto della rinuncia: Figli miei, dovremmo odiare ogni riposo in questa vita e odiare anche i piaceri del corpo e le gioie del ventre. Non cerchiamo onore dagli uomini: così nostro Signore Gesù Cristo ci darà onori in cielo, riposo nella vita eterna e gioia grande con i Suoi angeli.</p>
<p id="D193">L'Abate Zenone raccontava che una volta, quando era in cammino verso la Palestina, si era seduto sotto un albero, essendo stanco del viaggio. Era proprio vicino a un campo di cocomeri. In cuor suo pensò di alzarsi e di mangiare un cocomero per recuperare energie. Infatti - egli disse - non sarebbe stato gran cosa prenderne uno. Ma, rivolto a se stesso, disse: Quando i ladri vengono condannati subiscono la tortura. Così anch'io dovrei mettermi alla prova e vedere se sono in grado di sopportare i tormenti che sopportano i ladri. E alzatosi immediatamente restò in piedi sotto il calore del sole per cinque giorni e bruciò il suo corpo. Allora disse nella sua mente: Non potrei sopportare le torture, perciò non devo rubare, ma lavorare con le mie mani come è consuetudine e vivere del frutto della mia fatica, come dice la Sacra Scrittura: Se mangerai del lavoro delle tue mani sarai benedetto e il bene sarà con te [Gn 26, 3-12]. Questo, in verità, è ciò che cantiamo ogni giorno al cospetto di Dio.</p>
<p id="D194">Gli anziani e tutti i monaci che abitavano nel deserto di Sceta si riunirono in assemblea e decisero che padre Isacco fosse ordinato presbitero per servire la Chiesa in quel luogo solitario, in cui, in determinati giorni e ore, i monaci del deserto si riunivano per il culto. Ma l'Abate Isacco, udendo la decisione che era stata presa, fuggì in Egitto e si nascose in un campo tra i cespugli, poiché si riteneva indegno dell'onore del sacerdozio. Molti monaci si misero in cammino dietro lui per prenderlo. Quando alla sera si fermarono in quello stesso campo a riposare, stanchi del viaggio (nel frattempo era sopraggiunta la notte), lasciarono libero l'asino che portava i bagagli e lo mandarono a pascolare. L'asino, mentre mangiava, giunse nel luogo dove l'Abate Isacco si era nascosto. Sul far del giorno i monaci, cercando l'asino, arrivarono dove il vecchio si era nascosto. Sorpresi di come Dio li avesse favoriti, lo presero e stavano per legarlo e portarlo via prigioniero. Ma il venerabile anziano non lo permise, dicendo: Ora non posso più oppormi a voi, dal momento che forse la volontà di Dio è che io, per quanto indegno, riceva gli ordini del sacerdozio.</p>
<p id="D195">C'erano due confratelli che vivevano insieme in una cella; la loro umiltà e pazienza fu lodata da molti Padri. Un sant'uomo, sentendone parlare, volle metterli alla prova e vedere se possedevano la vera e perfetta umiltà Così andò a trovarli. Essi lo ricevettero con gioia e tutti insieme recitarono le loro preghiere e i loro salmi, come d'abitudine. Poi il visitatore uscì dalla cella e vide il piccolo orto dove coltivavano le verdure. Afferrando il suo bastone vi si avventò sopra con tutta la sua forza e cominciò a distruggere ogni pianta che spuntava, cosicché presto non ne rimase nulla. Vedendolo, i due confratelli non pronunciarono una parola. Non mostrarono nemmeno facce tristi o corrucciate. Ritornando alla cella finirono le loro preghiere per i vespri e gli resero onore dicendo: Signore, se vuoi possiamo raccogliere un cavolo che è rimasto e cucinarlo per mangiarlo, perché adesso è ora di cena. Allora l'anziano si inchinò davanti a loro dicendo: Rendo grazie al mio Dio, poiché vedo che il Suo santo Spirito riposa in voi.</p>
<p id="D196">Uno dei confratelli chiese a un anziano: Sarebbe giusto se io tenessi due monete per me, nel caso mi ammalassi? L'anziano, leggendo nei suoi pensieri che egli voleva tenerle, disse: Tienile. Il fratello, ritornando alla sua cella, cominciò a lottare con i suoi pensieri, dicendo: Mi chiedo se il padre mi ha dato la sua benedizione oppure no. Alzandosi, tornò dal padre e gli rivolse queste parole: In nome di Dio, dimmi la verità, perché sono tutto ansioso per queste due monete. L'anziano gli disse: Dal momento che ho visto i tuoi pensieri e il tuo desiderio di tenere quelle monete, ti ho detto di tenerle. Ma non è bene tenere più di quello che ci serve per il corpo. Ora queste due monete sono la tua speranza. Ma se le perdessi, Dio non si prenderebbe forse cura di te? Lasciate ogni preoccupazione a Dio, allora, perché egli si prenderà cura di voi .</p>
<p id="D197">C'erano due anziani che abitavano insieme in una cella e non avevano mai avuto motivi di litigio l'uno con l'altro. Perciò uno disse all'altro: Orsù, litighiamo almeno una volta, come gli altri. L'altro disse: Non so come iniziare a litigare. Il primo disse: Prenderò questo mattone e lo metterò qui in mezzo a noi. Poi dirò: E’ mio. Dopo di ciò tu dirai: E’ mio. E’ questo ciò che porta alla lite e alla contesa. Perciò misero il mattone in mezzo. Uno disse: E’ mio. L'altro rispose al primo: Io credo che sia mio. Il primo disse ancora: Non è tuo, è mio. Così l'altro rispose: Beh, allora, se è tuo, prenditelo! Così essi, dopo tutto, evitarono di litigare.</p>
<p id="D198">L'Abate Marco una volta disse all'Abate Arsenio: E’ bene o non è bene avere nella tua cella qualcosa che ti dia piacere? Per esempio una volta venni a sapere che un confratello aveva un piccolo fiore selvatico nella sua cella e lo strappò alla radice. L'Abate Arsenio disse: Bene, è giusto. Ma ogni uomo dovrebbe agire secondo il proprio percorso spirituale. E se uno non riuscisse a stare senza quel fiore, dovrebbe ripiantarlo.</p>
<p id="D199">Una volta chiesero all'Abate Agatone: Che cos'è meglio: praticare l'ascetismo del corpo o vigilare sullo spirito? L'anziano disse: L'uomo è come un albero. Le opere del corpo sono come le foglie dell'albero, ma la capacità di vigilare sullo spirito è come i frutti. Dunque, poiché è scritto che ogni albero che non porta buon frutto deve essere tagliato e gettato nel fuoco, dobbiamo aver cura di produrre questo frutto, che è la disciplina dello spirito. Ma abbiamo anche bisogno delle foglie per coprirci e adornarci: e ciò significa opere buone, fatte con l'aiuto del corpo. L'Abate Agatone fu saggio nella comprensione e instancabile nel lavoro e pronto a tutto, si applicò con energia al lavoro manuale e fu parco nel cibo e nel vestiario.</p>
<p id="D200">Lo stesso Abate Agatone aveva detto: Un uomo irascibile, anche se dovesse risuscitare i morti, non piacerebbe a Dio per la sua iracondia.</p>
<p id="D201">C'era un anziano che aveva osservato stretto digiuno per cinquant'anni e diceva: Ho gettato alle fiamme la lussuria, l'avarizia e la gloria. L'Abate Abramo, sentendogli dire ciò, gli si rivolse con queste parole: Davvero hai fatto ciò che dici? Egli replicò: L'ho fatto. Allora l'Abate Abramo disse: Supponi di andare nella tua cella e di trovare una donna distesa sulla tua stuoia. Puoi pensare che non sia una donna? Egli rispose: No, ma lotto con i miei pensieri in modo da non toccarla. L'Abate Abramo disse: Allora tu non hai ucciso la fornicazione: la passione è viva, ma è come costretta. Supponi dunque di trovarti in cammino per una strada tra sassi e cocci rotti e di vedere dell'oro: Puoi pensare a esso come agli altri sassi? E quello rispose: No, ma resisto ai miei pensieri in modo da non raccoglierlo; Allora l'Abate Abramo disse: Vedi, la passione è viva ma è come costretta. E riprese: Supponi di sentir parlare di due fratelli dei quali uno ti ama e dice bene di te e l'altro dice ogni male di te. Vengono da te: li ricevi entrambi nello stesso modo? Ed egli rispose: No, ma sono tormentato dentro e cerco di essere giusto e buono con quello che mi odia come lo sono con l'altro. L'Abate Abramo disse: Le passioni sono vive, allora, ma nei santi sono solo, in una certa misura, controllate.</p>
<p id="D202">All'inizio della sua conversione l'Abate Evagrio andò da un anziano e disse: Padre, dimmi una parola che possa salvarmi. L'anziano disse: Se vuoi essere salvato, ogni volta che vai a trovare qualcuno, non parlare, finché non è lui a chiederti qualcosa. Evagrio fu profondamente colpito da queste parole, fece penitenza davanti all'anziano e gli diede soddisfazione dicendo: Credimi, ho letto molti libri, ma non ho mai trovato da nessuna parte tanta dottrina. Partì e fece molti passi avanti.</p>
<p id="D203">Un giorno degli anziani vennero a Sceta e l'Abate Giovanni il Nano si trovava con loro. Mentre stavano pranzando, uno dei presbiteri, un anziano venerando, si alzò per dare a ciascuno una piccola coppa d'acqua da bere e nessuno l'accettò da lui tranne Giovanni il Nano. Gli altri ne furono stupiti e successivamente gli chiesero: Com'è che tu, l'ultimo di tutti, hai osato accettare i servizi di quell'uomo venerando? Egli replicò: Ebbene, quando mi alzo per dar da bere agli altri, sono felice che tutti ne prendano; perciò in quest'occasione ho preso da bere, perché il presbitero potesse essere gratificato e non intristirsi perché nessuno accettava da lui la coppa. A questo punto tutti ammirarono la sua capacita di scegliere ciò che era giusto.</p>
<p id="D204">Un giorno due fratelli stavano seduti con l'Abate Poemen e uno lodava l'altro dicendo: E’ un bravo fratello: odia il male. L'anziano disse: Che significa: odia il male? Il fratello non seppe che cosa rispondere e allora disse: Dimmi tu, padre, che cosa vuol dire odiare il male. Il padre disse: Odia il male colui che odia i suoi peccati, considera ogni fratello come un santo e come un santo lo ama.</p>
<p id="D205">L'Abate Giovanni aveva l'abitudine di dire: Abbiamo deposto un fardello leggero, che consiste nel rimproverare noi stessi, e abbiamo scelto invece di portare un fardello pesante, che consiste nel giustificare noi stessi e condannare gli altri.</p>
<p id="D206">Uno degli anziani aveva finito di fabbricare i suoi canestri e aveva già messo i manici quando udì il suo vicino dire: Che fare? Il mercato sta per cominciare e non ho niente con cui fare i manici per i miei canestri. Immediatamente l'anziano tolse i suoi manici e li diede al fratello con queste parole: Ecco, questi non mi servono; prendili e mettili sui tuoi canestri. Nella sua grande carità egli vide che il lavoro del fratello era finito mentre il suo era rimasto incompleto.</p>
<p id="D207">Uno degli anziani disse: Proprio come l'ape, dovunque vada, fa il miele, così il monaco, dovunque vada, se va a fare la volontà di Dio produce sempre la dolcezza delle opere buone.</p>
<p id="D208">L'Abate Giovanni disse: Il monaco dev'essere simile a un uomo, che, seduto sotto un albero, guarda in alto e si accorge di ogni sorta di serpenti e di animali feroci che lo assalgono. Dal momento che non può lottare contro tutti, sale sull'albero e si sottrae alla loro vista. Il monaco tutte le volte dovrebbe fare lo stesso. Quando il nemico suscita cattivi pensieri, egli dovrebbe fuggire pregando il Signore, e così si salverà.</p>
<p id="D209">L'Abate Mosè disse: Un uomo che vive lontano dagli altri è come l'uva matura. E un uomo che vive insieme agli altri è uva acerba.</p>
<p id="D210">Un nobile di alto lignaggio che nessuno conosceva venne a Sceta, portando con sé dell'oro e chiese al presbitero di quel luogo di consegnarlo ai fratelli. Il presbitero disse: I fratelli non hanno bisogno di nulla di simile. Il nobile insistette e non si diede per vinto. Così mise il cesto pieno d'oro all'ingresso della chiesa e disse al presbitero: Chi ne ha bisogno, può servirsene. Ma nessuno toccò quell'oro e alcuni nemmeno lo guardarono. Allora l'anziano disse al nobile: Il Signore ha accettato la tua offerta. Ora vai e dalla ai poveri [Lc 18, 22].</p>
<p id="D211">L'Abate Mathois disse: E’ meglio un lavoro facile che richiede molto tempo per finirlo che un lavoro difficile che è presto fatto.</p>
<p id="D212">I Padri erano soliti dire: Se una tentazione sorge nel luogo dove abiti nel deserto, non lasciare quel luogo nel momento della tentazione, poiché, se lo lasci, dovunque tu vada troverai sempre la stessa tentazione che ti attende. Ma sii paziente finché la tentazione non è passata, perché la tua fuga non sia di scandalo agli altri che abitano nello stesso luogo e porti loro tribolazione.</p>
<p id="D213">L'Abate Zenone, discepolo dell'Abate Silvano, disse: Non abitare in un posto famoso, non diventare discepolo di un uomo famoso e non mettere fondamenta quando ti costruisci la cella.</p>
<p id="D214">Sia che tu fugga il più lontano possibile dagli uomini sia che tu rida del mondo e degli uomini che vi abitano, ritieniti uno stolto in molte cose.</p>
<p id="D215">Teofilo, memorabile per la sua santità, vescovo di Alessandria, era in viaggio per Sceta e i fratelli, radunatisi, dissero all'Abate Pambo: Di' una parola o due al vescovo, affinché la sua anima in questo luogo possa essere moralmente edificata. L'anziano rispose: Se per lui non è edificante il mio silenzio, non c'è speranza che lo siano le mie parole.</p>
<p id="D216">Uno degli anziani disse: Un monaco non dovrebbe chiedere come agisce questo e come vive quello. Domande simili ci allontanano dalla preghiera e ci portano a sparlare e a spettegolare. Non c'è niente di meglio del silenzio.</p>
<p id="D217">Il beato Macario disse: Questa è la verità: se un monaco tiene nella stessa considerazione il disprezzo e la lode, la povertà e la ricchezza, la fame e la sazietà, non morirà mai.</p>
<p id="D218">Due fratelli andarono da un anziano che abitava da solo a Sceta. Il primo disse: Padre, ho imparato a memoria tutto l'Antico e il Nuovo Testamento. L'anziano gli disse: Hai riempito l'aria di parole. L'altro disse: Ho copiato l'Antico e il Nuovo Testamento e li ho nella mia cella. E a costui l'anziano replicò: Hai riempito di pergamena la tua finestra, ma non conosci colui che disse: Il regno di Dio non è nelle parole ma nella potenza? E ancora: non quelli che ascoltano la legge saranno giustificati davanti a Dio, ma quelli che la mettono in pratica. Perciò i fratelli gli chiesero quale fosse la via della salvezza ed egli disse loro: L'inizio della salvezza è il timor di Dio e l'umiltà unita alla pazienza.</p>
<p id="D219">Dissero di un anziano venerando di Sceta che ogni volta che i fratelli costruivano una cella usciva con gran gioia e metteva le fondamenta, e non andava via finché la cella non era finita. Una volta, uscendo a costruire una cella, si rattristò moltissimo. I fratelli dissero: Perché sei triste, padre? Egli replicò: Figli miei, Sceta sarà distrutta, perché vi ho visto un fuoco ardente e i fratelli uscivano con rami di palma per spegnerlo. Il fuoco fu riacceso e di nuovo i fratelli tagliarono rami di palma e lo spensero. Ma la terza volta cominciò ad ardere e invase l'intera Sceta, e non poté più essere spento. Ecco perché sono triste e desolato.</p>
<p id="D220">L'Abate Hor disse al suo discepolo: Bada di non portare mai in questa cella le parole di un altro.</p>
<p id="D221">L'Abate Mosè disse: Un uomo dovrebbe essere come un morto con il suo compagno, perché morire a un amico è cessare di giudicarlo in qualsiasi cosa.</p>
<p id="D222">Alcuni fratelli dissero all'Abate Antonio: Vorremmo che tu ci dicessi una parola di salvezza. Allora l'anziano disse: Avete udito le Scritture; dovrebbero bastarvi. Ma essi dissero: Vogliamo udire qualcosa anche da te, padre. L'anziano rispose loro: Avete udito il Signore dire: se un uomo ti colpisce sulla guancia sinistra, mostragli anche l'altra [Lc 6, 29]. Gli dissero: Questo non lo possiamo fare. Disse loro: Se non potete porgere l'altra guancia almeno sopportate pazientemente di essere percossi sulla prima. Ed essi risposero: Non possiamo fare neppure questo. Egli disse: Se non potete fare neanche questo, almeno non andate a percuotere gli altri più di quanto vorreste che essi vi percuotessero. Essi dissero: Non possiamo fare neppure questo. Allora l'anziano disse al suo discepolo: Va' a cucinare del cibo per questi fratelli, perché sono molto deboli. Infine disse loro: se non potete fare neanche questo, come posso aiutarvi? Tutto ciò che posso fare è pregare per voi.</p>
<p id="D223">Un anziano disse: Un uomo che sa guardare la morte in faccia, ogni volta supererà la sua codardia.</p>
<p id="D224">Un soldato chiese a un anziano se Dio avrebbe perdonato un peccatore. Ed egli gli disse: Dimmi, caro, se il tuo mantello è lacero lo getterai via? Il soldato rispose dicendo: No, lo rammenderò e lo rimetterò addosso. L'anziano gli disse: Se tu ti prendi cura del tuo mantello, vuoi che Dio non sia misericordioso con te che sei la sua immagine?</p>
<p id="D225">Una volta l'Abate Silvano si allontanò per qualche tempo dalla sua cella e il suo discepolo Zaccaria con altri fratelli spostò il recinto dell'orto e lo ampliò. Quando l'anziano tornò e vide questo, prese la sua pelle di pecora e partì. Ma essi si gettarono ai suoi piedi e lo pregarono di dir loro perché lo faceva. L'anziano disse: Non tornerò in questa cella finché non rimetterete il recinto dov'era prima. Essi lo fecero immediatamente ed egli tornò.</p>
<p id="D226">Una volta due fratelli andarono da un anziano che aveva l'abitudine di non mangiare tutti i giorni. Ma quando vide i fratelli, li invitò con gioia a mangiare con lui, dicendo: Il digiuno ha la sua ricompensa, ma colui che mangia per carità adempie a due comandamenti: mette da parte la propria volontà e sazia la fame dei suoi fratelli.</p>
<p id="D227">A Sceta seguivano la regola di digiunare una settimana prima della Pasqua. Ma accadde che in quella settimana alcuni fratelli giungessero dall'Abate Mosè, provenendo dall'Egitto, ed egli cucinasse per loro delle verdure. Quando videro il fumo uscire dalla sua cella, i chierici della chiesa di Sceta esclamarono: Guardate, c'è Mosè che infrange la regola e cucina cibo nella sua cella. Quando arriverà qui, gli diremo qualcosa. Ma quando venne il sabato, i chierici videro il venerando Abate Mosè e gli dissero: Abate Mosè, hai infranto il comandamento degli uomini, ma hai seguito strettamente il comandamento di Dio.</p>
<p id="D228">Uno degli anziani disse: Prega attentamente e correggerai presto i tuoi pensieri.</p>
<p id="D229">Un fratello chiese all'Abate Pambo: Perché i diavoli mi impediscono di fare il bene ai miei fratelli? E l'anziano gli disse: Non parlare così. Dio è forse bugiardo? Perché non ammetti onestamente che sei tu a non voler essere misericordioso? Dio non disse forse tanto tempo fa: Ti ho dato potere sui serpenti, sugli scorpioni e su tutte le forze del nemico? [Lc 10, 19] E allora, perché non calpesti lo spirito del male?</p>
<p id="D230">L'Abate Pastor disse: Non abitare in un posto dove ti accorgi che gli altri ti invidiano, perché là non potrai crescere.</p>
<p id="D231">L'Abate Pastor disse: Se un uomo ha fatto del male e non lo nega ma dice: Ho fatto del male, non rimproverarlo, perché bloccherai lo slancio della sua anima. E se gli dici: Non essere triste, fratello, ma guarda al futuro, lo induci a cambiare la sua vita.</p>
<p id="D232">L'Abate Iperichio disse: Un monaco che non riesce a frenare la sua lingua quando è in collera, non potrà neppure controllare la passione della lussuria.</p>
<p id="D233">L'arcivescovo Teofilo, memorabile per la sua santità, in punto di morte disse: Abate Arsenio, tu sei un uomo felice, perché hai sempre tenuto quest'ora davanti agli occhi.</p>
<p id="D234">Quando uno ebbe chiesto all'Abate Agatone di accettare un dono in denaro per farne uso, il padre rifiutò dicendo: Non ne ho bisogno, dal momento che vivo del lavoro delle mie mani. Ma quando l'altro riprese a offrire il dono dicendo: Almeno prendilo per i bisognosi, Agatone rispose: Questo sarebbe un doppio motivo di vergogna, poiché riceverei denaro senza averne bisogno, e dando via il denaro di un altro peccherei di vanità.</p>
<p id="D235">Il beato Macario raccontò di sé questa storia, dicendo: Quand'ero giovane e vivevo da solo nella mia cella, contro la mia volontà mi portarono a fare il chierico del villaggio e dal momento che non volevo rimanere là, fuggii in un altro villaggio dove un laico pietoso mi aiutò a vendere il prodotto del mio lavoro. Accadde che una giovane donna si mise nei guai e rimase incinta. E, quando i genitori le chiesero chi era il responsabile, ella disse: Quell'eremita ha commesso il crimine. Così i suoi genitori vennero a prendermi, mi appesero dei vasi al collo e mi condussero per le strade percuotendomi e insultandomi, dicendo: Questo monaco ha violentato nostra figlia. E dopo che mi ebbero quasi ucciso a furia di bastonate, uno degli anziani disse loro: Per quanto tempo avete intenzione di percuotere questo monaco straniero? Ma poiché egli cercava di prendersi cura di me che ero rosso di vergogna, questi presero a insultare anche lui dicendo: Che ha fatto lui, l'uomo che stai cercando di difendere? Non lasceremo andare a nessuna condizione finché non avrà provveduto alla ragazza e finché qualcuno non garantirà per lui nel caso che si nasconda. Così quando feci cenno all'anziano di fare come gli dicevano, egli si fece garante e mi portò via. Poi, ritornando nella mia cella, gli diedi tutti i cesti che trovai da vendere, per procurare cibo a me e alla mia compagna. E dissi a me stesso: Beh, Macario, adesso hai una moglie e devi lavorare più sodo per essere in grado di mantenerla. Così lavorai giorno e notte per darle da vivere. Ma quando per la poveretta venne l'ora di partorire, fu tormentata per alcuni giorni dalle doglie del parto e non poté dare alla luce il suo bambino. E quando le fu chiesto conto, disse: Ho attribuito il crimine a quell'eremita, ma lui era innocente, poiché è stato il giovane della porta accanto a mettermi in questo stato. Allora colui che mi aveva aiutato, udendo ciò, si rallegrò e venne a raccontarmi tutto e a chiedermi di perdonarli tutti quanti. Udendo questo e temendo che la gente venisse a importunarmi, me ne venni alla svelta in quest'altro luogo. Fu questo il motivo per cui giunsi in questa parte del mondo.</p>

</div>

<script type="text/javascript">
var custom = function () {
document.body.style.backgroundImage = "url('../mm_bg_iesus.png')";
document.getElementById("titolo").innerHTML="Detti Padri";
}
</script>

</body>
</html>
