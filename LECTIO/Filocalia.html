<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<link rel="icon" type="image/x-icon" href="../zapp.ico"/>
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<div id="zero">
<p onclick="cambia(1)">Antonio</p>
<p onclick="cambia(49)">Barsanufio e Giovanni</p>
<p onclick="cambia(78)">Giovanni Climaco</p>
<p onclick="cambia(132)">Diadoco di Foticea</p>
<p onclick="cambia(175)">Esichio</p>
<p onclick="cambia(263)">Evagrio</p>
<p onclick="cambia(541)">Filoteo</p>
<p onclick="cambia(566)">Isacco di Ninive</p>
<p onclick="cambia(734)">Pseudo Macario</p>
<p onclick="cambia(744)">Marco Eremita</p>
<p onclick="cambia(771)">Massimo Confessore</p>
<p onclick="cambia(833)">Niceta di Stethatos</p>
<p onclick="cambia(843)">Nilo del Sinai</p>
<p onclick="cambia(911)">Simeone Teologo</p>
</div>

<p id="1">L’uomo saggio ha una sola preoccupazione: obbedire con tutto il cuore a Dio Onnipotente ed esserGli oggetto di benevolenza. La unica e sola cosa che insegna all’anima sua è il modo di compiere ciò che piace a Dio, ringraziando la Provvidenza misericordiosa per qualunque vicenda della sua esistenza. Siamo grati al medico anche per il medicamento doloroso; di fronte al patire dobbiamo esser grati a Dio; qualunque cosa ci accada è per il nostro bene. Questa conoscenza che viene dalla fede, dona salvezza e pace all’anima. (Antonio)</p>
<p id="2">Il dominio di sé, la mitezza, la castità, la solidità di carattere, la pazienza insieme alle altre virtù sono le armi date da Dio per resistere alle prove ed aiutarci nel combattimento spirituale. Addestrandoci in esse e mantenendoci pronti alla pugna, nessun contrasto, per quanto aspro, grave, devastatore e intollerabile ci apparirà invincibile. Chi non possiede saggezza, mai pensa che ogni vicissitudine è per condurci al bene; la prova, manifesta le nostre virtù e ci rende degni di essere coronati da Dio. (Antonio)</p>
<p id="3">Rifletti sulla vanità breve ed illusoria della giocondità dei ricchi, acquisterai la conoscenza di quanto è migliore la vita virtuosa, amata da Dio. Questa conoscenza ti permetterà di vedere uomini non interiormente liberi applauditi per l’eloquenza, l’erudizione e i beni posseduti, e non avrai più amarezza o rimpianto o risentimento per nulla. Comprenderai che il pessimo male dell’anima sono i desideri insaziabili di ricchezze e piaceri, uniti all’ignoranza della verità. (Antonio)</p>
<p id="4">La pace è a prezzo della moderazione dei desideri. La ricerca di aver sotto di sé schiavi, braccianti, o di possedere armenti, per esempio, ci rende vincolati alle preoccupazioni che queste cose producono e con facilità siamo portati a lamentarci con Dio. Il nostro desiderare continuo ci riempie di agitazione, ci fa muovere nell’oscurità di una vita peccaminosa e ci impedisce la conoscenza di noi stessi. (Antonio)</p>
<p id="5">Guardiamoci dal dichiarare impossibile una vita pura, essa è solamente non facile. Non tutti raggiungono la stessa purezza di vita. La vita pura è possibile a chi ricerca la sapienza pura ed ha la mente fertile per l’amore di Dio. La mente ordinaria dell’uomo è legata alle effimere realtà esteriori ed è incostante; invasa da pensieri di bene e di male; mutevole ed incline a seguire le suggestioni delle realtà materiali. La mente fertile per l’amore di Dio, tronca decisamente il male che sale dalla neghittosità propria della volontà egocentrica. (Antonio)</p>
<p id="6">Soltanto chi ha raggiunto la sapienza pura o, nella ricerca di essa, si apparta in silenzio per purificarsi dal male, è degno del nome di uomo. L’uomo schiavo delle forze dell’esteriorità non è uomo; la schiavitù non è qualità umana. Tali esseri devono essere evitati. Chi convive tranquillamente col male, non raggiungerà la vera vita. (Antonio)</p>
<p id="7">L’uso della facoltà di raggiungere la sapienza pura ci rende degni del nome di uomini. Trascurandola, siamo differenti dai bruti solo per la disposizione delle nostre membra e il dono della loquela. L’uomo vero si renda consapevole della sua immortalità, sarà distaccato da quelle tendenze ignobili che conducono a morte. (Antonio)</p>
<p id="8">Reputa liberi quelli che lo sono per una maturata disposizione di vita interiore, non quelli che si dichiaran tali per condizioni esterne. Per esemplificare, non è libero chi ha un nome illustre o vasti possessi, se poi è schiavo di sensualità o intemperanza. La libertà e l’intimo gaudio dell’anima, sono il frutto di purità autentica e di distacco dalle realtà legate al tempo. (Antonio)</p>
<p id="9">L’anima in possesso della sapienza pura e della vita autentica si manifesta nel modo di guardare, di comportarsi, di parlare, di sorridere, di conversare e di agire della parte fisica. Tutto in lei è trasformato e positivamente buono. La sua parte mentale, fertile per l’amore divino, è simile ad un vigilante guardiano che non permette l’ingresso a pensieri di male e di passionalità. (Antonio)</p>
<p id="10">Chiunque si adopri a condurre una esistenza libera dal male e illuminata dall’amore di Dio, abbandoni ogni stima di se stesso ed ogni ricerca di gloria effimera, vigili a riformare le sue forze vitali interiori ed esteriori. Una mente, fertile per l’amore di Dio e salda nella fede delle realtà invisibili, è guida e cammino verso Dio. (Antonio)</p>
<p id="11">Chi non ha conoscenza sufficiente per separare il bene dal male, non può erigersi a giudice di ciò che è bene o male tra gli uomini. L’uomo che ha conoscenza sperimentale di Dio, è buono; quando uno non è buono vuol dire che non ha la pienezza della conoscenza e non è partecipe della conoscenza che viene da Dio. Conoscere Dio significa possedere la bontà essenziale. (Antonio)</p>
<p id="12">Nessuna volgarità deve essere tollerata nelle conversazioni; la modestia e la purezza sono più gli attributi dell’uomo intelligente che dell’uomo casto. La mente fertile per l’amore di Dio, è luce per le anime come il sole lo è per i corpi. (Antonio)</p>
<p id="13">La bontà e la sapienza non si acquistano in un istante. Sono il frutto di oculati propositi, esercizi, esperienze, diuturno lavoro e di robusto desiderio del bene. L’uomo puro che ama Dio ed ha vera conoscenza di Lui, non si da requie nel fare senza restrizioni ciò che a Lui piace. Tali uomini sono rari. (Antonio)</p>
<p id="14">Non devono venire scoraggiati o spinti a disperare quelli che non hanno inclinazione al bene. Cerchino, invece, di raggiungere la vita puri e gradita a Dio, anche se appare inaccessibile e irraggiungibile. Pensino che devono vigilare su loro stessi nel modo migliore che possono. Anche se non raggiungeranno la pienezza della vita pura, vigilando attentamente su sé stessi, o miglioreranno, o almeno non diverranno peggiori, e questo è un non piccolo bene per l’anima. (Antonio)</p>
<p id="15">Se ti imbatti in uno che ama le discussioni e comincia a disputare con te su ciò che è vero ed ovvio, tronca il discorso e allontanati da lui. (Antonio)</p>
<p id="16">La morte, per chi sa comprenderla, è immortalità; ma per gli ignoranti, che non comprendono, essa è solo la morte. Non è questa morte che dobbiamo temere, ma la perdita dell’anima che è la non conoscenza di Dio. Questo è cosa tremenda per l’anima! (Antonio)</p>
<p id="17">L’anima che ha raggiunto l’integrità prima, per la sua sottile essenza, è resa santa e luminosa da Dio, così la mente pensa ciò che è giusto e partorisce buone intenzioni e azioni rette. Ma quando è dissacrata dal peccato, Dio fugge da casa, o per meglio dire è l’anima che precipita lungi da Dio e i mali spiriti prendendo possesso del suo pensiero suggeriscono cose inverosimili: adulteri, delitti, rapine e simili terribili opere. (Antonio)</p>
<p id="18">Chi ama Dio ha solo pensieri puri, desideri di cielo e distacco dalle sollecitazioni esteriori. Raramente incontrerà il plauso del l’uomo legato al folle stordimento dei sensi, costui preferirà perseguirlo con odio, derisione e oltraggi. L’uomo dai pensieri puri è pronto a patire aspra penuria, sapendo che ciò che ad altri appare come male è bene. Contento nei suoi pensieri di cielo, ha fede in Dio e sa che ogni creatura è il frutto di un particolare volere divino. Chi non ha pensieri puri, mai riuscirà a sentire l’universo come creatura di Dio e che è offerto all’uomo perché possa raggiungere la salvezza. (Antonio)</p>
<p id="19">…La mente che attraverso l’amore diviene una sola realtà con Dio, è una benedizione invisibile per tutti gli esseri, offerta da Dio stesso per condurre alla vita pura chi ne è degno. (Antonio)</p>
<p id="20">Sappi che il male fisico è inevitabile al corpo, essendo materiale e corruttibile. In casi di malattia, l’anima che ha raggiunto la conoscenza, invece di lamentarsi con Dio perché ha siffattamente costruito il corpo, mostra graziosamente coraggio e pazienza. (Antonio)</p>
<p id="21">… Chiunque desidera raggiungere la pienezza della perfezione in Dio, insegni la purità alla sua anima, non soltanto in relazione alle passionalità carnali, ma tenendosi lontano dall’avidità di guadagni, dalle brame di possedere ciò che non gli appartiene, dall’invidia, dall’amore dei piaceri, dalla vana gloria; sappia rimanere distaccato davanti alle dicerie sul suo conto e imperturbabile nei rischi mortali. (Antonio)</p>
<p id="22">Nel corso di un viaggio, alcuni si fermano all’osteria e passano la notte nel letto; altri sostano all’addiaccio e dormono gagliardamente come i primi. Al mattino, quando la notte è passata, gli uni e gli altri riprendono la via, lasciando l’osteria e portandosi dietro ciò che loro veramente appartiene. Cosi quelli che percorrono i sentieri dell’esistenza: tanto chi ha condotto una vita tapina, quanto chi è vissuto nella ricchezza e negli onori, lasceranno la terra come un’osteria, non portandosi dietro i conforti e i beni avuti, ma solo il frutto delle loro opere buone o cattive. (Antonio)</p>
<p id="23">Non parlare con chiunque della religiosità e della vita conforme a verità. Non dico ciò per gelosia, ma perché agli occhi dello stolto appariresti ridicolo. Esiste concordanza tra le cose simili, pochi sono quelli che possono ascoltare tali cose, forse è più giusto dire che sono rari. Meglio è non parlare, Dio non domanda che si parli per giungere alla salvezza. (Antonio)</p>
<p id="24">La presenza di Dio nella tua mente deve renderti libero da ogni profanità e da pensieri d’invidia, buono, puro, non violento, generoso secondo le tue possibilità, amico di tutti, non amante di dispute e così via. L’esser graditi a Dio per queste qualità costituisce la ricchezza inalienabile dell’anima. Inoltre, la presenza di Dio, deve renderti incapace di condannare chiunque, o di dire ciò che non è bene di chiunque, o di affermare che uno ha peccato. La via buona è esaminare la propria vita e considerare se può essere gradita a Dio. Cosa puoi farci se qualcuno non è buono? (Antonio)</p>
<p id="25">L’uomo vero cerca di esser libero da ogni profanità, ed è tale quando è sovranamente indipendente dalle sollecitazioni che salgono dalle creature. Il distacco dalle creature lo aiuta a scoprire in sé l’immagine di Dio che viene alla luce quando, mediante una vita pura e gradita a Dio, rimuove ogni impulso determinato dalle passioni. La mente che ama Dio, è vigile nel compiere ciò che conduce l’anima alla liberazione ed in ogni atto che la pone in uno stato di perenne offerta a Dio. Quando la creatura umana è illuminata dall’amore di Dio, non ha pensieri di biasimo per nessuno, conoscendo bene le sue deficienze. Questo è il segno che un’anima è sulla via della liberazione. (Antonio)</p>
<p id="26">La mente non è l’anima, ma un dono di Dio che conduce l’anima alla liberazione. Quando la mente è in una comunione di vita con Dio trascina volando l’anima, e le consegna quelle parole che la mantengono intatta da ciò che è corruttibile e pesante nel tempo; facendo fluire in lei l’amore per le realtà non` legate all’esistenza, al disfacimento ed alla gravezza della materia, l’introduce nella sfera della santità, dove l’uomo diviene creatura di benedizione. L’anima continuando a vivere nella carne, entra in un rapporto di conoscenza contemplante con le realtà dell’Alto e divine; per questo la mente trasfigurata dall’amore di Dio è un dono di pace e di salvezza alla coscienza umana. (Antonio)</p>
<p id="27">L’infermità più grave dell’anima, la sventura più disastrosa è il non conoscere Dio che ha creato tutto per l’uomo e gli ha dato la mente e la parola, con le quali, ascendendo verso l’alto, può entrare in comunione con Lui e vivere nella chiara contemplazione del suo Volto. (Antonio)</p>
<p id="28">L’uomo da Dio riceve il bene, essendo Dio tutto il Bene. Quando l’uomo si sottomette al male, riceve il male da sé stesso, dalle bramosie, dall’insensibilità che sono in lui e dagli spiriti del male. (Antonio)</p>
<p id="29">Dio è buono e l’uomo è legato al male. Nei cieli non esiste il male, come sulla terra non esiste il bene puro. L’uomo che ha la conoscenza sceglie il meglio: impara a conoscere Dio Onnipotente, Lo ringrazia e canta lodi in suo onore; non ha considerazione per il corpo neppure quando è davanti alla morte e non permette che i suoi pessimi sentimenti siano soddisfatti, conoscendone bene la perniciosità e la malefica azione. (Antonio)</p>
<p id="30">L’uomo che ama il peccato, ama anche i vasti possessi, trascura la rettitudine e non ha pensieri per l’incertezza, precarietà e rapidità della vita, mai ricorda l’inesorabilità della morte. Quando uno dimostra tale vergognosa mancanza di sensibilità fino agli ultimi anni della sua vita, è come un albero fracido, inutile a qualunque uso. (Antonio)</p>
<p id="31">La parola è la serva della mente, ciò che la mente comanda la parola l’esprime. (Antonio)</p>
<p id="32">La mente vede tutte le cose, anche quelle che sono in cielo, nulla la può ottenebrare all’infuori del peccato. La mente pura nulla trova incomprensibile, né la sua parola trova alcunché arduo ad essere espresso. (Antonio)</p>
<p id="33">… La mente inizia il suo risveglio quando attorno a lei le voci dell’esteriorità fanno silenzio, e soltanto la voce interiore parla. Nel silenzio nasce nella mente quella parola essenziale che è offerta accettevole a Dio e dono di salvezza all’uomo. (Antonio)</p>
<p id="34">La parola, carica di sapienza pura, è un dono di Dio e fa dilatare l’anima nella vita vera. La parola, non fecondata dal germe che scende dall’alto, solamente curiosa di misurare e definire l’esteriore ciclo e la terra sensibile, di conoscere le distanze e le dimensioni del sole e delle stelle, è un ritrovato dell’uomo, dell’uomo che lavora a vuoto e, per inutile vanto, cerca le cose che non hanno importanza. Tali uomini si perdono nell’inutile fatica di tirar l’acqua dal pozzo con un vaglio; il mistero delle creature rimarrà sempre velato per loro. (Antonio)</p>
<p id="35">Quando il corpo nel seno materno ha raggiunto la sua formazione esce alla luce del mondo; quando l’anima, nel corpo che le è toccato in sorte, raggiunge la sua perfetta età, abbandona le sue spoglie fisiche. (Antonio)</p>
<p id="36">L’anima unendosi al corpo lo fa emergere dalle tenebre del seno materno verso la luce; il corpo invece è per l’anima un involucro pesante e tenebroso. Per questo non dobbiamo avere per il corpo alcuna accondiscendente debolezza, ma fronteggiarlo come un gagliardo avversario. Il lasciarsi andare ai piaceri della mensa risveglia in noi le male passioni, mentre uno stomaco moderato placa gli istinti ed aiuta l’anima a non contaminarsi. (Antonio)</p>
<p id="37">Gli occhi sono l’organo della visione fisica, la mente è la capacità visiva dell’anima. Il corpo è cieco senza gli occhi, non vede il sole che inonda di luce la terra e il mare, e non prova gioia della chiarità solare. Quando la mente è spenta e la sapienza pura non esiste, l’anima è cieca; non avendo là gustosa conoscenza di Dio, non riflette la natura luminosa del Creatore e dell’Amante di tutti gli esseri e il gaudio dell’essere incorruttibile e della benedizione senza fine, le è precluso. (Antonio)</p>
<p id="38">La mancanza di sensibilità e di coscienza partorisce l’ignoranza della realtà di Dio; dall’ignoranza nasce il male. La conoscenza della realtà di Dio porta il bene all’uomo e dona la salvezza all’anima. Se persisti nella vigilanza del tuo fisico e nella ricerca della conoscenza di Dio, e se cerchi di non soddisfare le tue bramosie, vedrai la tua mente volgersi verso ciò che è bene. Ma se, affetto dall’ignoranza delle realtà divine, trovi diletto nel saziare le tue voglie, farai la fine dell’animale privo di parola, dimentico del giudizio che dopo la morte ti aspetta. (Antonio)</p>
<p id="39">Dio ha voluto che insieme allo sviluppo fisico, l’uomo acquisisse la facoltà mentale per scegliere tra il bene e il male. L’anima che non sceglie il bene, non possiede la mente. Così, tutti i corpi hanno un’anima, ma non tutte le anime hanno una mente. La mente resa fertile da Dio si trova tra gli uomini casti, giusti, retti, buoni, puri, misericordiosi e devoti. La mente è il ponte della comunione tra l’uomo e Dio. (Antonio)</p>
<p id="40">L’occhio vede le creature sensibili, la mente apprende l’invisibile. La mente resa fertile da Dio è la luce dell’anima. L’uomo che possiede una mente innamorata di Dio ha una luce nel cuore e può vedere l’Invisibile. (Antonio)</p>
<p id="41">Dio è la pienezza del bene, immune da passione e da mutamento. Se accettiamo come verità giusta l’immutabilità divina, rimaniamo perplessi di fronte alle raffigurazioni umane di Dio che Lo presentano gioioso del bene compiuto dall’uomo, sdegnoso col malvagio, irritato con i peccatori e misericordioso con chi si pente. La risposta a tali perplessità la troviamo nel pensiero che Dio non gioisce e non si irrita; gioia e ira sono passioni e quindi mutamenti. Dio è la pienezza del bene, e le sue opere non sono che bene, non reca male a nessuno ed è sempre sé stesso. Quando noi riusciamo ad esser buoni entriamo in comunione con Lui attraverso la somiglianza nel bene; quando siamo malvagi, ci separiamo da Lui, perdendo la somiglianza nel bene. Vivendo con purità di vita siamo uniti a Lui, vivendo malvagiamente ci stacchiamo da Lui. Non possiamo dire, in quest’ultimo caso, propriamente che Dio è irritato con noi, ma piuttosto che i nostri peccati non lasciano passare in noi la chiarità luminosa di Dio. Sono i peccati che ci sottomettono alle fustigazioni dei demoni. Quando mediante la preghiera e le azioni pure, otteniamo il perdono, non è Dio che cambia, ma noi. Col pentimento e la purificazione curiamo il male nel nostro essere, e ritroviamo la partecipazione alla bontà perfetta di Dio. Dire che Dio volge la sua faccia altrove di fronte al peccatore, equivale all’assurda pretesa che il sole si nasconda da chi chiude gli occhi per non vederlo. (Antonio)</p>
<p id="42">Quando riposi nel tuo letticciolo, ricorda con gratitudine le benedizioni e la Provvidenza di Dio. Perché, confortato da questi soavi pensieri, possa avere gioia nello spirito e il tuo sonno fisico mantenga l’anima nella sobria vigilanza. Il chiudersi delle tue palpebre e il tuo silenzio, inondati da sentimenti di bene, renderanno gloria a Dio con tutto il cuore e con tutte le forze, e dal tuo intimo salirà verso l’alto un canto di lode. Il ringraziamento dell’uomo innocente è più gradito del penoso sacrificio. A Dio sia gloria in ogni età. Amen. (Antonio)</p>
<p id="43">Penso essere tre le vie con le quali la grazia di Dio risveglia l’anima dei figli del l’uomo. Alcuni mossi dalle promesse divine e dall’istinto connaturale del bene, non conoscono indugio nel seguire l’appello di Dio e sono imitatori del patriarca Abramo cui per primo fu indicata tale via mediante le parole: «Esci dalla tua tribù, dalla tua patria e dalla casa paterna e va verso la terra che ti indicherò » (Gen 12, 1 ) …L’anima disposta a tanta prontezza con facilità acquisterà le virtù, avendo il cuore pronto ad accogliere la pienezza dello Spirito Santo. La seconda via è di quelli che leggendo nelle Scritture sacre i supplizi riservati ai peccatori e le sante promesse fatte ai giusti, con volontà sobria accordano la loro vita con l’appello di Dio… La terza via è quella dei patimenti che Dio benignamente dona per correggere chi ha il cuore indurito nel vizio e nel peccato; affinché si risveglino sotto la sferza del patire e pentiti, raggiungano il bene operare (Lettera I). (Antonio)</p>
<p id="44">Non perdiamo tempo dietro ai nomi della nostra parte fisica, sono cose destinate a perire. Ognuno cerchi di comprendere il suo vero nome. Giacobbe durante la lotta notturna con l’Angelo, conservò il suo nome di Giacobbe; al sorgere del sole gli fu rivelato il suo vero nome d’Israele, che significa: «mente che contempla Dio » (Gen. 32, 2428). (Lettera 6). (Antonio)</p>
<p id="45">Quante miriadi sono i demoni e come innumerevoli le loro volontà cangianti! Ci urgono a dir male gli uni degli altri; a nascondere il veleno del cuore con parole dolci; a criticare l’esteriore apparenza del nostro fratello, mentre ospitiamo in noi bestie selvagge; a litigare e a contrastarci reciprocamente, suggestionandoci col pensiero di avere una via personale e superiore (Lettera 6, 2- collezione). (Antonio)</p>
<p id="46">Prego che vi sia concesso il grande Spirito di fuoco che è stato donato a me. Se avete il desiderio di riceverlo ed ospitarlo, cominciate con l’offerta dell’impegno ascetico e dell’umiltà del cuore, poi dischiudendo, giorno e notte, il vostro pensiero alle realtà celesti, cercate con cuore puro questo Spirito; vi sarà concesso… Quando lo Spirito scenderà in voi, vi dischiuderà i misteri più alti, dissiperà dal vostro cuore la paura per qualunque essere, uomo o belva, e la gioia celeste sarà vostro possesso inalienabile, giorno e notte (Lett. 8). (Antonio)</p>
<p id="47">Ogni creatura ragionevole, uomo o donna che sia, possiede la capacità di amare Dio e gli esseri umani. L’uomo di Dio ama ciò che viene da Dio; l’uomo carnale ama ciò che appartiene alla carne. Amando le cose di Dio, l’uomo cerca la purificazione da tutte le sollecitazioni del mondo esteriore; non ama le realtà effimere, né i suoi impulsi naturali; prende la sua croce e seguendo il Signore compie sempre la volontà dell’Altissimo. Dio scende nel cuore di queste creature e, prendendovi dimora, le ricolma di gioia e di dolcezza che sono l’alimento che nutre e porta a maturazione l’anima. L’albero non cresce se non riceve l’acqua del cielo, l’anima non sviluppa se è priva del nutrimento di dolcezza che viene dall’alto. Lo Spirito e la mite irrorazione della dolcezza celeste conducono l’anima dell’uomo alla maturità (Lettera 13). (Antonio)</p>
<p id="48">Quando in una creatura umana il regno del peccato perde ogni potere, Dio appare portando una luce pura all’anima e al corpo. La sensibile presenza di Dio non si rivela dove ancora è forte il potere del peccato. Finché l’anima rimane incollata ai sensi, non è nella disposizione di accogliere la luce divina (Lettera 17). (Antonio)</p>

<p id="49">Sii pronto a ringraziare Dio per ogni cosa, tenendo presente la parola dell’Apostolo: «ringrazia per ogni cosa» (I Tess. 5, 18). Se sei assalito da tribolazioni, o patisci penuria e persecuzione, o se devi sopportare pene fisiche o infermità, ringrazia Dio per tutto ciò che ti accade poiché «noi dobbiamo entrare nel Regno di Dio attraverso molto patire » (Atti. 14, 22). Non permettere che la tua anima venga assalita dal dubbio, né che il tuo cuore diventi pavido; ricorda le parole dell’Apostolo: a Quantunque l’uomo esteriore perisca, l’uomo interiore si rinnova di giorno in giorno v (2 Cor. 4, 16). Se non sopporti sofferenze, non sarai in grado di salire sulla croce e coglierne i frutti di salvezza. (Barsanufio e Giovanni)</p>
<p id="50">La nave, in mare, è preda del rischio e del vento. Se però raggiunge un calmo e pacifico porto, non teme più calamità, ma è sicura. Anche tu, mentre resti tra gli uomini, aspettati tribolazioni, rischi e urti alla sensibilità. Ma se raggiungi il porto del silenzio, per te preparato, non avrai più paura. (Barsanufio e Giovanni)</p>
<p id="51">Soprattutto guardati dallo scoramento, padre di tutti i mali e della varietà delle tentazioni. Perché permetti al tuo cuore di essere triste e fiacco a causa della sofferenza provocata dalla turba che segue Cristo? Presta un attento orecchio alle mie parole. Il lungo patire è padre di grandi benedizioni. Imita Mosì che preferì a piuttosto soffrir pena col popolo di Dio, che gioire dei piaceri del peccato per un breve tempo (Eb. 11, 25). (Barsanufio e Giovanni)</p>
<p id="52">Ti definisci peccatore; ma in realtà riveli di non aver raggiunto la coscienza della tua unità. Chi si riconosce peccatore e causa di molti mali, dissente con nessuno, discute con nessuno, non è in collera con nessuno, ma considera ogni uomo migliore e più saggio di sé stesso. Se sei un peccatore, perché biasimi il tuo prossimo e lo accusi di recarti offesa? Stando così le cose, tu ed io siamo lontani dal ritenerci dei peccatori. Osserva, fratello, quanto siamo meschini: parliamo soltanto con le labbra e le nostre azioni mostrano che siamo differenti da ciò che diciamo. Perché quando ci opponiamo a dei pensieri, non riceviamo la forza di respingerli? Perché, precedentemente ci siamo arresi col biasimare il nostro prossimo e questo ha fiaccato la forza spirituale. Così accusiamo il nostro fratello, nonostante noi si sia i veri colpevoli. Poni tutti i tuoi pensieri nel Signore, dicendo: Dio conosce ciò che è meglio, e sarai in pace, e, a poco a poco, ti sarà data la forza di resistere. (Barsanufio e Giovanni)</p>
<p id="53">Se uno non può sopportare gli oltraggi, non vedrà la gloria. Se non è esente da bile, non assaggerà la dolcezza. Tu devi andare in mezzo agli altri, tra le loro varie vicende, per essere temperato e provato: l’oro è provato solo dal fuoco. Non oberarti di troppi incarichi, ti assoggetteresti a pene e sofferenze; ma col timore di Dio cimentati a ciò che conviene ad ogni particolare momento, e non far nulla d’impulso. Evita la collera quanto puoi, non giudicare nessuno e specialmente quelli che ti mettono alla prova. Pensandoci bene, capirai che sono loro che ti conducono alla maturità. (Barsanufio e Giovanni)</p>
<p id="54">Agita il latte e ne ricaverai del burro; ma se ti giri il naso, ne caverai sangue (Prov. 30, 33). Se un uomo vuol piegare un ramo o una vite in un cerchio per botte, li curva gradatamente, per paura di romperli, poiché se lo fa troppo repentinamente il ramo si spezza, (questo va riferito alle rigorose regole e all’eccessivo ascetismo dei monaci). (Barsanufio e Giovanni)</p>
<p id="55">Perché essere soverchiati dalle tribolazioni come uomini carnali? Non hai sentito quali tribolazioni ti attendono? Non sai che «molte sono le ambizioni del giusto » (Ps. 34, 19), e che gli uomini sono provati da queste come l’oro in un crogiolo? Se siamo giusti, lasciamoci sottoporre di buon animo, alla prova; ma se siamo peccatori, soffriamola come cosa dovuta. Ricordiamoci dei santi, rammentando quanto essi, fin dall’inizio del mondo, abbiano perseverato nel bene agire, preferendo il bene, e costantemente rimanendo saldi nella verità! Furono odiati e perseguitati fino all’estremo, ma in accordo con le parole del Signore, pregarono per i persecutori e carnefici (Mat. 5 44). Fosti tu venduto come il casto Giuseppe? Hai tu, come Mosì, sopportato inimicizia dall’infanzia alla vecchiaia? Fosti perseguitato come Davide da Saul? O come Giona fosti gettato in mare? Perché allora non apri gli occhi? Così non aver paura e non essere incerto come uno privo di coraggio, altrimenti non potrai godere delle promesse di Dio. Non essere angosciato come chi non ha fede; ma reintroduci la fiducia nei tuoi pensieri deboli. Ama il tormento delle cose, affinché tu possa diventare un degno figlio dei santi. (Barsanufio e Giovanni)</p>
<p id="56">Finché abbiamo tempo, poniamo attenzione a noi stessi, e impariamo il silenzio. Se desideri non essere turbato da alcuna cosa, sii morto di fronte ad ognuno, troverai la pace. Alludo con questo ai pensieri concernenti ogni genere di rapporto con uomini e cure. (Barsanufio e Giovanni)</p>
<p id="57">Mi hai scritto chiedendo che pregassi per i tuoi peccati. Ti dirò la stessa cosa: Prega per i miei. Sta scritto «fa’ agli altri ciò che vuoi sia fatto a te» (Luca 6, 31). Benché io sia il più reietto e basso di tutti gli uomini, continuo a fare quanto posso, in accordo al comandamento: «pregate l’uno per l’altro», così che tu possa riavere la salute. (Barsanufio e Giovanni)</p>
<p id="58">Se non puoi parlare della fede, non tentare neanche di farlo. Chi è saldo nella fede, non sarà mai turbato da discussioni e dibattiti con eretici e miscredenti. Avendo in sé Gesù, il Signore della pace e della quiete, I dopo una calma discussione, può amorosamente portare molti eretici e miscredenti alla conoscenza di Gesù Cristo, nostro Salvatore. Fai così, finché la discussione su qualche cosa è superiore alle tue forze, prendi la strada maestra della fede dei 318 santi padri (e per noi ora, quella della fede stabilita da sette concili ecumenici), nella quale tu sei battezzato. Essa contiene ogni cosa formulata esattamente per la perfetta comprensione. Ma sopra ogni cosa poni attenzione a te stesso, meditando sui tuoi peccati e sul come sarai giudicato da Dio. (Barsanufio e Giovanni)</p>
<p id="59">Quando sei intento alla preghiera, chiedi la liberazione dal vecchio Adamo, o recita la preghiera del Signore, o ambedue insieme poi riprendi il tuo lavoro manuale. Sulla lunghezza del tempo della preghiera, ti dirò: se tu «preghi incessantemente» (Tess. 5, 17), come dice l’Apostolo, la quantità del tempo non ha importanza. (Barsanufio e Giovanni)</p>
<p id="60">Riguardo al sonno notturno, prega per due ore alla sera, cominciando a contarle dal calar del sole, e quando hai finita la dossologia, dormi per sei ore. Indi alzati per la veglia e rimani desto per le rimanenti quattro ore. Fai lo stesso anche d’estate, ma riduci la dossologia e leggi meno salmi in accordo alla brevità della notte. (Barsanufio e Giovanni)</p>
<p id="61">Riguardo all’astinenza del cibo e delle bevande, i padri dicono che l’uno e le altre siano di una misura inferiore alla reale necessità di ciascuno; cioè non riempire lo stomaco del tutto. Ciascuno stabilisca una misura per sé stesso per il cibo e per il vino. D’altronde la misura dell’astinenza non è limitata al cibo e al bere, ma riguarda anche la conversazione, il sonno, il vestire e tutti i sensi. Ciascuna di queste cose deve avere la sua consona misura di astinenza. (Barsanufio e Giovanni)</p>
<p id="62">Voglio controllare il ventre e ridurre la quantità del cibo e non posso. Invece se qualche volta ci riesco, torno quasi subito alla prima misura. Lo stesso mi accade col bere. Perché avviene questo? Nessuno è esente da ciò, eccetto l’uomo che è giunto alla statura di colui che disse: «Ho dimenticato di mangiare il mio pane, a cagione del grido del mio dolore; le ossa mi forano la pelle » (Sal. 102, 45) Un siffatto uomo, presto riesce a ridurre il suo cibo ed il bere; poiché le lacrime gli sono di cibo, può raggiungere uno stato nel quale è nutrito dallo Spirito Santo. Credimi, fratello, conosco un uomo di tale statura, una o due volte nel corso di una settimana e qualche volta più spesso è attratto dal cibo spirituale, la cui dolcezza gli fa dimenticare il cibo materiale. Quando si accinge a consumare il cibo è come uno permanentemente sazio, non ne ha desiderio; se mangia, rimprovera se stesso dicendo: perché non sono sempre in quello stato? Lo desidera così intensamente da ottenere il più grande successo. (Barsanufio e Giovanni)</p>
<p id="63">Quando leggo i salmi, devo dire la preghiera del Signore dopo ogni salmo? Dire la preghiera del Signore una volta, è sufficiente. (Barsanufio e Giovanni)</p>
<p id="64">L’infermità è una lezione di Dio e serve ad aiutarci a ringraziare sempre più Dio. Non era forse Giobbe un vero amico di Dio? Cosa non ha sopportato, benedicendo e glorificando Dio? Alla fine la sua stessa pazienza lo portò ad una incomparabile gloria. Così anche tu sappi sopportare e «vedrai la gloria di Dio » (Giov. 11, 40). Non rattristarti se per infermità non puoi praticare il digiuno; Dio non esige mai fatiche superiori alle possibilità di ciascuno. Dopo tutto, cos’è il digiuno se non il freno per moderare un corpo sano e renderlo docile, liberarlo dalle passioni, in accordo con le parole dell’Apostolo: «Quando sono affranto, è allora che sono forte» (2 Cor.12, 10)? Ma l’infermità è più che un freno, così sostituisce il digiunare ed è considerata di maggior merito. Chi sopporta con pazienza, ringraziando Dio, come premio alla sua pazienza, riceve il frutto della salvezza. Un corpo malato è indebolito dall’infermità, non vi è bisogno di togliergli le forze col digiuno. Ringrazia Dio di essere dispensato dal travaglio del digiuno. Non preoccuparti anche se mangi dieci volte in un giorno; non sarai giudicato per questo, purché tu non lo faccia per il tuo piacere. (Barsanufio e Giovanni)</p>
<p id="65">Sono stremato dalle tentazioni! – Non darti per vinto, fratello. Dio non ti ha abbandonato e non ti abbandonerà. Conosci il giudizio di Dio contro il nostro comune padre Adamo: «Mangerai il pane nel sudore della tua fronte» (Gen. 3, 19), ed è immutabile. Come l’oro è scaldato nella fornace e diventa puro e malleabile, così l’uomo attraverso il fuoco della sofferenza diviene cittadino del Regno dei Cieli, se sopporta con gratitudine. Reputa che tutto ciò che ti avviene è per il tuo bene, per renderti accetto a Dio. (Barsanufio e Giovanni)</p>
<p id="66">(Ad un debole e scoraggiato). Benedici le sofferenze del Salvatore, come se, insieme a Lui, tu stessi patendo soprusi ferite degradazioni, l’offesa degli sputi, l’umiliazione del manto rosso, la vergogna della corona di spine, l’aceto col fiele, la pena dei chiodi, la ferita con la lancia, il fluire d’acqua e di sangue, e da ciò riceverai conforto nella tua afflizione. Il Signore non permetterà che i tuoi sforzi non vengano ricompensati. Ti lascia soffrire un po’, affinché non sia un estraneo nella schiera dei Santi, quando tu, al momento debito, ne farai parte, arricchito dal frutto della pazienza e reso glorioso. Così non affliggerti; Dio non ti ha dimenticato, ma si preoccupa di te, come per un figlio vero di Colui che non tradisce. (Barsanufio e Giovanni)</p>
<p id="67">Possa il Signore, che disse «domanda e riceverai » (Giov. 16, 24), esaudire ogni tua domanda. Soltanto prepara la tua casa, e spazzala perfettamente perché sia degna di ricevere i doni del Signore. Essi sono custoditi sicuramente in una casa tenuta in ordine, ed emanano il loro dolce profumo soltanto se non vi è impurità alcuna. Chi gusta ciò, diventa estraneo al vecchio Adamo, crocifisso al mondo come il mondo a lui, e vive sempre nel Signore. Non importa quando le onde dei nemici lo colpiscono; esse non spezzano la sua navicella. D’allora in avanti comincia a gettare sgomento sui nemici, poiché essi vedono in lui il sacro sigillo, e quanto più diventa il loro avversario, tanto più egli diviene un sincero e grato amico del Gran Re. (Barsanufio e Giovanni)</p>
<p id="68">Vigila su te stesso; i demoni cercano di adescarti verso cose di poco valore, come dormire in una posizione quasi seduta, o senza guanciale, che è lo stesso che «menta e anice e cumino », e ti incita a trascurare «i più gravi impegni della Legge» (Matt. 23, 23), che sono, il domare la collera, il reprimere la irritabilità e l’obbedire in tutte le cose. I demoni gettarono in te il loro seme, per indebolire il tuo corpo, per questo cadi nella debolezza e involontariamente ricerchi il molle letto e la varietà del cibo. E' meglio che tu ti trovi bene con un solo cuscino e riposi su di esso con timore di Dio. Metti nella tua pentola condimenti immateriali come, umiltà, obbedienza, fede, speranza, amore, poiché chi li possiede imbandisce un banchetto innanzi a Cristo, il Divino Re. (Barsanufio e Giovanni)</p>
<p id="69">Non tutti quelli che vivono nei monasteri sono monaci; monaco è colui che compie il lavoro del monaco. Il Signore dice: «Non chiunque mi dice, Signore, Signore, entrerà nel Regno dei Cieli; ma chi compirà il volere del Padre mio, che sta nei Cieli » (Matt. 7, 21). Fratello! Perché permetti che il nemico si beffi di te e ti esponga ai rischi della caduta? Tu chiedi un consiglio ma non tenti di fare ciò che ti viene detto. Tu ridomandi, e vanagloriosamente lo ripeti agli altri, per guadagnarti il favore degli uomini, e così ti precludi di progredire rapidamente. Il tempo ci è concesso per imparare il dominio delle passioni, e curarle, con gemiti e dolore. Se, quando sei nella tua cella, i tuoi pensieri sono dispersi, vergognati e svela la tua mancanza a Dio. (Barsanufio e Giovanni)</p>
<p id="70">(Il frate infermiere domanda se può leggere i libri di medicina). Leggili pure, ma nel leggerli o nell’interrogare qualcuno sulle medicine, non dimenticare che, nessuno può essere curato, senza Dio. Chi s’impegna nell’arte del guarire deve sottomettersi al nome di Dio e Dio invierà a lui il suo aiuto. L’arte del guarire non è un ostacolo alla pietà; ma devi praticarla come pratichi un lavoro manuale, per il bene della comunità. Fai quel che devi fare nel timore di Dio e i santi ti proteggeranno colle loro preghiere. (Barsanufio e Giovanni)</p>
<p id="71">Se esiste la possibilità di una buona azione, ma un pensiero opposto le resiste, questo dimostra che l’azione è veramente buona. Applicati alla preghiera e veglia; se durante la preghiera il tuo cuore è saldo nel bene e il bene aumenta invece di diminuire, allora, sia che l’opposto pensiero che ti travaglia, rimanga, oppure no, sappi che tale azione è buona. Poiché tutto il bene, necessariamente patisce una penosa opposizione causata dall’invidia del diavolo, il bene la supera mediante la preghiera. Se un bene apparente è suggerito dal diavolo, e pure l’opposizione deriva da lui, allora nella preghiera il bene apparente declina, insieme con l’apparente opposizione. In questo caso è evidente che il nemico oppone un pensiero che egli stesso ha insinuato col solo proposito di farci erroneamente prendere per il bene Ciò che è male. (Barsanufio e Giovanni)</p>
<p id="72">Il silenzio delle labbra è migliore e più prodigioso di una edificante conversazione. I nostri padri lo praticarono con reverenza, e attraverso di esso, perseguirono la gloria. Ma sinché, nella nostra debolezza, noi non potendo seguire il sentiero della perfezione, parliamo di ciò che edifica parliamone riferendoci alle parole dei padri senza accingerci ad interpretare le Scritture. Quest’ultima cosa è assai pericolosa per l’ignorante. Le Scritture sono scritte nel linguaggio dello spirito, e gli uomini carnali, non possono capire le cose spirituali. E' meglio usare, nelle nostre conversazioni, le parole dei padri, allora così troveremo il beneficio in esse contenuto. Moderiamoci persino nell’uso di queste parole, ricordandoci colui che disse «Nella moltitudine di parole, non manca mai il peccato» (Prov. 10, 19). Per tema di cadere in alti e vanagloriosi pensieri, imprimiamoci nella mente che se non pratichiamo ciò di cui parliamo, pronunciamo la nostra stessa condanna. (Barsanufio e Giovanni)</p>
<p id="73">Quando ti proponi di fare qualche cosa e vedi che il tuo pensiero è turbato, e se, dopo aver invocato Dio, rimani turbato, fosse pure da una minima perplessità, sappi che la azione che vuoi intraprendere, viene dal demonio perciò non iniziarla. Poiché nulla, fatto con turbamento, è cosa gradita a Dio. Ma se uno resiste al turbamento (se ha in sé un pensiero che oppone resistenza a tale turbamento) allora egli può anche non considerare, l’azione proposta, come dannosa, ma può accingersi ad esaminare per vedere se è nociva o no; e se è cattiva può abbandonarla, ma se è buona, la compia disperdendo ciò che lo turba. (Barsanufio e Giovanni)</p>
<p id="74">(Ad un ammalato, obbligato a nutrirsi in modo non consono ai regolamenti). Se uno si nutre, non per suo piacere, ma a causa della sua malattia, Dio non lo condanna. Il nutrimento ci viene proibito per tutelarci dalla sazietà e dagli stimoli del corpo. L’infermità impedisce la loro attività, poiché dove è infermità, ivi è pure invocazione a Dio. (Barsanufio e Giovanni)</p>
<p id="75">Quando desideri fare elemosina, e il pensiero ti mette il dubbio se non sia meglio il non farla, esamina il tuo pensiero e se ti accorgi che il dubbio nasce dall’avarizia, dà un po’ di più di quanto avevi intenzione di dare. (Barsanufio e Giovanni)</p>
<p id="76">Io ricevo ingiustizia da parte di un tale: che debbo fare? Fagli del bene. (Barsanufio e Giovanni)</p>
<p id="77">E' giusto l’impegno di compiere bene un lavoro? Ad esempio, costruire una casa, o far qualcos’altro? Osserva se la cosa che fai è ordinata e bella e non disdicevole, se è fatta per il bene di ciò a cui serve, senza morboso attaccamento. Poiché il Signore gioisce di ogni perfetta abilità. Ma se noti in te una sorta di morboso attaccamento a qualcosa, ricorda il fine per il quale devi compiere ciò, e che tutto è soggetto a deperimento e corruzione, e così troverai pace. Poiché non una sola cosa rimane costantemente nello stesso stato, ma tutto è sottoposto a mutare ed a corrompersi. (Barsanufio e Giovanni)</p>

<p id="78">Chi desidera allontanarsi dall’Egitto e fuggire dal dominio del Faraone, deve avere un qualche Mosì che sia mediatore tra lui e Dio, il quale inserendosi nelle sue azioni e contemplazioni, innalzi le mani a Dio e l’aiuti a traghettare il mare dei peccati… (Grad 1). (Giovanni Climaco)</p>
<p id="79">Nessuno avrà parte al convito celeste se non ha compiuto la prima, la seconda e la terza rinuncia; cioè a tutte le cose terrene, alle persone, ai genitori, quindi alla propria volontà e infine, mediante l’obbedienza, la rinuncia alle gioie effimere… (Grad. 2). (Giovanni Climaco)</p>
<p id="80">Il sentirsi pellegrini sulla terra significa avere costumanze schive; saggezza non clamorosa; intelligenza libera dagli influssi della massa; vita appartata; meta verso l’invisibile; pensiero interiore; ricerca di vita semplice; studio di povertà; desiderio dell’amore divino; pienezza di carità; rinunzia all’amor proprio; profondità di silenzio (Grad. 3). (Giovanni Climaco)</p>
<p id="81">La conversione alla vita monastica è il rinnovamento del battesimo; il patto con Dio di una vita nuova; l’acquisizione dell’umiltà; il bandire da sé, per sempre, ogni conforto terreno; l’accusa di se stessi; il non angustiarsi di preoccupazioni effimere. Essa è figlia della speranza, la liberazione dalla sfiducia. Il monaco accusando se stesso, diventa libero da ogni confusione. La vita monastica è la riconciliazione con Dio mediante le opere buone, contrarie al peccato; la purificazione della coscienza; la volonterosa sopportazione delle sofferenze; la ferma opposizione alle sollecitazioni del ventre; l’affinamento della coscienza con una sensibilità più acuta (Grad. S) . (Giovanni Climaco)</p>
<p id="82">Il costante ricordo della morte è un quotidiano morire il non dimenticare che dobbiamo passare all’altra sponda è mantenersi nello stato di trepida vigilanza. Il paventare la morte è proprio della natura, l’averne orrore è segno di peccati non espiati. Il Signore ebbe spavento della morte, non ne ebbe timore. Il pane è il più necessario dei cibi, il ricordo della morte è la più utile di tutte le operazioni religiose. Segno verace della presenza del ricordo della morte, nell’intimo senso del cuore, è il volontario distacco da ogni creatura e l’abbandono della propria volontà… (Giovanni Climaco)</p>
<p id="83">Il pianto secondo Dio, è l’orientamento dell’anima che fa cordoglio e del cuore distaccato dalle cose terrene e che, con impeto, cerca la bevanda che estingue la sua sete… Il pianto è un pungiglione d’oro dell’anima spoglia di ogni legame ed affetto, in lei è piantato dalla santa mestizia per tenere vigilante il cuore… Le operazioni di quelli che avanzano nella santa mestizia sono il dominio di sé e il silenzio delle labbra. Chi ha compiuto passi avanti è libero dall’ira e dal risentimento. I segni di chi è giunto alla perfezione della santa mestizia sono: l’umiltà profonda; la sete di non essere onorato; la fame del patire; il non giudicare i peccatori; il partecipare, oltre le proprie forze, alla loro dolorosa vicenda. (Giovanni Climaco)</p>
<p id="84">Le profondità del pianto vedono la consolazione; la mondezza del cuore riceve la illuminazione divina. L’illuminazione è una forza ineffabile compresa da sensi non razionali, veduta da invisibile capacità percettiva. La consolazione è un sollievo dell’anima distaccata dalle cose terrene, quando l’anima ha contemporaneamente gioia e pianto. Il conforto è il rinnovamento delle forze interiori dell’anima, caduta in tristezza, e trasformazione del doloroso pianto in prodigiose lacrime di gaudio. Il pianto che nasce dal pensiero della peregrinazione all’altra sponda partorisce il timore; dal timore nasce la sicurezza, e da essa la gioia. Quando la gioia diviene duratura spunta il fiore dell’amore santo (Grad. 7). (Giovanni Climaco)</p>
<p id="85">L’invulnerabilità all’ira è superamento della natura senza alcun sentimento di dolore per le ingiurie ricevute. Essa è il frutto di lotte e sudori. La non violenza, è un immobile stato dell’anima che rimane se stessa in mezzo agli onori e al disprezzo. L’invulnerabilità all’ira, comincia col silenzio delle labbra quando il cuore è in tumulto; progredisce quando il pensiero rimane calmo nell’agitazione dell’anima; giunge alla perfezione quando la mente si conserva serenamente tranquilla sotto l’impeto dei venti nefasti. Ira è il conservare la memoria di un’avversione occulta, come di un’offesa ricevuta. Ira è il desiderio di nuocere a chi ci ha provocato. L’iracondia è il subito infiammarsi del cuore; l’amarezza è un movimento non piacevole che prende dimora nell’anima; il furore è un mutamento non permanente che trasforma le buone costumanze in moti d’animo riprovevoli. Come le tenebre si dileguano all’apparir del sole, così il buon odore dell’umiltà mette in fuga ogni amarezza e agitazione… (Grad. 8). (Giovanni Climaco)</p>
<p id="86">Il canto della salmodia, quando il suo ritmo è armonioso, discioglie l’ira; se la sua esecuzione segue il capriccio di chi canta diventa stimolo alla sensualità. Facciamone uso seguendo con cura la disciplina del ritmo. Ho sentito, trovandomi fuori della mia cella per certi lavori, dei solitari che dentro il loro abituro strepitavano come ghiandaie, presi da ira e furore, quasi stessero di fronte a chi li aveva offesi. Ad essi con umiltà consigliai di abbandonare la solitudine, altrimenti si sarebbero trasformati in diavoli (Grad. 8). (Giovanni Climaco)</p>
<p id="87">Se vuoi levare il bruscolo dagli occhi altrui, o immagini di poterlo fare, guarda di non far uso di una trave invece della leggera sonda. La trave sarebbe la parola aspra; i modi bruschi; la sonda invece è l’ammonimento calmo, la riprensione benevola. e' scritto: «Riprendi, rimprovera, esorta» (2 Tim. 4, 2), ma non: «percuoti» (Grad. 8). (Giovanni Climaco)</p>
<p id="88">Il non dimenticare le offese ricevute è la continuazione dell’ira; conservatrice dei peccati; nemica della giustizia; rovina di ogni virtù; veleno dell’anima; tarlo della mente; confusione della preghiera; distrazione dello stato di preghiera; alterazione dell’amore; chiodo piantato nell’anima; sentimento sterile di voluttuosa ricerca dell’amarezza; peccato difficile ad esser rimosso; insonne iniquità; malvagità perenne. Il vizio più tenebroso e la passione più triste tra le cattive tendenze che sono prodotte dai vizi, o che generano vizi o che non producono vizi. Colui che fa cessare in sé l’ira, ha sradicato il ricordo delle offese patite; ma finché perdura la causa non cessano le conseguenze. Chi possiede l’amore estingue il desiderio di vendetta; chi nutre le inimicizie accresce inutili travagli (Grad. 9). (Giovanni Climaco)</p>
<p id="89">Il parlar male degli altri nasce dall’odio; malattia sottile questa, sanguisuga grossa, nascosta e introvabile, consuma l’amore succhiandone il sangue; ipocrisia dell’amore, accresce le piaghe e i pesi del cuore e ne scaccia la mondezza. Sentii parlare dei detrattori e li corressi; per difendersi, questi marioli, mi dissero che lo facevano per amore, volendo correggere colui del quale parlavano male. Finitela, dissi, con questo amore, altrimenti rendete bugiardo Colui che ha detto: Perseguirò chi parla del suo prossimo di nascosto (Salmo 100, 5). Se affermi di amare uno, prega per lui segretamente, e non lo vituperare; questo è il modo di amare secondo Dio… (Grad. 10). (Giovanni Climaco)</p>
<p id="90">Fra le vie che conducono al perdono dei peccati la più breve è il non giudicare: «Se non giudicate non sarete giudicati» (Mat. 7,1). L’acqua è contraria al fuoco, il giudicare è contrario a chi vuol far penitenza. Anche se tu vedessi uno commettere peccati in punto di morte, non devi condannarlo, il giudizio di Dio è ignoto agli uomini (Grad. 10). (Giovanni Climaco)</p>
<p id="91">La loquacità è la cattedra della vanagloria, da dove si mette in mostra e pomposamente recita. La loquacità è segno sicuro di ignoranza; porta alla detrazione; conduttrice del vacuo parlare mondano; ancella della menzogna. Essa disperde il raccoglimento pensoso chiama la dissipazione; prepara l’assopimento spirituale; dissipa la concentrazione; distrae la vigilanza su se stessi; raggela l’intimo fervore; rende opaca la preghiera. Il silenzio praticato coscientemente, è padre di preghiera; liberazione della schiavitù mentale; custode del fervore. Esso vigila sui pensieri; è occhio aperto sulle mosse dei nemici; dimora custodita della compunzione. Ama le lacrime; custodisce la memoria della morte, dipinge le punizioni del peccato indaga la verità del giudizio estremo. E' amico della santa mestizia; nemico della presunzione; compagno della vita solitaria; contrario alle pose da maestro; dono fecondo di conoscenza spirituale. Maestro dei pensieri contemplativi; guida in maniera impercettibile all’arcana ascesa in Dio ( Grad. 11 ) . (Giovanni Climaco)</p>
<p id="92">Chi ha gustato il profumo dell’eccelso fuoco, fugge la conversazione umana come ape il fumo (Grad. 11). (Giovanni Climaco)</p>
<p id="93">Figlio della selce e dell’acciaio è il fuoco; figlia della loquacità mondana è la menzogna. Oscuramento dell’amore, la menzogna; rinnegamento di Dio, il giuramento falso. Conosco alcuni che si fanno vanto del mentire, e provocano le risa col loro leggero parlare; ed estinguono negli ascoltatori i motivi del pianto di penitenza. Ogni volta che gli spiriti del male ci vedono pronti a fuggire, come da peste, l’audizione del parlar faceto, interrompendo il molesto parlare, tentano d’ingannarci con questi due sottili suggerimenti: «Non far villania a chi sta parlando», «non mostrarti più amante delle cose divine degli altri!». Tu, invece, vattene senza indugio, se no nel tempo della preghiera torneranno alla tua memoria le buffonate ascoltate (Grad. 12). (Giovanni Climaco)</p>
<p id="94">Il bambino non sa cosa sia la menzogna; l’anima purificata dal male è aliena dal mentire (Grad. 12) . (Giovanni Climaco)</p>
<p id="95">L’accidia è l’insensibilità dell’anima; indebolimento mentale; negligenza nell’impegno ascetico; odio della vita religiosa; esaltazione della vita mondana; accusa mossa a Dio di durezza e di odio verso la natura umana; l’accidia rende il monaco stonato nel canto dei salmi; fiacco nella preghiera; gagliardo nell’azione; nelle attività concrete instancabile; ma poco docile nell’obbedire a Dio. Il vero obbediente a Dio ignora l’accidia, e attraverso le cose sensibili si muove sicuro verso le realtà interiori (Grad. 13). (Giovanni Climaco)</p>
<p id="96">I moti delle altre passioni son distrutti dalla virtù a loro contraria; l’accidia è per il monaco una morte che intero l’avvolge. L’anima virile riporta a vita la mente morta per l’accidia; essa e l’ozio sperperano i talenti che uno può avere. Chi ha coscienza del proprio peccato, non sa cosa sia l’accidia (Grad. 13). (Giovanni Climaco)</p>
<p id="97">La gola è la simulazione del ventre, il quale quando è satollo, grida di aver ancora fame, e, quando è stato riempito fino a scoppiare, continua a gridare di aver bisogno di mangiare. La gola è acuta inventrice di cibi raffinati, scaturigine di piacevole diletto. Se vieni a domare la vena della sensualità, essa cerca di scoppiare di nuovo per mezzo della gola; se vinci, la gola tuttavia rinasce. La gola è un inganno teso alla vista; anche quando mangia con misura, divora con gli occhi quanto ha davanti a sé . La sazietà del cibo genera la sensualità; il controllo del ventre è seguito dalla castità. La mano accarezzando il leone può renderlo mansueto, ma se liscia il corpo lo rende più selvatico (Grad. 14) . (Giovanni Climaco)</p>
<p id="98">Il figlio primogenito della gola è il demone impuro. Il secondo dopo di lui è l’indurimento del cuore, terzogenito il sonno, seguito da un’inondazione di pensieri disordinati e da ondate di laide fantasie… Dalla gola nascono l’ozio; il vano parlare; l’insolenza; il riso insulso; la litigiosità; lo spirito di contraddizione; l’ostinatezza; l’intrattabilità; l’insensibilità; la schiavitù dell’anima; la spacconeria; la sfrontatezza; l’amore per i cosmetici. Ad essi fanno seguito la preghiera agitata; il turbinio del fantasticare; le cadute impreviste; in fondo la disperazione, la più grave di tutti. Il ricordo dei peccati commessi, pur non riuscendo a vincerla, fa buona guerra alla gola; il pensiero della morte le si oppone molto bene. Chi ha ricevuto il dono dello Spirito Santo, può muover guerra alla gola e sperare di riuscire a frenarla con la preghiera. Chi non ha gustato la soavità dello spirito cerca di essere inondato dalla sua dolcezza (Grad. 14). (Giovanni Climaco)</p>
<p id="99">La castità è somiglianza con le creature incorporee; superamento della natura in un modo soprannaturale; emulazione paradossale delle creature incorporee fatta dalla carne mortale e corruttibile. Puro è colui che allontana l’amore con l’Amore, e spenge il fuoco con il fuoco non terrestre… (Grad. 15). (Giovanni Climaco)</p>
<p id="100">Nessuno, di quanti sono impegnati nel conseguire la castità, pensi di poterla raggiungere con le sue proprie forze; vincere la stessa natura non è tra le cose possibili. Ovunque c’è una vittoria sulla natura, lì appare la presenza di Colui che è sopra la natura, il migliore supera l’infimo… Chi conduce la battaglia con laboriose fatiche, è simile ad uno che lega il nemico con un giunco; chi combatte con il dominio di sé e con la veglia, è simile ad uno che incatena l’avversario; chi, infine, si oppone con umiltà, la dolcezza e il non bere è simile a chi sopprime il nemico e lo nasconde nella sabbia. La sabbia è l’umiltà che non nutre erbe di passioni e non è altro che terra e polvere… (Grad. 15). (Giovanni Climaco)</p>
<p id="101">Quando ci stendiamo nel nostro giaciglio dobbiamo essere vigilanti, perché la mente, da sola, senza il corpo, combatte contro i demoni; se è fragile di fronte alla sensualità, facilmente diverrà traditrice. Con te si stenda sul giaciglio il pensiero costante della morte e insieme a te sorga, unito all’invocazione di Gesù. Non troverai, durante il sonno, aiuti più validi di questi (Grad. 15). (Giovanni Climaco)</p>
<p id="102">L’avarizia è il culto portato agli idoli; figlia della mancanza di fede; scusa di chi è debole d’anima; indizio di invecchiamento; prevedendo carestie e preannunciando siccità, stimola ad accumulare. L’avaro è dispregiatore dell’Evangelo. Chi possiede l’amore, distribuisce le ricchezze, chi cerca di tenere l’uno e le altre inganna se stesso… Non dire che metti da parte le ricchezze per aiutare i poveri; il Regno dei Cieli può essere comprato con due spiccioli (Luc. 21, 4). S’incontrarono un avaro ed un generoso nel dare, l’avaro chiamò incosciente l’altro! Chi ha vinto questa passione, è libero da preoccupazioni; chi è vincolato ad essa non raggiungerà mai l’orazione pura. L’avarizia comincia col pretesto di accumulare per fare elemosine; finisce con l’odiare i poveri. Finché uno ammassa denaro si sente misericordioso; quando ha fatto un buon gruzzolo tien chiuse le mani… (Grad. 16). (Giovanni Climaco)</p>
<p id="103">La povertà è deposizione d’ogni sollecitudine; serenità di vita; cammino senza ostacoli; fedele adempimento dei comandi evangelici; liberazione da ogni amarezza. Il monaco povero è signore dell’universo; affida al Signore ogni sua preoccupazione; mediante la fede ha a suo servizio tutte le creature. A nessuno dice la sua penuria; ogni cosa che gli è offerta la riceve come venisse dalla mano del Signore. Chi intraprende il cammino della povertà diviene figlio del distacco; stima le cose che ha come non fossero; quando inizia la vita solitaria le reputa sterco. Chi rimpiange alcunché non è libero dal demone del possesso (Grad. 17). (Giovanni Climaco)</p>
<p id="104">L’apatia esteriore ed interiore avviene quando le capacità sensitive muoiono per diuturno malore e per trascuratezza che ottunde. L’apatia è trascuratezza abituale; torpore mentale; nasce dalla presunzione; ostacola il coraggio; trascura il pentimento dei peccati ed apre la porta alla disperazione. E' madre della dimenticanza, la quale a sua volta accresce la apatia; infine essa fuga il timor di Dio. L’apatico è un filosofo stolto, espositore di testi sacri che lo condannano. E' un avvocato che sostiene la parte avversa; un cieco che insegna agli altri a guardare; parla del modo di guarire le piaghe, e non smette di irritarle. Parla dei cibi che nuocciono all’infermità e non cassa di mangiarli. Depreca i suoi peccati e continua a commetterli… (Grad. 18). (Giovanni Climaco)</p>
<p id="105">Persevera nella meditazione del giudizio ultimo, vegliando a lungo, forse l’apatia si allontanerà alquanto da te (Grad. 18). (Giovanni Climaco)</p>
<p id="106">L’occhio vigilante rende pura la mente, il troppo sonno accieca l’anima. Il monaco vigilante è nemico della lussuria, mentre il sonnolento ne è l’amico. La veglia notturna rompe l’incendio carnale, libera dai sogni inquinanti. L’occhio umido di pianto, il cuore non violento sono la vigile custodia ai pensieri, il fuoco che brucia l’avidità dei cibi, i domatori degli spiriti del male, il freno alla lingua, i vincitori dell’inutile fantasticare (Grad. 20). (Giovanni Climaco)</p>
<p id="107">Il sonno protratto causa l’ignoranza di se stessi, ]a vigilanza purifica la memoria. La ricchezza dell’agricoltore nasce nell’aia e nella cantina; l’abbondanza della conoscenza dei monaci viene dalle meditazioni e preghiere vespertine e notturne (Grad. 20). (Giovanni Climaco)</p>
<p id="108">Il molto sonno è una mala compagnia, deruba i negligenti di metà del tempo della loro vita. Il monaco inetto è ben sveglio durante le inutili conversazioni, quando giunge il tempo della preghiera sente le palpebre pesanti. Il monaco mondano è ben dotto nel vano ciarlare, quando arriva l’ora della lettura, dal sonno, non riesce a vedere le lettere scritte. Al suono della tromba finale i morti risorgeranno; basta incominciare un discorso vacuo per vedere i monaci sonnacchiosi farsi attenti e svegli (Grad. 20). (Giovanni Climaco)</p>
<p id="109">La paura è mancanza di plenitudine di fede; l’anima orgogliosa è schiava della pusillanimità; avendo solo in se stessa fiducia, teme perfino del rumore e dell’ombra delle altre creature… Chi è soggetto alla paura è sempre un superbo, quantunque non si possa affermare che sempre sia un umile chi non ha paura, infatti i ladri che vanno a depredare i sepolcri di notte sono impavidi. Non t’incresca di andare di notte in quei luoghi che t’ispirano terrore, altrimenti invecchierà in te questa ridicola e puerile agitazione. Andando in tali luoghi, armati di preghiera, sollevando le mani verso l’alto combatti percuotendo il nemico col nome di Gesù. Non esiste né in cielo, né in terra un’arma più potente di questa… (Grad. 21). (Giovanni Climaco)</p>
<p id="110">La vanagloria, in se stessa, è rovesciamento dell’ordine naturale, corruzione dei costumi conformi a natura e sostentamento dei propri difetti. Secondo i suoi effetti essa è dispersione di energie, perdita di faticosi travagli, attentato al prezioso tesoro dell’anima. Nasce dalla mancanza di fede, precede la superbia, è naufragio nel porto. La vanagloria è come la formica nell’aia, è animaletto minimo che insidia tutto il frutto della fatica laboriosa (Grad. 22). (Giovanni Climaco)</p>
<p id="111">I1 ricercatore di gloria umana è un fedele idolatra, sembra un uomo devoto invece si studia di piacere agli uomini, non a Dio. Chiunque cerchi la propria gloria è un vanaglorioso. Il digiuno del vanaglorioso è senza ricompensa e la sua preghiera è fuor di posto, ognuna di queste cose si fa per raccattar lode dagli uomini. L’asceta che ricerca il plauso è doppiamente sbagliato: consuma il suo corpo e non riceve il premio che accompagna la macerazione (Grad. 22). (Giovanni Climaco)</p>
<p id="112">Quando giunge al monastero qualche potente del mondo la vanagloria si risveglia e stimola i frati vanitosi a andargli incontro, li persuade a prostrarsi ai suoi piedi, cosicché pieni di superbia son rivestiti di apparente umiltà. Li ammaestra ad avere comportamento e voce appropriata, dirige il loro sguardo verso le mani degli ospiti nell’attesa di qualche donativo, insegna loro di appellare i visitatori con i titoli di signori e di benefattori che, insieme a Dio, sostentano la loro vita di monaci. Alla mensa, la vanagloria esorta i frati a mangiar poco, ad esser severi con gli inferiori. In coro rende zelanti i pigri; dà voce agli stonati; sveglia i sonnacchiosi. Consiglia di adulare il maestro cantore chiamandolo col nome di padre e di maestro, per avere le parti più rilevanti del coro; e tutto questo finché ci sono dei visitatori presenti (Grad. 22). (Giovanni Climaco)</p>
<p id="113">Un monaco, di quelli che vedono acutamente la realtà, narrò una cosa che egli stesso aveva veduta: «Stando io una volta in un raduno di frati, vennero i demoni della superbia e della vanagloria mi si misero vicini, uno a destra l’altro a sinistra. Uno mi toccò nel fianco col dito della vanagloria, esortandomi a raccontare agli altri frati qualche visione o qualche opera strepitosa da me compiuta nella solitudine. Lo cacciai dicendo: ‘Siano respinti quelli che vogliono il mio male’ (Salmo 39, 15). L’altro demone che stava alla mia sinistra fu subito a sussurrarmi: ‘Bravo! hai fatto bene, e sei stato grande nel vincere la mia madre sfrontata!’. Pronto, gli lanciai contro la freccia della parola divina dicendo: ‘Siano respinti e umiliati quelli che mi dicono: bravo! bene!’ ), (Salmo 39), (Grad. 22). (Giovanni Climaco)</p>
<p id="114">La superbia comincia dove finisce la vanagloria; la regione intermedia è il disprezzo del prossimo, l’ostentazione invereconda delle proprie opere, l’amore cordiale per le lodi, l’avversione delle riprensioni (Grad. 23). (Giovanni Climaco)</p>
<p id="115">Non aver fiducia in te stesso, fintanto che Dio non abbia pronunciato la tua sentenza. Ci fu uno che già era assiso alla mensa nella sala del banchetto e venne, legato mani e piedi, gettato nella tenebra esteriore (Mat. 22, 13). Non andare in giro con la testa alta essendo tu fatto di polvere della terra; molti precipitarono dal cielo, ed erano santi ed incorporei (Grad. 23). (Giovanni Climaco)</p>
<p id="116">Veramente monaco è chi ha l’occhio della mente lontano da ogni iattanza ed è invulnerabile ai movimenti della sensibilità fisica. Monaco è colui che provoca i demoni, come fossero belve, quando si allontanano da lui. Esser monaco vuol dire aver la mente in continuo rapimento per le realtà del cielo, ed incessante tristezza per il presente mondo delle apparenze. Monaco è operare virtuosamente ed essere alieno dai piaceri. Monaco è Luce senza tramonto che illumina il cuore. Abisso di umiltà è il monaco, in lui precipita e soffoca ogni spirito del male… Il frate superbo non ha bisogno di demoni, ha sé medesimo avversario e nemico. Come le tenebre sono aliene dalla luce, così il superbo è contrario ad ogni virtù. Nel cuore superbo nascono parole blasfeme, visioni celesti nel cuore dell’umile. Il ladro ha in odio il sole, il superbo disprezza i miti ( Grad. 23 ). (Giovanni Climaco)</p>
<p id="117">Il lume dell’aurora precede il sole, la non violenza appare prima di ogni umiltà. Ascoltiamo la Luce che ordinatamente dispone queste virtù: «Imparate da me che sono non violento e di cuore umile» (Mat. 11, 29). E' necessario che prima siamo rischiarati dalla luce dell’aurora poi illuminati dal Sole… La non violenza è uno stato di immutabile pace della mente, sia negli onori come nelle avversità. Il non violento prega per il suo prossimo con cuore calmo e sincero, anche quando viene contrariato. La non violenza è un alto scoglio che si erge nel mare dell’ira, le onde contrarie, in lui s’infrangono e mai il suo vertice cede all’impeto. La non violenza è il sostentamento della pazienza, la porta dell’amore, la base del discernimento degli spiriti: «Ai non violenti – dice il Signore – insegnerà la sapienza le sue vie» (Sal. 24, 9). E' ancella del perdono, fiducia nell’ora della preghiera, terra di riposo per lo Spirito Santo, come disse il profeta: «Sopra di chi riposerà il mio sguardo» se non nell’uomo non violento e pacificato? (Isaia, 66, 2), (Grad. 24). (Giovanni Climaco)</p>
<p id="118">L’anima non violenta è il riposo della semplicità; l’anima iraconda è operatrice di male. L’anima semplice, viene nutrita con le parole della sapienza: «Il Signore conduce i non violenti verso la giustizia» (Sal. 24, 9), o meglio verso il discernimento degli spiriti. L’anima che possiede la rettitudine è consanguinea dell’umiltà; l’anima malvagia è serva della superbia. Le anime dei non violenti saranno saziate in conoscenza; la mente del violento è abitazione di tenebre e d’ignoranza (Grad. 24). (Giovanni Climaco)</p>
<p id="119">L’anima tua non sia come torrente d’acqua viva che ora scorre e ora si prosciuga per l’ardore della superbia. Sia l’anima tua una fonte perenne di non passionalità e un fiume inesausto di povertà… La penitenza innalza l’uomo, il salutare pianto lo fa bussare all’ingresso del cielo, la santa umiltà ne apre la porta… Una cosa è salire in superbia, altra cosa è non salire in superbia, ed altra cosa è possedere l’umiltà. Il primo è sempre pronto a giudicare; il secondo non giudica, e neppure se stesso condanna; il terzo, pur non cadendo sotto alcuna condanna, si reputa sempre responsabile del male che avviene. Una cosa è l’avere l’umiltà, altra il cercare di essere umili, altra cosa ancora fare il panegirico di chi è umile. La prima è propria dell’uomo religiosamente maturo; la seconda è lo stato di chi s’incammina verso la perfezione, la terza è propria a tutti i fedeli. L’uomo interiormente umile, non viene depredato dalle labbra, la sua bocca non mette mai in pubblico le merci che non ha. Il cavallo che galoppa solitario, spesso pensa di andar molto veloce, quando è in corsa con altri cavalli, appare la sua lentezza. Indizio di salute è quando il pensiero non si compiace dei doni naturali; finché si fa sentire il cattivo odore della superbia, non è possibile gustare l’aroma dell’umiltà. Quest’ultima dice: «Chi mi ama non compie violenze, non giudica, non desidera comandare; non si perde in sofismi, finché rimane a me unito. Per chi è unito a me non esiste legge (Grad. 25). (Giovanni Climaco)</p>
<p id="120">La contrizione è cosa diversa dalla conoscenza di se stessi ed ambedue differiscono dall’umiltà. La contrizione nasce dalla caduta nel peccato, colui che peccando cade diventa contrito pentendosi e, quando prega, se ne sta con lodevole rossore, privo di fiducia in se stesso, appoggiato al bordone della speranza, col quale mette in fuga il cane della disperazione. La conoscenza di se stessi è la chiara consapevolezza delle proprie possibilità, la sua memoria e la valutazione delle proprie colpe, anche delle più insignificanti. L’umiltà è l’insegnamento proprio di Cristo, comprensibile da chi è mentalmente degno; stabilisce la sua dimora nuziale nella parte più riposta del cuore e non può esser definita con parole sensibili… I veri umili non si curano dello stupore che le loro opere possono produrre negli uomini, avendo ricevuto, in maniera invisibile, mediante la preghiera la capacità di comunicare a tutti la loro pienezza interiore. Chi teme lo stupore altrui, mostra di esser privo della capacità di aiutare gli altri. Quando Dio è pronto ad esaudirci, tutto ci è possibile. Ama rattristare gli uomini piuttosto che Dio; Egli gioisce quando ci vede affrontare il disonore, per distruggere la nostra vana presunzione… La vera peregrinazione dal mondo è accompagnata da forti battaglie; ed operazione di magnanimi è sopportare ingiurie da chi ci è vicino. Non ti stupire di ciò che ho detto, nessuno può raggiungere il fastigio della scala della perfezione con un sol passo. Perché il nostro nome è scritto nel cielo dell’umiltà, e non perché abbiamo il dominio degli spiriti del male, gli uomini vedranno in noi dei figli di Dio (Grad. 25). (Giovanni Climaco)</p>
<p id="121">Le forze dalle quali l’umiltà trae alimento e i suoi sentieri (non i segni di riconoscimento) sono: la povertà; l’isolamento dal mondo; il non rilevare le segrete conoscenze; il parlare con semplicità; il mendicare elemosina; il tener nascosta la propria origine; l’abbandono di ogni sfrontatezza; la fuga del molto parlare. Niuna cosa rende umile l’anima quanto la povertà e la vita mendica. Allora apparirà la nostra sapienza e il nostro amor di Dio, quando potendo avere i primi posti nel mondo ci allontaniamo decisamente da essi… Chi possiede l’umiltà può camminare immune sul peccato e la disperazione, sul demone e il dragone del proprio corpo (Grad. 25). (Giovanni Climaco)</p>
<p id="122">Il discernimento nei principianti, e la vera conoscenza di se stessi. In quelli che progrediscono, è la sensibilità mentale di separare senza errore il bene spirituale dal bene della sfera fisica. In coloro che hanno raggiunto la perfezione, il discernimento è una forma di conoscenza che proviene dalla divina illuminazione che rende chiare anche le altrui tenebre. Parlando in modo più energico, il discernimento è l’apprensione in ogni tempo, luogo e operazione della volontà di Dio, e questo è possibile a chi ha puro il cuore, il fisico e la parola. (Grad. 26). (Giovanni Climaco)</p>
<p id="123">Non cerchiamo, per eccesso di desiderio, di volere i frutti prima del loro tempo, nell’inverno il frutto estivo o la messe all’epoca della semente. C’è l’ora della laboriosa seminazione e quella del raccolto grazioso… Alcuni ricevono la ricompensa della loro laboriosa ricerca di purificazione all’inizio del loro cammino, altri durante il percorso, altri infine all’ora della morte, tutto questo per una disposizione ineffabile di Dio. Possiamo soltanto domandarci quale di queste vie rende l’uomo più umile (Grad. 26). (Giovanni Climaco)</p>
<p id="124">Il raccoglimento silenzioso del corpo si ha nella conoscenza e moderazione delle abitudini e della sensibilità; quello dell’anima è nel discernimento dei pensieri e nella mente incontaminata. Amico del raccoglimento silenzioso, è il pensare virilmente e con distacco; tale modo di pensare vigila alla porta della nostra interiorità allontanando e disperdendo tutto ciò che porta alla dissipazione. Chi silenziosamente è raccolto nella sensibilità interiore, comprende ciò che dico; chi è ai primi passi ne rimane indifferente. Il conoscitore della quiete non ha bisogno di parole, è illuminato dalla realtà che le parole vogliono descrivere. (Grad. 27) . (Giovanni Climaco)</p>
<p id="125">Il raccoglimento silenzioso, comincia col rimuovere il tumulto che sconvolge il Profondo dell’anima; giunge alla perfezione quando non paventa più l’agitazione e non si cura di essa, come non fosse. L’amante del silenzio, uscendo con il corpo fuori della cella, non esce dal suo silenzio interiore, è del tutto mite ed abitacolo di amore, tardo a prender la parola, invulnerabile all’ira… (Grad. 27). (Giovanni Climaco)</p>
<p id="126">Grande è la profondità delle parole sacre, la mente dell’uomo consacrato alla solitudine non può affrontarle senza pericolo. Come non è sicuro nuotare vestito in mare, così chi ha delle passioni in cuore non può avventurarsi nelle parole divine. La cella dell’uomo solitario, è il corpo che lo circoscrive; ma dentro possiede il sacrario della conoscenza. Chi soffre di infermità dello spirito e tenta la vita del raccoglimento, è simile ad uno che dalla nave si getta in mare per raggiungere il porto su una tavola. Quelli che lottano contro la propria carne a suo tempo incontreranno la pace; purché abbiano avuto in sorte un buon pastore. L’uomo che affronta da solo il cammino religioso, deve possedere il vigore degli Angeli. Il monaco pacificato nel silenzio è la terrena immagine degli Angeli… La sua orazione è libera da pusillanimità e negligenza. Il vero solitario può gridare con efficacia al Signore: «Pronto è il mio cuore, o Dio!» (Sal. 56, 8). Solitario è colui che può dire: «Io dormo ed il mio cuore vigila!» (Canti. 5, 2). Al corpo tieni ben chiusa la porta della tua cella; conserva sigillate le labbra al vano parlare; chiudi il segreto introito del cuore agli spiriti del male. La bonaccia del mare e il calore meridiano del sole rivelano la capacità di sopportazione del marinaio; la penuria delle cose necessarie manifesta la resistenza del solitario. Il primo, per impazienza, si getta a nuoto nel mare; il secondo, preso dallo scoramento, torna all’inutile parlare con la mente. Non paventare lo strepito degli spiriti del male, il solitario che conosce il pianto non è turbato da paura alcuna… (Grad. 27). (Giovanni Climaco)</p>
<p id="127">Una sola è la realtà della preghiera, grandi sono le varietà e le manifestazioni sue. Alcuni si rivolgono a Dio, come ad amico e Signore, e Gli offrono il canto e la supplica non per se stessi, ma per altrui; altri domandano l’abbondanza di doni spirituali, la grazia e una più ferma fiducia; altri chiedono la perfetta liberazione dalle insidie del maligno; c’è chi chiede una qualche grazia, chi il perdono dei propri debiti, chi la liberazione dal carcere, chi la liberazione da` ogni imputazione a condanna eterna… Non preoccuparti, nella preghiera, delle parole; spesso il semplice e disadorno balbettio dei fanciulli ha placato il Padre che è nei cieli. né cercare i lunghi discorsi nell’orazione, correresti il rischio di dissipare la tua mente. Una sola parola del pubblicano piegò Dio a misericordia. (Luc. 18, 13); il ladrone trovò la salvezza con una sola parola di fede (Luc. 23, 42). Il molto parlare, spesse volte distrae la mente, riempiendola di fantasticherie; le poche parole aiutano il raccoglimento. Quando una parola ti riempie di soavità e di pace, fermati su di essa: l’Angelo è presente e sta pregando con te (Grad. 28). (Giovanni Climaco)</p>
<p id="128">Libero dalle passioni è chi, purificata la sua carne da ogni macchia, distacca la mente da ogni legame con le creature e sottomettendo ad essa la sua sensibilità, tiene la sua anima, vincendo ogni limite naturale davanti a Dio sempre. (Giovanni Climaco)</p>
<p id="129">E' libero dalle passioni chi sente verso la bontà quel fascino che i non liberi sentono per il vizio (Grad. 30). (Giovanni Climaco)</p>
<p id="130">Scopo di tutte le cose che abbiamo detto, rimane da parlare delle tre virtù che sono il vincolo e il fastigio di tutte le altre: la fede, la speranza, l’amore… Esse mi appaiono così: la prima come un raggio che illumina, la seconda come una fiamma luminosa, la terza come un lucente cerchio. Unico è lo splendore e la chiarità di tutte. Alla prima tutto è possibile (Mar. 9, 22); la seconda avvolge la misericordia divina e non lascia nella confusione chi la possiede (Rom. 5, 5); la terza non vien mai meno, né mai cessa di avanzare, né lascia posar mai chi da questa beata follia è stato vulnerato (Grad. 30). (Giovanni Climaco)</p>
<p id="131">Quando l’uomo sarà del tutto unito all’amore divino, allora esteriormente nella sua carne, come per uno specchio, apparirà l’interiore chiarità dell’anima… L’accrescersi del timor di Dio segue l’inizio dell’amore; il culmine della purificazione raggiunta è il dono di parlare di Dio. Chi tiene le sue capacità percettive intimamente unite a Dio, sarà ammaestrato dalle parole che vengono da Lui; difficile è parlare di Dio a chi non ha raggiunto la comunione con Lui. Quando il Verbo divino scende nell’anima vi porta la perfetta innocenza, uccidendo ogni energia di morte con la sua presenza. Annientato ogni germe di morte il discepolo della parola divina, raggiunge l’illuminazione… Chi non conosce Dio parla di lui per congetture; l’innocenza sola rende l’uomo capace di parlare di Dio e atto a penetrare nelle verità della SS. Trinità. Chi ama Dio ama il suo prossimo; anzi questo secondo amore è dimostrazione del primo (Grad. 30). (Giovanni Climaco)</p>

<p id="132">Prologo: dieci definizioni. / La Fede: l’inquietudine di Dio libera da passionalità. / La Speranza: l’amoroso peregrinare della mente verso le realtà sperate. / La Pazienza: l’attendere instancabile e perseverante del compimento delle realtà invisibili, contemplate con l’occhio interiore come già presenti. / Il distacco dall’avidità del possesso: volere il non possesso con l’intensità di uno che brama il possesso. / La Sapienza: il dimenticare se stesso nel rapimento che ci trasporta in Dio. / L’umile sentire di sè: l’ignorare sempre i propri meriti. / L’imperturbabilità: la brama ardente di non agitarsi. / La purità del cuore: la sensibilità costantemente aderente a Dio. / L’amore: l’accrescimento dell’amicizia verso chi ci reca oltraggio. / Il perfetto cambiamento interiore: immersi nel godimento di Dio, reputare gioia l’orrore della morte. (Diadoco di Foticea)</p>
<p id="133">Ogni uomo è creato secondo l’immagine di Dio; il raggiungere la somiglianza divina è concesso a chi sottomette la sua libertà a Dio per mezzo di un grande amore. Non apparteniamo più a noi stessi, quando siamo somiglianti a Colui che, mediante l’amore, ci ha riconciliati con Dio. Ciò sarà possibile quando saremo persuasi che non dobbiamo lasciar commuovere la nostra anima per la facile gloria mondana. (Diadoco di Foticea)</p>
<p id="134">L’autodeterminazione è la volontà propria dell’anima ragionevole, atta a muoversi verso l’oggetto della sua scelta; orientiamola solo verso il bene, perché con i pensieri retti consumi il ricordo del male. (Diadoco di Foticea)</p>
<p id="135">E' giusta l’attesa insonne della luce che porta alla parola, nella fede resa attiva dall’amore; niente è più squallido di una mente che, separata dalla vitale comunione con Dio, costruisce sistemi filosofici sul mistero A divino. (Diadoco di Foticea)</p>
<p id="136">Non è lecito a chi è privo di luce interiore d’occuparsi delle verità spirituali, e neppure è concesso di parlare a chi, per la benignità dello Spirito Santo, è stata elargita una luce abbondante. La penuria di luce porta con sè l’ignoranza; la ricchezza di luce è impedimento al parlare. Ebbra dell’amore divino la anima sigilla le labbra nel silenzio e s’immerge nel gaudio della gloriosa luce di Dio. Bisogna seguire una via di mezzo nell’attività concernente la comunicazione delle parole divine. Questa misura è dotata, da una parte, di una misteriosa bellezza di forma, dall’altra, della luce interiore, che nutre la fede di colui che parla in virtù della fede. Cosicchè colui che insegna è il primo a gustare i frutti della conoscenza che nasce dall’amore. (Diadoco di Foticea)</p>
<p id="137">La conoscenza è il frutto della preghiera e di una abituale pace dei pensieri, raggiunta con il completo distacco dall’esteriorità. La sapienza nasce dalla meditazione, libera da ogni forma di vanità, delle parole di Dio; ma prima di tutto è figlia della grazia gratuita di Dio. (Diadoco di Foticea)</p>
<p id="138">Solo lo Spirito Santo opera la purificazione della mente… con ogni mezzo, soprattutto con la pace dell’anima; bisogna far riposare in noi lo Spirito Santo. In tal modo la lucerna della conoscenza sarà sempre accesa in noi. Risplendendo questa luce, nelle riserve dell’anima, manifesta alla mente tutti gli aspri e tenebrosi attacchi demoniaci, e, investendoli con il suo santo e luminoso chiarore li rende più fiacchi… (Diadoco di Foticea)</p>
<p id="139">La facoltà percettiva della mente è un gusto preciso delle cose da discernere. Come mediante il senso corporale del gusto, quando siamo sani, discerniamo il buono dal cattivo con sicurezza, così la mente, quando comincia a muoversi nella piena salute e nel distaccamento perfetto, è atta a sentire il divino conforto e a non lasciarsi depredare da ciò che le è contrario… (Diadoco di Foticea)</p>
<p id="140">Quando l’anima, per una spinta non equivocabile e non immaginaria, si accende dell’amore divino, e quasi trascina il corpo stesso nelle profondità di questo amore ineffabile… e quando non comprende null’altro se non la mèta del suo cammino, sappiamo con certezza che essa è mossa dall’azione dello Spirito Santo. Immersa in questa dolcezza indicibile, non riesce a pensare ad altro, trasportata com’è da un’indefettibile gioia. Ma se la mente, durante questo rapimento, viene penetrata da un qualsiasi dubbio o da un pensiero non giusto, se invoca il nome santo per respingere il male e non per la ricerca del solo amore di Dio, è necessario pensare che la consolazione avuta sotto forma di gioia venga dal seduttore. Questa gioia è deforme e disordinata, volendo il nemico rendere adultera l’anima. Quando infatti, vede la mente fiduciosa dell’esperienza delle sue facoltà percettive, provoca l’anima con quelle consolazioni apparentemente buone, e dividendola con questa vana e morbosa dolcezza, non le permette di conoscere la sua unione con lui, il maligno… Non è possibile gustare sensibilmente la bontà divina o sentire in modo evidente l’amarezza demoniaca, se non si è persuasi veramente che la grazia ha fissato la sua dimora nelle profondità dell’anima, e che gli spiriti del male soggiornano nelle regioni attorno al cuore. I dèmoni non vogliono che ciò sia ritenuto vero dagli uomini, temendo che la mente si armi contro di loro nella sua invocazione di Dio. (Diadoco di Foticea)</p>
<p id="141">Differente è l’amore naturale dell’anima da quello che in lei porta lo Spirito Santo. L’uno, infatti, può essere risvegliato, in una certa misura, dalla nostra volontà. Per questo con facilità, se non rimaniamo con forza attaccati al nostro intento, gli spiriti del male ce lo possono rapire. L’altro infiamma l’anima dell’amore di Dio in modo che tutte le regioni dell’anima aderiscono ineffabilmente alla dolcezza del desiderio di Dio, in una semplicità senza limiti di orientamento. La mente è resa fertile dall’opera dello Spirito che fa erompere in lei una sorgente di amore e di gioia. (Diadoco di Foticea)</p>
<p id="142">Il mare in tempesta è solito placarsi quando vi si versa dell’olio, la cui azione vince la sua agitazione. Così, quando l’anima nostra è toccata dalla dolcezza dello Spirito Santo con piacere s’acqueta. Con gioia infatti si lascia vincere da quella dolcezza senza passionalità o ineffabile che tutta come ombra l’avvolge. Sotto gli assalti gravi e senza tregua dei demoni rimane immune da ira e sazia di tutta la gioia… (Diadoco di Foticea)</p>
<p id="143">Non c’è dubbio che quando la mente è sotto l’azione della luce divina diventi del tutto chiara cosicché, essa stessa, possa vedere l’abbondanza della sua luce. Questo avviene quando il potere dell’anima domina sulle passioni. Tutto ciò che appare all’anima sotto forma d’immagine, o di luce, o di fuoco proviene dall’astuta abilità del nemico, che, come insegna S. Paolo, si traveste in Angelo di luce (2 Cor. 11, 14). La via dell’ascesi non deve essere intrapresa con la speranza di avere tali visioni, un’anima che ha queste intenzioni diventa facile preda di Satana. Dobbiamo riuscire ad amare Dio con tutte le nostre facoltà percettive e con latitudine di cuore, cioè con tutto il cuore, con tutta l’anima, con tutta la mente (Luc. 10, 27). Chi è mosso dalla grazia di Dio a far questo, pur rimanendo nel mondo, è esule dal mondo. (Diadoco di Foticea)</p>
<p id="144">Tutte le virtù concordano nel distacco da qualcosa di male; chi è impegnato nel distacco bisogna che lo sia di fronte a tutto il male. Se amputi un membro, sia pure il più piccolo, all’uomo, ne rendi deforme tutta la figura. Egualmente il trascurare una sola virtù, distrugge, in un modo che l’uomo non sa, tutta l’armoniosa bellezza del perfetto distacco dal male. Perciò ci è richiesto non solo di lavorare amorosamente le buone qualità della nostra parte fisica, ma anche quelle che conducono alla purificazione l’uomo interiore… (Diadoco di Foticea)</p>
<p id="145">…Riguardo al distacco dai cibi, la vigilanza deve esser tale da non permetterci di considerarne alcuno come inquinante. Ciò sarebbe esecrabile e un ritrovato diabolico. Non dobbiamo esser distaccati dai cibi come da qualcosa di male in se stessi; ma dobbiamo, astenendoci dal troppo abbondante e delicato mangiare, frenare con moderazione le parti vulnerabili alla fiamma della passione carnale. Tale vigilanza ci permette di dare a sufficienza ai poveri, e questo è un segno d’un sincero amore. (Diadoco di Foticea)</p>
<p id="146">Il mangiare e il bere tutto ciò che vien messo davanti, con rendimento di grazie a Dio, non è in contrasto con le direttive della conoscenza spirituale; tutto infatti è veramente buono (Gen. 1, 31). Segno di grande discrezione e di avanzamento nella conoscenza spirituale è l’astenersi dal cibo abbondante e raffinato. Quando avremo gustato con ogni facoltà percettiva e con tutta la latitudine del cuore la dolcezza di Dio, con naturale spontaneità ci asterremo dai piaceri del mondo esteriore. (Diadoco di Foticea)</p>
<p id="147">Il corpo, da troppo cibo gravato, rende pigra e torbida la mente; l’eccessiva astinenza rende la parte contemplativa dell’anima triste e infastidita della parola divina. E' necessario proporzionare il cibo all’attività del corpo; cioè: frenato quando è in buono stato, nutrito quando è debole. Chi affronta la pugna spirituale non deve avere un fisico debilitato, ma gli occorrono le forze necessarie alla lotta; così, attraverso il travaglio dell’impegno fisico, l’anima è convenientemente purificata. (Diadoco di Foticea)</p>
<p id="148">Quando sopportiamo con irritazione le malattie del corpo, dobbiamo capire che ancora la nostra anima è sottomessa ai desideri della carne. Rimpiangendo il benessere fisico, essa non vuol rinunciare ai beni della vita, anzi ritiene una grande tristezza il non poter, a causa delle malattie, gioire del loro incanto. Se riesce ad accettare con rendimento di grazie il patire fisico, può avere la certezza di essere sulla soglia della liberazione dalle passionalità, ed è pronta ad accogliere con gioia la stessa morte, sentita come introduzione a più vera vita. (Diadoco di Foticea)</p>
<p id="149">Giammai l’anima bramerà il distacco dal corpo, se il suo costante sentimento non è l’indifferenza totale perfino per l’aria che respiriamo. Tutti i sensi fisici sono opposti alla fede: essi aderiscono alle apparenze presenti, essa annunzia l’opulenza dei beni futuri. L’atleta spirituale non deve interessarsi ai bei rami degli alberi; alle riposanti ombre; alle amene scaturigini dell’acqua; ai variopinti prati; alle case confortevoli; alle conversazioni familiari. Neppure deve perseguire i pubblici onori, anzi non deve fermarci il pensiero se si presentano alla memoria. Con rendimento di grazie si serva solo dell’essenziale; consideri la vita come via straniera e spoglia di ogni riposo per la carne. Solo così potremo spingere la nostra mente a percorrere la strada stretta e a impegnarla nel pellegrinaggio verso l’eterno. (Diadoco di Foticea)</p>
<p id="150">Eva, la nostra antica madre, c’insegna che la vista, il gusto e gli altri sensi distolgono l’orientamento del cuore, quando facciamo un uso non giusto di essi. Finchè, infatti, Eva non fermò con piacere lo sguardo sull’albero della proibizione, conservò intatto nel cuore il comando di Dio. Eva, come ricoperta dalle ali dell’amore divino, ignorava la sua nudità. Ma dopo che guardò con piacere l’albero e lo tocco con desiderio ardente, e con piacere intenso gustò il suo frutto, fu subito attratta all’amplesso fisico, consegnandosi indifesa alla passione. Tutto il suo desiderio fece convergere nel godimento delle realtà presenti ai sensi coinvolgendo Adamo nella sua colpa mediante l’attraente apparenza del frutto. Da allora la mente umana con fatica ricorda Dio e i suoi comandamenti. Tenendo fisso lo sguardo nelle profondità del cuore, col ricordo incessante di Dio, viviamo come ciechi in questa vita ingannevole. La sapienza dell’amore spirituale, taglia le ali all’amore delle realtà sensibili. Giobbe, l’uomo dalle molte esperienze, ciò insegna dicendo: «Se il mio cuore ha seguito i miei occhi» (Giob. 31, 7). La pratica esposta è segno di perfetta continenza. (Diadoco di Foticea)</p>
<p id="151">Chi costantemente dimora nel recinto del proprio cuore, è straniero alle gioie della vita. Chi percorre le vie dello spirito, ignora il pungolo del desiderio carnale. Egli infatti si muove liberamente nella cittadella delle virtù. Le virtù sono le vigili sentinelle della fortezza della castità, per questo le armi demoniache non possono più nulla contro di lui, anche se lo fanno bersaglio dei dardi dell’amore volgare. (Diadoco di Foticea)</p>
<p id="152">Quando l’anima nostra principia a non desiderar più le cose piacevoli della terra, allora, quasi sempre, è occupata da uno scoramento mentale che non le permette più di compiere gioiosamente il servizio della parola, nè la lascia il desiderio pungente dei beni futuri. Inoltre svaluta talmente la presente vita effimera, da fargliela considerare inetta ad ogni azione degna della virtù; diminuisce il valore della stessa saggezza dicendo che è stata concessa a molti altri, oppure che non ci promette una conoscenza perfetta. Sfuggiremo questa sofferenza di tiepidezza e di smarrimento, stabilendo dei ben definiti limiti alla nostra facoltà mentale, in modo che il nostro sguardo interiore sia fisso unicamente in Dio. Solo così la mente tornerà presto al suo fervore e potrà liberarsi da questa non ragionevole dissipazione. (Diadoco di Foticea)</p>
<p id="153">Quando avremo col pensiero di Dio chiuse tutte le possibilità di divagazione alla nostra mente, allora essa ci richiede, in modo assoluto, un impegno che soddisfi le sue esigenze di azione. Bisogna, a questo punto, darle l’invocazione del «Signore Gesù» come l’attività che sola soddisfa del tutto il suo proposito. E' scritto: «Nessuno può dire ‘Signore Gesù’ se non in virtù dello Spirito Santo». Contempli questa parola, perla preziosa nei suoi scrigni, e non segua altra immaginazione. chiunque fissa senza tregua, negli intimi recessi del cuore, questo nome glorioso, può riuscire a contemplare la luce della sua mente. Tenendo saldo nella mente, con ferma sollecitudine, questo nome consuma, in un sentimento intenso, ogni inquinamento dell’anima. Il nostro Dio è fuoco che consuma (Deut. 4, 24). In seguito a questo, il Signore spinge l’anima verso l’amore della sua luminosa natura. Quel nome glorioso e desiderato dimorando a lungo, mediante l’evocazione mentale, nel fervore del cuore, fa sorgere in noi la costante tendenza ad amarne la bontà, senza che niente vi si opponga ormai più. E questa la perla preziosa che dobbiamo acquistare vendendo i propri beni per avere, trovandola, una gioia ineffabile. (Diadoco di Foticea)</p>
<p id="154">Una è la gioia iniziale, altra quella del termine raggiunto. La prima è ancora accompagnata da raffigurazioni immaginifiche, l’altra ha il potere dell’umiltà. Tra l’una e l’altra si incontra la tristezza benedetta da Dio e le lacrime senza dolore. E' scritto infatti: «La grande sapienza è accompagnata da molta conoscenza; e chi accresce conoscenza accresce anche il patire» (Eccle. 1, 18). Per questo è necessario che l’anima prima sia invitata al combattimento spirituale da una gioia iniziale, quindi che venga corretta e provata dalla verità dello Spirito Santo, sul male fatto e sulle cose vane che ancora compie… Quando la correzione divina l’avrà provata come in un’ardente fornace, allora l’anima avrà in suo possesso, nella fervida evocazione di Dio, l’operazione di una gioia libera da rappresentazioni immaginifiche. (Diadoco di Foticea)</p>
<p id="155">L’anima turbata dall’ira, od oscurata dalla crapula, o gravata da pesante avvilimento non può con la mente, per quanta violenza si faccia, conservare costantemente l’invocazione al Signore Gesù. Ottenebrata dalla vigoria delle passioni, diventa del tutto remota alle sue potenze recettive… essendo la superficie dell’anima indurita dall’asprezza delle passioni. Quando l’anima è libera da turbamenti, anche se l’oblio toglie, per breve tempo, l’oggetto del suo ardente amore, ben presto la mente riprende la sua operazione e con fervore torna al possesso della sua ambita e salutare preda. Allora veramente l’anima possiede quel dono di grazia che la fa meditare ed invocare l’implorazione: «Signore Gesù!…». Davanti alla perfezione della virtù della preghiera siamo come fanciulli bisognosi dell’aiuto dello Spirito, perché tutto il nostro pensare sia penetrato e maturato dalla sua ineffabile dolcezza… (Diadoco di Foticea)</p>
<p id="156">Chi ha avuto il dono della conoscenza vera ed ha gustato la soavità di Dio, non deve più ricorrere alla giustizia umana, nè chiamare in giudizio nessuno, anche se gli fossero stati portati via gli abiti di dosso. La giustizia delle autorità di questo mondo, è del tutto inferiore alla giustizia di Dio; anzi è nulla al suo confronto. Se operiamo in maniera differente, che diversità c’è tra i discepoli di Dio e quelli del secolo presente, se il diritto di questi ultimi non fosse imperfetto di fronte a quello dei primi? Infatti in un caso si parla di diritto degli uomini, nell’altro di giustizia divina. Nostro Signore Gesù così ha operato: «Maledetto non rispose con maledizioni; sottoposto a maltrattamenti, non rispose con minacce » (1 Pet. 2, 23). Patì senza dir parola, tollerando che Gli togliessero le vesti, e giunse a chieder al Padre la salvezza dei carnefici… (Diadoco di Foticea)</p>
<p id="157">Alcuni uomini devoti dicono: «Non bisogna che il primo venuto possa toglierci ciò che abbiamo per il nostro sostentamento e per l’aiuto ai poveri, sarebbe diventare, con la nostra rassegnazione, occasione di peccato per chi ci fa torto». Questo ragionamento indica che costoro preferiscono i loro beni al loro bene essenziale. Lasciare la preghiera e la vigilanza del cuore, per iniziare delle contenzioni con chi mi vuol molestare e perdere il tempo nelle aule dei tribunali, è porre chiaramente i beni terreni al di sopra della mia salvezza, per non dire del comandamento salutare che dice: «Se qualcuno ti prende i beni, non reclamare» (Mat. 5, 40). Dopo aver discusso e recuperato la refurtiva, è forse liberato il ladro dal suo peccato? E' bene sopportare la violenza di chi ci vuol fare torto e pregare per lui, affinchè sia liberato dal debito del furto con il pentimento, non con la restituzione. La giustizia di Dio vuol questo da noi: che ritroviamo non i beni rubati, ma il ladro liberato dal suo peccato per il pentimento. (Diadoco di Foticea)</p>
<p id="158">Cosa perfettamente esatta e del tutto utile è, una volta conosciuta la via del culto perfetto a Dio, il vendere i nostri beni e distribuirne il ricavato, seguendo il comandamento del Signore (Mat. 19, 21 ); invece di trascurare, sotto il pretesto d’obbedire ai comandamenti, questa salutare ingiunzione. I frutti di questo gesto saranno: la povertà invulnerabile ad ogni assalto, sdegnosa di ogni ingiustizia e di qualunque lite, poichè nulla più avremo che attiri la fiamma dell’altrui cupidigia. Allora proveremo il calore confortante dell’umiltà, che ci prenderà nudi nel suo seno e ci scalderà come madre che ha in braccio il figlio che, nella sua innocenza, si è liberato del vestito, felice della sua nudità più che di variopinta veste… (Diadoco di Foticea)</p>
<p id="159">… Bella cosa è, in pieno accordo con la vera saggezza, rinunciare, con un atto di culto perfetto, alla irragionevole vanagloria delle ricchezze per non amare i propri naturali desideri, e per liberarci una volta per sempre dalla gioia di rinunciare ai nostri beni e annientare virilmente la nostra anima con la persuasione di non esser più in grado di fare della beneficenza… Quando abbiamo dato fondo a tutte le nostre possibilità, una tristezza indefinita e un’umiliazione ci occupano col pensiero di non esser più capaci di compiere qualcosa di degno per la giustizia. L’anima si ripiega in se stessa umiliata grandemente, ciò che non può più fare giorno per giorno con l’elemosina, cerca di compierlo con la preghiera, la pazienza e l’umiltà… Il dono di ricevere ed annunciare la parola di Dio è dato solo a chi spoglia se stesso di tutti i beni… per annunciare nella povertà amante di Dio la ricchezza del regno di Dio… (Diadoco di Foticea)</p>
<p id="160">Tutti i doni del nostro Iddio sono perfetti e elargiscono tutta la bontà, nessuno infiamma e muove il nostro cuore verso l’amore della bontà divina quanto il dono della parola divina. Pollone primaverile della grazia, rende la anima partecipe delle primizie dei doni divini. Ci prepara gioiosamente a non apprezzare l’amore verso la vita, facendoci pensare che abbiamo, di fronte alle corruttibili bramosie, la ineffabile ricchezza della parola di Dio. Quindi accende nella nostra mente un fuoco rinnovatore che la rende partecipe degli spiriti che servono il Signore. (Diadoco di Foticea)</p>
<p id="161">La nostra mente, il più delle volte, è insofferente dell’orazione, perchè la virtù della preghiera, con la sua immobile concentrazione sul pensiero di Dio, non le permette la latitudine spaziosa che esso domanda. Quando però si offre a ricevere, nel più completo abbandono di sè, la parola divina, allora trova la gioia per la vastità libera della contemplazione di Dio. A questo punto è necessario di non lasciarle le briglie sciolte per assecondare il suo desiderio di comunicare, nella gioia, le parole accolte durante la contemplazione. Tal modo di agire sarebbe un sorpassare i limiti del giusto. Dobbiamo contenere l’esuberanza della mente contemplante, con la preghiera vocale, il canto dei salmi, la lettura della Sacra Scrittura, e lo studio delle speculazioni dei sapienti, la cui fede è la forza segreta delle loro parole. Così facendo, non mescoleremo le parole della nostra mente con quelle della Grazia; e saremo salvi dalla vanagloria e dalla dissipazione che l’abbondanza della gioia e delle parole può produrre. A l’ora della contemplazione la nostra mente sarà incontaminata da ogni forma di rappresentazione fantastica, e sarà occupata da pensieri che portano con sè il dono delle lacrime. Al momento del silenzioso raccoglimento, la mente, compenetrata dalla dolcezza della preghiera, non solo sfugge alla dissipazione su accennata, ma sempre più diventa nuova per immergersi con gaudio e senza resistenza nella contemplazione divina; e insieme con grande umiltà progredisce nella acquisizione del discernimento. Non bisogna dimenticare che esiste una preghiera al di sopra di tutta la vastità della contemplazione dei misteri divini; essa è concessa a quelli che con tutte le capacità percettive e con un senso d’illimitata plenitudine comunicano alla Grazia divina. (Diadoco di Foticea)</p>
<p id="162">Tenendo aperte di continuo le porte del bagno si perde il calore dell’ambiente interno; così, quando l’anima cede al desiderio del troppo parlare, anche se è bene ciò che dice, disperde l’intima presenza a se stessa per la porta della voce. Priva dei pensieri giusti, manifesta in modo tumultuoso a chiunque le capiti il susseguirsi dei suoi pensieri, perchè non possiede più lo Spirito Santo che la preservi dalla dissipazione, con pensieri privi di immagini sensibili. Il bene rifugge sempre dalla loquacità, alieno com’è dal tumultuoso fantasticare. Grande cosa è il silenzio opportuno, è il padre del pensiero penetrante. (Diadoco di Foticea)</p>
<p id="163">Il dono della conoscenza di Dio, mediante l’amore, ci insegna che numerose passioni molestano i primi passi dell’anima contemplativa, soprattutto la collera e la malevolenza; e ciò accade non tanto a causa degli spiriti del male, quanto dall’avanzare dell’anima nella via dell’illuminazione. Finchè l’anima si lascia guidare dalla prudenza mondana, per quanto veda conculcato ciò che è giusto dalla gente, non ne è nè commossa nè turbata; preoccupata com’è dai suoi personali desideri, non ha uno sguardo per ciò che è giusto davanti a Dio. Ma quando comincia ad ascendere al di sopra delle sue passioni, non tollera, per il distacco dai beni terreni e per 1'amore che possiede, neppure nel sogno, che venga conculcato ciò che è giusto. Per questo non tollera i peccatori e si agita finchè non veda i trasgressori della giustizia fare, religiosamente, onorevole ammenda. Così odia i cattivi ed ama i giusti; l’occhio dell’anima prende difficilmente abbagli quando, per la prolungata continenza, riduce a tenuissimo velo il corpo che la copre. Tuttavia è miglior cosa piangere sull’insensibilità dei peccatori che odiarli; anche ammettendo che essi siano degni di odio, la ragione non vuole che l’anima che possiede l’amore di Dio sia turbata dalla malevolenza; finchè l’odio dimora in un’anima il dono della conoscenza di Dio mediante l’amore rimane sterile. (Diadoco di Foticea)</p>
<p id="164">Il teologo la cui anima è fecondata e infiammata dalle stesse parole di Dio, approda, dopo varie vicissitudini, nel largo spazio della invulnerabilità dalle passioni… L’uomo che ha il dono del discernimento degli spiriti, reso forte dall’esperienza attiva, raggiunge la liberazione dalle passioni. L’uomo, invece, che ha ricevuto il dono della parola di Dio, purchè rimanga nell’umiltà, raggiunge l’esperienza del discernimento degli spiriti. Il primo, se mantiene immune da errore il discernimento della sua anima, raggiunge lentamente la virtù della contemplazione. Questi due doni non sono concessi insieme e per intero allo stesso soggetto perchè chi possiede l’uno, ammirando chi ha ricevuto l’altro, possegga l’umiltà e l’amore ardente della giustizia… (Diadoco di Foticea)</p>
<p id="165">Quando l’anima naviga nell’abbondanza dei frutti a lei connaturali: immunità da passioni, virtù conformi alla sua natura, canta i salmi con voce più sonora del solito e desidera accrescere la preghiera vocale. Ma quando lo Spirito Santo in lei opera, dice i salmi e le preghiere, abbandonandosi all’intima dolcezza, nel segreto del suo cuore. Il primo modo è accompagnato da una gioia attivata della fantasia; il secondo è accompagnato da lacrime spirituali e da una avida ricerca di silenzio. L’intima presenza di Dio, resa ardente dal tacere della voce, prepara il cuore ad avere pensieri di comprensione e di dolcezza. Così ci è dato di vedere i servi della preghiera prostrati con lagrime nella terra del cuore, con la speranza di raccogliere bracciate di gioia. Ma quando siamo oppressi da un grande avvilimento, è bene alzare un po’ più alta la voce nel canto dei salmi, per accordare la melodia dell’anima con la gioia della speranza, finché la pesante nube non sia dissipata dal soffio del ritmo melodioso. (Diadoco di Foticea)</p>
<p id="166">Appena l’anima giunge alla conoscenza di se stessa, nasce in lei un movimento fervido avido di Dio; non più agitata dalle sollecitudini della vita partorisce un desiderio di pace orientato in modo insufficiente verso il Dio della pace. Però essa troppo presto vien distratta da questa ricerca, tradita dal richiamo dei sensi e dalla sua natura stessa tanto manchevole che consuma presto il bene ricevuto. E' questo il motivo per cui i filosofi greci non giunsero a possedere ciò che speravano raggiungere con la sola austerità di vita, mentre le loro forze mentali non erano alimentate dalla sapienza eterna e vera. Quando, invece, lo Spirito Santo dona al cuore il fuoco sacro, la mente diventa del tutto pacificata e salda, invita tutte le parti dell’anima alla ricerca di Dio e non è attratta da nulla di esteriore, il fuoco sacro inebria l’uomo intero di un amore senza limiti e di una gioia senza fine. Il cammino spirituale passando dalla prima esperienza deve terminare nella seconda; l’amore naturale è segno di una certa sanità della natura impegnata nell’austerità della vita, ma non può mai render la mente così sana da rimaner salda nell’invulnerabilità dalle passioni, questo spetta all’amore spirituale. (Diadoco di Foticea)</p>
<p id="167">Noi siamo ad immagine di Dio per la attività mentale dell’anima, della quale il corpo è come la casa. A causa del peccato di Adamo non solo le linee delle forme impresse nell’anima furono profanate, ma anche il corpo decadde verso la corruzione, a motivo di ciò il santo Verbo di Dio è disceso nella carne, facendoci il dono, essendo Dio, dell’acqua della salvezza nel battesimo rigeneratore. Siamo dunque rigenerati dall’operazione dello Spirito Santo vivificatore, comunicata attraverso il battesimo. Per questo, almeno quelli che vanno a Dio con tutte le forze interiori, sono subito, nell’anima e nel corpo, purificati dalla presenza dello Spirito Santo che prende in noi dimora e mette in fuga il peccato. Non è infatti possibile che nell’anima, la cui forza è una e semplice, vengano ad abitare due presenze contrarie. Quando la grazia di Dio, mediante il battesimo, con amore infinito riprende a tracciare le linee dell’immagine divina per condurre nell’uomo l’immagine alla perfetta somiglianza futura, dove può rifugiarsi la figura del demonio quando sappiamo che «Nulla c’è di comune tra la luce e le tenebre ?» (2 Cor. 6, 14). Noi atleti della santa gara, crediamo che, per il lavacro dell’incorruzione, il serpente dai molti volti è stato allontanato dalla abitazione segreta della mente. Però noi siamo sorpresi se dopo il battesimo i nostri pensieri giusti sono ancora frammisti a pensieri malvagi, il santo lavacro toglie l’inquinamento del peccato, ma lascia intatto il dualismo della nostra volontà e non impedisce gli assalti degli spiriti maligni, nè le loro ingannevoli insinuazioni, affinchè l’immagine che non riuscimmo a salvare nello stato di pura natura, nel Paradiso Terrestre, la salviamo con le armi della giustizia dateci dalla potenza divina. (Diadoco di Foticea)</p>
<p id="168">La conoscenza spirituale insegna che esistono due specie di spiriti maligni: gli uni sono più sottili, gli altri più densi. I primi muovono guerra all’anima, gli altri son soliti tenere schiava la carne con sordide soddisfazioni. Opposta è la tattica degli uni e degli altri, concordano però nell’intento di nuocere agli uomini. Quando la grazia dimora nell’uomo, si insinuano, come serpi, nel profondo del cuore e impediscono all’anima di volgere lo sguardo verso il desiderio del bene. Quando la grazia ha stabilito la sua dimora nella mente, si aggirano come oscure nubi nelle regioni del cuore, assumendo l’aspetto delle passioni peccaminose e delle molteplici dissipazioni, allo scopo di turbare l’intimo raccoglimento in Dio della mente e staccarla dalla familiare conversazione con la grazia. Accendono, questi spiriti maligni, le passioni dell’anima, in particolare la presunzione, madre di ogni vizio; riflettendo sulla dissoluzione che attende il nostro corpo, possiamo riuscire a vergognarci dell’alterigia della nostra meschina vanagloria. La stessa operazione dobbiamo fare quando gli spiriti maligni, che muovono guerra al nostro fisico, si adoprano a sollevare nel nostro cuore il ribollio dei desideri turpi, il pensiero della dissoluzione del corpo, unito all’interiore invocazione di Dio, può dominare tutta la varietà degli spiriti avversi. Se, stimolati da questa considerazione, detti spiriti ci suggeriscono un disprezzo illimitato per la natura umana, come non avesse valore perché legata alla carne, ricordiamo l’onore e lo splendore del Regno dei Cieli, senza perder di vista la cruda amarezza del giudizio, affinché siano armoniosamente contemperati e il pensiero che ci solleva dallo scoramento e il pensiero che deve liberarci dalla frivolezza del cuore. (Diadoco di Foticea)</p>
<p id="169">Il cuore produce da se stesso pensieri buoni e non buoni; non che i pensieri non buoni siano il suo naturale frutto, a motivo dell’inganno primordiale conserva come una abitudine l’impronta di ciò che non è buono. Nel maggior numero dei casi però concepisce pensieri non giusti per l’amara attività dei dèmoni. Li sentiamo crescere in noi, come se nascessero dal cuore… La ragione di questa sensazione è che la mente, possedendo una sottilissima capacità di percezione, si appropria, attraverso la mediazione della carne, di quei pensieri che le vengono suggeriti dagli spiriti maligni. Inoltre la propensione della carne a seguire i pensieri non giusti s’inserisce, in un modo che ignoriamo, nell’attività dell’anima la quale viene a trovarsi così più disposta verso di essi… Chi prova piacere ai pensieri suggeriti dalla malizia di Satana e imprime, per così dire, il loro ricordo nel cuore, certamente lo ritrova in seguito come frutto della sua attività mentale. (Diadoco di Foticea)</p>
<p id="170">Se uno, dal fatto di scoprire in sè pensieri giusti e non giusti, concluda che lo Spirito Santo e il diavolo abitano insieme nella sua mente, sappia che ancora non ha gustato e veduto quanto è soave il Signore. La grazia nasconde la sua presenza nell’anima di chi è battezzato, perchè è in attesa di vederne l’orientamento. Quando tutto l’uomo, nel fisico e nello spirito, si orienta verso il Signore, allora la grazia, con un’ineffabile sensazione, rivela la sua presenza nel cuore. Poi, torna ad osservarne il movimento e permette che i dardi del demonio giungano ai più profondi sensi del cuore, perchè 1′anima cerchi Dio con più fervente proposito ed umile disposizione. Appena l’uomo comincia a progredire nell’osservanza dei comandamenti e nell’invocazione instancabile del nome di Gesù, il fuoco della santa grazia alimenta anche le potenze percettive esteriori del cuore, consumando tutta la zizzania che cresce sulla terra umana… Quando l’atleta avrà unito in un solo nodo tutte le virtù e soprattutto la perfetta povertà, allora la grazia illumina la sua più intima natura con una sensibilità più profonda che lo conduce ad un più grande e ardente amore di Dio. Da questo momento le frecce demoniache si spezzano al di fuori della sensibilità corporea. La brezza dello Spirito Santo, che innalza il cuore verso aure di pace, estingue i dardi incendiari del dèmone… (Diadoco di Foticea)</p>
<p id="171">Se uno, durante la stagione invernale, si mette all’alba all’aperto e si espone tutto al sole che sorge, le parti anteriori del suo corpo vengono riscaldate, mentre il dorso resta freddo, perchè il sole non è sopra la testa. Così chi principia il cammino della vita spirituale, ha il cuore parzialmente riscaldato dalla santa grazia. La mente comincia a produrre frutti di pensieri spirituali, le regioni esterne del cuore continuano ad aver pensieri carnali, non essendo ancora tutte le parti del cuore illuminate, nella loro intima sensibilità, dalla luce della santa grazia. Non avendo compreso questo fatto, alcuni hanno pensato che nella mente degli atleti dello spirito esistano due presenze antagoniste. Invece accade che, nello stesso istante, l’anima abbia pensieri buoni ed altri non buoni, come nell’esempio portato sotto l’identico contatto del sole, l’uomo aveva freddo e caldo. Da quando la nostra mente è deviata verso uno stato di doppia conoscenza, è costretta, anche contro il suo volere, a portare pensieri buoni e cattivi, soprattutto in coloro che hanno raggiunto la finezza del discernimento. Appena si affretta, la mente, a pensare a qualcosa di buono, subito si presenta il ricordo del male; a motivo della disobbedienza di Adamo la memoria dell’uomo è come scissa in una doppia forma di pensare. Cominciando a praticare, con fervore, i comandamenti di Dio, tutte le nostre facoltà di percezione verranno a trovarsi illuminate dalla Grazia con una sensibilità profonda, la quale, consumando il nostro modo di pensare, penetra di dolcezza il cuore con la pace di una inalterabile capacità d’amare, e ci allena a pensare conformemente allo spirito, e non più alla carne. Questo accade continuamente a chi si accosta alla vita perfetta ed ha sempre presente l’invocazione del Signore Gesù. Se fervorosamente amiamo la virtù che conduce a Dio, lo Spirito Santo farà gustare, fin dai primi passi del cammino spirituale, all’anima, in un sentimento di plenitudine compiuta, la dolcezza divina, perchè la mente conosca con esattezza la ricompensa che corona il travaglio per giungere ad amare Dio. In seguito, lo stesso Spirito, nasconde ordinariamente la magnificenza di questo dono vivificante, affinchè, dalla constatazione di non aver raggiunto ancora come costante abitudine l’amore, possiamo conoscere il nostro assoluto non valore… L’anima, a questo punto, soffre conservando il ricordo dell’amore spirituale, non riesce a riceverne il sentimento perchè non è giunta al compimento delle operazioni immuni da difetto. Nell’attesa, deve far violenza a se stessa per praticarle e giungere, attraverso il loro compimento, a gioire della dolcezza divina in un sentimento di plenitudine compiuta… (Diadoco di Foticea)</p>
<p id="172">… Il dono della conoscenza spirituale che unisce l’anima con Dio, essendo in sè realtà d’amore, non permette al pensiero di dilatarsi nella contemplazione divina se prima non abbiamo ricomposto nell’amore anche colui che per leggerezza non è in pace con noi. Se costui non vorrà riconciliarsi e sarà andato, per sfuggirci, ad abitar lontano, la conoscenza spirituale ci urge a collocare accanto agli altri sentimenti, le linee del suo volto in Imo spazio non angusto dell’anima, per osservare in tal modo, nel profondo del cuore, la legge dell’amore… (Diadoco di Foticea)</p>
<p id="173">Come la cera se non viene scaldata e resa molle, non può ricevere l’impronta del sigillo; così l’uomo, non provato da travagli e infermità, non può contenere l’impronta della virtù divina… (Diadoco di Foticea)</p>
<p id="174">Chi vuole portare il cuore a perfetta purificazione, lo infiammi costantemente con l’invocazione del Signore Gesù, facendo di essa l’unica sua preoccupazione e la sua pratica costante. Quando ci si vuole liberare dalla corruzione non basta pregare ogni tanto, è necessario essere sempre impegnati nella preghiera, mediante la vigilanza cosciente sulle proprie forze mentali, anche quando siamo lontani dalla casa riservata all’orazione… (Diadoco di Foticea)</p>

<p id="175">La sobrietà è una via spirituale che, con una pratica diuturna e accurata e con l’aiuto a Dio, libera l’uomo perfettamente dai pensieri e dalle parole passionali e dalle azioni malvage. Nel suo procedere essa ci fa il dono di una invisibile conoscenza di Dio, l’Incomprensibile, e c’introduce sui misteri divini e nascosti. Porta a compimento tutti i precetti del Vecchio e del Nuovo Testamento, ed elargisce le benedizioni della vita futura. Essa è principalmente la purezza di cuore che per la sua grandezza e bellezza, o, per parlare con più esattezza, a motivo della nostra negligenza è molto rara fra i monaci; essa è esaltata dalle parole di Cristo: «Beati i puri di cuore, essi vedranno Dio». (Esichio)</p>
<p id="176">Essendo di tal natura, non può essere acquistata a poco prezzo. La sobrietà, quando è seguita con perseveranza, è guida verso una vita giusta e gradita a Dio. E, inoltre, una scala che conduce alla contemplazione, insegnando l’equilibrato controllo delle tre potenze dell’anima (la mente, la passionalità, i desideri), la vigilanza ferma sui sensi, ed aumenta di giorno in giorno le quattro grandi virtù (la saggezza, il coraggio, l’astinenza e la giustizia) ch’è la base della contemplazione. (Esichio)</p>
<p id="177">La vigilanza è il costante silenzio del cuore che, libero da tutti i pensieri, costantemente e senza interruzione, respira e invoca Gesù Cristo Figlio di Dio, e combatte i nemici affermando con fede che Lui solo ha il potere di perdonare i peccati. Un’anima siffatta, con la continua invocazione, abbraccia Cristo che cerca soltanto il cuore, e non rivela agli altri la dolcezza e il suo interiore travaglio perché il maligno non trovi possibilità di introdurre in lui la sua malizia e distruggere la perfezione raggiunta. (Esichio)</p>
<p id="178">La sobrietà è una sosta immobile e prolungata della mente alla porta del cuore, cosicché possa vedere i pensieri che vengono come ladri, ed ascoltare ciò che dicono e fanno questi devastatori, riconoscere l’impronta iscritta e delineata in essi dai demoni con la quale tentano di saccheggiare la mente con la fantasia. Quest’opera, se compiuta con amoroso sforzo, ci rivelerà, se lo vogliamo, chiaramente e per esperienza la natura del combattimento interiore. (Esichio)</p>
<p id="179">La costanza genera l’abitudine, questa a sua volta produce una specie di continuità naturale della sobrietà che, per natura delle cose, procura gradualmente, la visione diretta del combattimento che, affrontato con la perseverante preghiera di Gesù, produce la dolce solitudine della mente libera dalle fantasie e quello stato meraviglioso che nasce dall’unione con Gesù. (Esichio)</p>
<p id="180">Se puoi e ti è dato di presentarti al mattino e sostenere lo sguardo (di Dio), come pure volgere a lui lo sguardo, sai quel che dico. Altrimenti sii sobrio e lo capirai. (Esichio)</p>
<p id="181">Come il mare è formato da immense distese di acqua, la ferma sobrietà e il profondo silenzio dell’anima, dischiudendo un abisso di visioni straordinarie e ineffabili, di consapevole umiltà, di rettitudine e di amore, costituiscono la sobrietà perfetta e la preghiera di Gesù, libera da pensieri. Questo, tuttavia, va fatto con intensità e continuità, senza scoraggiarsi. (Esichio)</p>
<p id="182">«Non chiunque mi dirà: Signore, Signore! entrerà nel regno dei cieli, ma colui che fa la volontà del Padre mio». La volontà del Padre, però, è questa: «voi che amate il Signore, odiate il male». Pertanto oltre alla preghiera di Gesù Cristo dobbiamo anche odiare i pensieri cattivi. Compiremo così la volontà di Dio. (Esichio)</p>
<p id="183">Il Signore nostro e Dio incarnato, con la sua virtuosa vita nella carne ci ha proposto un esempio di ogni virtù, un modello per tutti gli uomini ed un richiamo del vecchio uomo decaduto. Tra tutti gli altri esempi con i quali ci ha dato insegnamento, non dimentichiamo che, dopo il battesimo, andò nel deserto per iniziare col digiuno il combattimento spirituale. Il diavolo, infatti, si avvicina a lui come ad un semplice uomo. Proprio attraverso tale tipo di vittoria, egli, il Signore, ha mostrato anche a noi, esseri da nulla, come si deve lottare contro gli spiriti del male, cioè con l’umiltà, il digiuno, la preghiera e la sobrietà. Chi non ricorre a tali cose presume di essere come Dio e Dio degli Dei. (Esichio)</p>
<p id="184">Riguardo poi a quanti siano secondo me i modi della sobrietà capaci di purificare gradualmente lo spirito dai pensieri frutto di passioni, ecco, non sarò pigro nel farteli conoscere con lingua disadorna e semplice. Infatti, considerate le difficili circostanze del combattimento, ho creduto opportuno di non velare col linguaggio ciò che è utile, pensando specialmente ai più semplici. «Tu però, figlio Timoteo, fa attenzione a ciò che leggi». (Esichio)</p>
<p id="185">Un primo modo della sobrietà, dunque, consiste nel sorvegliare continuamente l’immaginazione, cioè ogni tentativo d’assalto, perché satana senza l’immaginazione non può produrre, né insinuare nella mente pensieri menzogneri ed ingannatori. (Esichio)</p>
<p id="186">Un altro, poi, è l’avere il cuore profondamente silenzioso, in quiete da ogni pensiero e pregare. (Esichio)</p>
<p id="187">Ancora, invocare continuamente l’aiuto del Signore Gesù Cristo con umiltà. (Esichio)</p>
<p id="188">Infine, avere nell’anima l’ininterrotto ricordo della morte. (Esichio)</p>
<p id="189">Tutte queste pratiche, mio caro, come sentinelle tengono lontane le idee cattive. Quando poi alla contemplazione del cielo, nulla considerando la terra – cosa appunto efficace assieme a tutte le altre cose – lo esporrò più estesamente altrove, a Dio piacendo. (Esichio)</p>
<p id="190">Se, appena recise le cause delle passioni, ci preoccupiamo delle visioni spirituali, ma non seriamente e con perseveranza, assumendoci come compito costante proprio questo, allora torneremo facilmente, ancora una volta, alle passioni della carne senz’aver ricavato altro frutto che il completo oscuramento dell’intelletto e la deviazione verso le cose materiali. (Esichio)</p>
<p id="191">E' necessario che il combattente interiore abbia in qualsiasi momento questi quattro requisiti: umiltà, attenzione estrema, opposizione (ai pensieri) e preghiera. Umiltà, perché la sua lotta è contro orgogliosi demoni nemici ed inoltre affinché abbia a portata del cuore l’aiuto di Cristo: il Signore infatti «ha in odio gli orgogliosi». Attenzione, perché possa sempre ottenere che il suo cuore non abbia alcun pensiero, fosse pure apparentemente buono. Opposizione, perché, quando da lontano lo scorga venire, subito con sdegno si opponga al malvagio. E risponderò a chi mi si oppone ingiustamente: la mia anima non sarà sottomessa a Dio? Preghiera, per gridare a Dio con inesprimibile gemito subito dopo l’opposizione. Allora, il combattente vedrà il nemico dissolto e messo in fuga dall’adorabile nome di Cristo, come polvere dal vento, o come fumo che svanisce con le sue illusorie figure. (Esichio)</p>
<p id="192">Chi non ha una preghiera pura da pensieri, non ha alcuna arma per il combattimento. Intendo una preghiera costantemente attiva nel santuario dell’anima, affinché, con l’invocazione di Cristo, il nemico, che conduce una subdola guerra, sia sferzato e costretto ad uscire allo scoperto. (Esichio)</p>
<p id="193">Tu, poi, devi scrutare con lo sguardo acuto e intenso della mente in modo da accorgerti chi entra. Appena te ne rendi conto, schiaccia subito, con l’opposizione, la testa del serpente, ma, nel far questo, grida con gemito verso Cristo ed allora sperimenterai il divino invisibile soccorso e vedrai distintamente la rettitudine del (tuo) cuore. (Esichio)</p>
<p id="194">Come chi, stando in mezzo ad altri, tiene lo specchio in mano e guardandovi dentro vede sé il proprio volto ma anche quello degli altri che vi si riflettono, così chi osserva totalmente il proprio cuore, vede in esso e la propria condizione e i volti neri degli etiopi spirituali. (Esichio)</p>
<p id="195">La mente non può da sola aver ragione dell’immagine demoniaca e non lo osi neppure: i demoni, infatti, sono scaltri, fingono perfino di darsi per vinti, mentre l’ingannano subdolamente con le vanità. Però, dinanzi all’invocazione di Gesù Cristo, essi non possono, neppure per un attimo, sopportare di rimanere a tenderti insidie. (Esichio)</p>
<p id="196">Ascolta bene, se intendi fare sul serio: modello e regola della quiete del cuore è un piccolo animaletto. Ti sia sempre d’esempio il ragno, altrimenti non avrai neppure l’inizio della quiete vera dell’intelletto. Il ragno, infatti, va a caccia delle piccole mosche. Ebbene, anche tu, se mantieni questo tipo di quiete, anche soffrendo nell’intimo della tua anima, non smetterai di uccidere sempre i piccoli di Babilonia, uccisione per la quale sei reso beato dallo Spirito Santo secondo le parole di David. (Esichio)</p>
<p id="197">Come non è possibile vedere il Mar Rosso nel firmamento, tra le stelle, e come non può essere che un uomo vivente sulla terra non respiri la sua aria, così è impossibile purificare il nostro cuore dai pensieri, frutto di passioni, e scacciare da esso i nemici spirituali senza la frequente invocazione di Gesù Cristo. (Esichio)</p>
<p id="198">Se vivrai sempre nel tuo cuore con umiltà di pensiero, con il ricordo della morte, l’autorimprovero, la contraddizione e l’invocazione di Gesù Cristo; se, giorno dopo giorno, sobriamente, percorrerai armato di tali armi la strada stretta ma gioiosa e piena di grazia dell’intelligenza, allora giungerai alle sante visioni delle cose sante. Il Cristo, nel quale sono i tesori nascosti della sapienza e della Conoscenza, nel quale abita la pienezza della divinità corporalmente, illuminerà per te i misteri profondi. Dinanzi a Gesù, infatti, sentirai che ha preso possesso della tua anima lo Spirito santo dal quale la mente dell’uomo riceve luce per guardare a volto scoperto la storia del Signore. «Nessuno, dice che Gesù è il Signore, se non nello Spirito Santo», che misteriosamente conferma il cercatore del Signore». (Esichio)</p>
<p id="199">Come la pioggia quanto più si riversa sulla terra tanto più la rende morbida, così anche il santo nome di Cristo fa gioire e rallegra la terra del nostro cuore, quando sia da noi chiamato in aiuto e sempre più frequentemente invocalo. (Esichio)</p>
<p id="200">E' bene che gli inesperti sappiano anche questo: quei nemici incorporei, invisibili, malvagi esperti nel fare il male, solerti, muti, per anni esperimentati nella lotta, dai tempi di Adamo fino ad oggi, ebbene, questi nemici, noi, appesantiti e attratti verso terra nel corpo e nel pensiero, non possiamo sconfiggere altrimenti che con l’ininterrotta sobrietà spirituale e con l’invocazione di Gesù Cristo, Dio e Creatore nostro. Per gli inesperti è necessario che la preghiera a Gesù Cristo sia un incentivo al progresso del discernimento e nella conoscenza del bene; per gli esperti invece, l’esercito del bene il discernimento e il riposo nel bene sono il miglior maestro. (Esichio)</p>
<p id="201">Ti sia da modello della quiete del cuore chi ha lo specchio in mano e ci guarda dentro; vedrai i mali e i beni spirituali scritti nel tuo cuore. (Esichio)</p>
<p id="202">Guarda di non mantenere nel tuo cuore nessun pensiero né secondo ragione, né contro ragione, per accorgerti facilmente degli estranei, cioè dei figli primogeniti degli Egiziani (le suggestioni). (Esichio)</p>
<p id="203">La sobrietà è simile alla scala di Giacobbe al cui vertice sta Dio e sulla quale gli angeli salgono. Toglie infatti ogni male da noi, ad essa si deve che si smetta con le troppe parole e le ingiurie, le mormorazioni e tutto il catalogo dei mali sensibili, poiché non sopporta neppure un po’ di essere da questi privata della propria dolcezza. (Esichio)</p>
<p id="204">Lo spirito che non trascura il proprio segreto lavoro, oltre agli altri beni provenienti dalla continua opera di custodia, otterrà anche che i cinque sensi del corpo siano liberi dai mali esteriori. Infatti, dedicandosi totalmente alla propria virtù e sobrietà, volendo dilettarsi di buoni pensieri, non può sopportare di essere derubato attraverso i cinque sensi allorché si insinuano pensieri terrestri e vani; anzi, conoscendone il carattere ingannevole e le molte rovinose conseguenze, li ricaccia indietro. (Esichio)</p>
<p id="205">Sii saldo nella vigilanza sulla mente, non ti affaticherai nelle tentazioni. Se te ne allontani, però sopportane le conseguenze (Esichio)</p>
<p id="206">La mente è resa cieca da queste passioni: l’avidità, la vanità e il piacere. (Esichio)</p>
<p id="207">Conoscenza e fede, i compagni di sempre della nostra natura, da niente altro se non da queste passioni sono state fiaccate. (Esichio)</p>
<p id="208">La collera, l’ira, le guerre, gli omicidi, tutti gli altri mali, si sono con forza imposti all’uomo attraverso di esse. (Esichio)</p>
<p id="209">Chi non conosce la verità non può credere veracemente, perché per natura la conoscenza precede la fede. Infatti ciò che la scrittura dice non è stato detto solo perché lo afferriamo intellettualmente ma perché lo facciamo. (Esichio)</p>
<p id="210">In verità dall’esperienza ci è venuto un gran bene; chi vuole purificare il cuore invochi continuamente il Signore Gesù contro i nemici spirituali. Nota come questo, che ho detto per esperienza, I concordi con le testimonianze della Scrittura: «Preparati Israele ad invocare il nome del Signore tuo Dio», e l’Apostolo: «pregate senza interruzione». Il Signore dice: «non potete far niente senza di me. Chi rimane in me ed io in lui porta molto frutto». Ed ancora: «Se qualcuno non rimane in me, sarà gettato fuori come il tralcio». La preghiera è un grande bene; comprensivo di tutti i beni, perché rende puro il cuore nel quale L’io si fa visibile a chi crede. (Esichio)</p>
<p id="211">Ci sono molte operazioni dello spirito che possono ottenerci il dono buono della umiltà, se invero non siamo disinteressati alla nostra salvezza cioè: il ricordo dei peccati in parole, opere, pensieri e moltissime altre cose che contribuiscono all’umiltà le quali vengono colte dalla visione contemplativa. Ingenera umiltà vera anche questo, che si tengano in mente continuamente i successi del prossimo e si ingrandiscano dietro di noi le qualità naturali altrui, confrontandole con le nostre. In tal modo, infatti, la mente, vedendo la propria piccolezza e quanto sia lontana dalla perfezione dei fratelli, viene a considerarsi terra e cenere, non un uomo ma un cane qualsiasi; indietro e lontano, sotto ogni aspetto, da tutti gli esseri ragionevoli della terra. (Esichio)</p>
<p id="212">Via della conoscenza sono l’immunità dalle passioni e l’umiltà, senza di esse nessuno può vedere il Signore. (Esichio)</p>
<p id="213">Colui che incessantemente si occupa delle cose interiori è santo. Non solo: egli conosce la contemplazione, la parola, la preghiera. Per lui vale ciò che dice l’Apostolo: «camminate nello Spirito e non compirete il desiderio della fame». (Esichio)</p>
<p id="214">Chi si sottrae al dominio delle cose, come la donna, le ricchezze e in generale le cose esterne, rende «monaco» l’uomo esteriore, ma non ancora quello interiore. Chi, invece, si sottrae al dominio dei pensieri originati dalle passioni nella mente, costui è un vero monaco. Ora, è ben facile, volendo fare «monaco» l’uomo esteriore; solo una lunga lotta, invece, può fare «monaco» l’uomo interiore. (Esichio)</p>
<p id="215">Non dedicare tutto il tuo tempo libero alla carne. Stabilisci piuttosto per essa un determinato esercizio secondo le sue possibilità e volgi tutto il tuo spirito verso le cose interiori. «L’esercitare il corpo infatti è ben poco utile; la pietà invece è utile sotto tutti gli aspetti». (Esichio)</p>
<p id="216">Quando le passioni tacciono, sia per il venir meno delle cause che per ritirata strategica dei demoni, nasce l’orgoglio. (Esichio)</p>
<p id="217">Il Signore, volendo mostrare che ogni comandamento è un dovere ma che ha «donato» l’adozione nel suo sangue agli uomini dice: quando fate ciò che vi è stato ordinato, dite: «siamo servi inutili e abbiamo fatto ciò che dovevamo». Perciò il regno dei cieli non è il salario delle opere, ma dono del Signore preparato per i suoi fedeli. Il servo non esige come salario la libertà, ma ringrazia come debitore ed accoglie la libertà come un dono. (Esichio)</p>
<p id="218">Chi onora il Signore fa ciò che Egli comanda. Se sbaglia o disobbedisce, attende come dovuto ciò che segue alle sue azioni. Se sei amico del sapere diventa anche amico della fatica. La conoscenza superficiale, infatti, rende l’uomo arrogante. (Esichio)</p>
<p id="219">Se l’uomo non fa la volontà di Dio e la legge di Dio nelle proprie viscere, cioè nell’intimo del cuore, non può farlo facilmente neppure all’esterno. Il non sobrio e indifferente dirà al Signore: «non voglio conoscere le tue vie», completamente privo di divina illuminazione; mentre chi ne partecipa, in qualche misura, non diverrà incerto ma solidamente capace riguardo alle cose divine. (Esichio)</p>
<p id="220">Dall’attacco demoniaco vengono i molti pensieri e da questi l’atto sensibile cattivo. Ma chi con Gesù spenga subito il primo impulso, eviterà le conseguenze, acquistando una dolce conoscenza divina per mezzo della quale troverà Dio ovunque presente. Allora, se volgerà a Lui la mente come specchio sarà continuamente illuminato, come il vetro terso dal sole sensibile. A quel punto, l’intelletto, giunto ormai all’estremo vertice dei suoi desideri, riposerà in se stesso da ogni altra attività contemplativa. (Esichio)</p>
<p id="221">Dal momento che ogni pensiero penetra nel cuore attraverso le immagini delle cose sensibili, solo quando sarà completamente libero dalle realtà sensibili e vuoto delle figure che ne derivano, risplenderà in lui la luce beata della divinità; questa illuminazione sopravviene nella mente che è priva di tutti gli altri pensieri. (Esichio)</p>
<p id="222">La continua invocazione di Gesù con un desiderio ricolmo di dolcezza e di gioia fa si che il cielo del cuore, per l’estrema attenzione, sia colmo di gioia e di pace. Della purificazione perfetta del cuore, però, è causa Gesù Cristo Figlio di Dio e Dio, al quale si devono tutti i beni: «io sono un Dio di pace:». (Esichio)</p>
<p id="223">L’anima beneficata e resa dolce da Gesù, riconoscendone il beneficio, ricambia il benefattore con esultanza e amore, rendendogli grazie e invocando con diletto perché le dà pace. Spiritualmente poi, lo vede dentro di sé che dissolve le immagini provocate dagli spiriti cattivi. (Esichio)</p>
<p id="224">Per la continua invocazione ed il continuo ricordo del Signore nostro Gesù Cristo si realizza nella mente una specie di tranquillità divina, purché non trascuriamo la preghiera continua a Lui, la sobrietà senza tregua e l’opera di vigilanza. Invero, cerchiamo di compiere in modo sempre uguale ed in modo proprio l’invocazione di Gesù Cristo nostro Signore, gridando con cuore fervente cosicché possiamo aver parte a gustare il santo Nome di Gesù. La continuità, infatti, sia per la virtù che per il vizio, è madre dell’abitudine e l’abitudine poi ha forza al pari della natura. Poi, la mente, che giunga a tale tranquillità, insegue i nemici come il cane che caccia la lepre nelle boscaglie, il cane per divorarle, la mente per annientarli. (Esichio)</p>
<p id="225">Come non è possibile andare in guerra a corpo nudo, o attraversare un grande specchio di mare con le vesti, ovvero vivere senza respirare, così è impossibile imparare il combattimento spirituale e segreto in modo da inseguire abilmente il nemico e colpirlo senza l’umiltà e la continua invocazione a Cristo. (Esichio)</p>
<p id="226">Il cuore incessantemente custodito, che non consenta di accogliere figure, immagini e rappresentazioni provenienti dagli spiriti tenebrosi e malvagi, genera naturalmente, da sé stesso, pensieri luminosi. Infatti, come il carbone genera la fiamma, così, e assai più grandemente, Iddio che abita nel cuore dal momento del Santo Battesimo, se troverà il cielo del cuore libero dai venti cattivi e ben custodito dallo spirito, lo accenderà col potere della contemplazione, come la fiamma accende il cero. (Esichio)</p>
<p id="227">Nello spazio del nostro cuore deve sempre brillare il Nome di Gesù Cristo, come brilla in cielo il lampo che annuncia la pioggia imminente. Ben lo sanno coloro che hanno esperienza dello spirito e del combattimento interiore. Disponiamo pertanto con ordine il combattimento spirituale: innanzitutto, attenzione; quindi, appena un pensiero nemico si fa innanzi, rigettiamolo con parole violente e con sdegno. Per la terza cosa, lanciamo imprecazioni contro di esso e raccogliamo il cuore con l’invocazione di Gesù Cristo perché subito si dissolva l’immagine demoniaca, affinché la mente non segua la fantasticheria, come un fanciullo tratto in inganno da abile giocoliere. (Esichio)</p>
<p id="228">Ostiniamoci nel gridare: Signore Gesù Cristo! Si consumi la nostra gola e non vengano meno i nostri occhi spirituali nell’attesa fiduciosa del Signore nostro Dio, come fece David. (Esichio)</p>
<p id="229">E' impossibile a chi fissa il sole non aver gli occhi abbagliati dall’intensa luce, così chi si volge sempre verso il cielo del cuore non può non essere illuminato. (Esichio)</p>
<p id="230">E' impossibile vivere sulla terra senza mangiare e bere. Allo stesso modo è impossibile, senza la custodia dell’intelletto e la purezza del cuore, in altre parole senza la "sobrietà", che l’anima pervenga ad alcunché di spirituale e di gradito a Dio e che si liberi dal peccato dell’intelligenza, anche se uno si fa violenza per non peccare, terrorizzato dalle punizioni. (Esichio)</p>
<p id="231">Tuttavia coloro che violentemente si tengono lontani dal compiere il peccato concretamente, sono beati presso Dio, gli angeli e gli uomini; infatti, sono essi coloro che fanno violenza al Regno dei cieli. (Esichio)</p>
<p id="232">Dalla quiete viene alla mente un meraviglioso frutto, questo: tutti i peccati spirituali che all’inizio colpiscono con pensieri solo per diventare poi peccati spirituali che all’inizio colpiscono con pensieri solo per diventare poi peccati materiali e visibili, se appena la mente si mostra recettiva, sono recisi dalla virtù di una mente sobria che non consente loro di penetrare nell’uomo interiore e di condurre ad azioni cattive, in forza dell’intervento e dell’aiuto del Signore Gesù Cristo. (Esichio)</p>
<p id="233">Immagine dell’ascesi corporale esteriore e sensibile è il Vecchio Testamento; invece, il Santo Vangelo, cioè il nuovo Testamento, è immagine dell’attenzione, ovvero della purezza di cuore. Il Vecchio, pertanto, non portava alla perfezione o al compimento dell’uomo interiore riguardo alla pietà, poiché, come dice l’Apostolo, «la legge è finita», ma impediva solo i peccati materiali; mentre è certamente più importante per la purezza del cuore recidere i pensieri – cosa che è comandata dal Vangelo – e i desideri cattivi che il divieto di togliere l’occhio o il dente al prossimo. Allo stesso modo, anche riguardo alla giustizia e alla ascesi del corpo, cioè il digiuno, la continenza, il dormire per terra, lo stare in piedi, la veglia notturna ecc. – tutte cose che riguardano il corpo e che placano la parte passiva del corpo dal compiere il peccato concretamente – ebbene, come ho detto, tutto ciò è buono ma rispetto al Vecchio Testamento. Sono, infatti, una pedagogia del nostro uomo esteriore e un presidio contro l’efficacia delle passioni, ma non salvaguardano dai peccati spirituali, così da liberarci, con l’aiuto di Dio, dall’invidia, dall’ira ecc. (Esichio)</p>
<p id="234">La purezza del cuore, cioè la custodia attenta della mente, della quale è modello il Nuovo Testamento, se è perseguita da noi come si deve, recide e sradica tutte le passioni e tutti i mali dal cuore, introducendo al loro posto gioia, buona speranza, compunzione, contrizione, lacrime, profonda conoscenza di sé e dei nostri peccati, ricordo della morte, verace umiltà, amore sconfinato verso Dio e verso gli uomini ed un divino desiderio nel cuore. (Esichio)</p>
<p id="235">Se, dunque, nel Signore vuoi essere e non solo sembrare monaco, essere sempre buono, prudente, unito al Signore, se veramente vuoi essere così, mira con tutte le tue forze alla virtù dell’attenzione, che è custodia attenta della mente e pienezza nel cuore di dolce quiete, tranquillità dell’anima beata e nuda di ogni immaginazione, cosa questa che non troviamo in molti. (Esichio)</p>
<p id="236">E' questa infatti che si dice filosofia spirituale. Percorri tale via con molta sobrietà e caldo desiderio, accompagnandoti con la preghiera di Gesù, l’umiltà, la frequenza e il silenzio delle labbra sensibili e spirituali, con la continenza nel mangiare e nel bere e in ogni cosa connessa. Percorrila con pensiero consapevole e saggio e ti insegnerà, con l’aiuto di Dio, ciò che non sapevi e ti farà giungere alla conoscenza, ti illuminerà, ti farà intendere e ti farà discepolo di ciò che prima ritenevi impossibile accogliere nella mente, quanto camminavi nell’oscurità delle passioni e delle opere tenebrose, avvolto dall’oblio e dal turbamento dell’abisso. (Esichio)</p>
<p id="237">Dobbiamo muovere ognuna delle tre potenze dell’anima giustamente, secondo natura, come fu creata da Dio. La potenza irascibile, così, contro il nostro uomo esteriore ed il serpente demoniaco. «Adiratevi contro li peccato», cioè adiratevi contro voi stessi e il diavolo, «per non peccare contro Dio». La potenza concupiscibile, invece, deve muoversi verso Dio e la virtù, mentre la potenza ragionevole la disporremo ad ordinare, consigliare, punire e signoreggiare, come il re signoreggia sui servi, sulle altre due potenze con sapienza e scienza. Allora, anche se le passioni insorgeranno contro di essa, la ragione, che è in noi, le governerà secondo Dio. Avremo cura pertanto che la ragione le diriga. Dice, infatti, il fratello del Signore: «se uno non manca nel parlare, questi è un uomo perfetto, capace di dominare anche tutto il corpo»; ed anche le cose seguenti; poiché veramente è chiaro che ogni violazione della legge e ogni peccato si compie mediante queste tre cose, così come ogni virtù e giustizia si costituisce egualmente attraverso di esse. (Esichio)</p>
<p id="238">Chi ricerca e persegue ogni giorno la pace e la quiete dell’intelletto disprezzerà facilmente ogni cosa sensibile per non affaticarsi invano. Ma se uno tenta di ingannare la propria coscienza dormirà l’amara «morte dell’oblio» che il divino David si augura di non dormire. Anche l’Apostolo afferma: «Se uno conosce il bene che deve fare e non lo fa, commette peccato». (Esichio)</p>
<p id="239">L’asino legato alla ruota del mulino non può più andare avanti in linea retta. Allo stesso modo, lo spirito non procederà nella virtù che rende perfetti se non rettifica la propria vita interiore. Sarà sempre cieco negli occhi interiori e non potrà vedere la virtù, né Gesù scintillante di luce. (Esichio)</p>
<p id="240">Un cavallo ardito ed orgoglioso balza su con slancio e piacere quando qualcuno sale su di lui. Così la mente contenta si diletterà nella luce del Signore, entrando nel giorno, libera da pensieri. Procederà in forza della filosofia pratica dell’intelletto, da se’ rinnovandosi alla segreta potenza di contemplare realtà nascoste e virtù e, se accoglierà nel cuore la profondità sconfinata dei divini concetti, si mostrerà a lui, per quanto è possibile al cuore, il Dio degli eserciti. Allora lo spirito sbigottito glorificherà con amore il Dio che è visto e vede, e, appunto perciò, salvatore di colui che così lo contempla. (Esichio)</p>
<p id="241">Un abisso profondo di conoscenza si aprirà al cuore che ha realizzato la quiete, e l’orecchio dello spirito in quiete udrà allora da Dio cose straordinarie. (Esichio)</p>
<p id="242">Per sua natura la preghiera di Gesù unita alla sobrietà può cancellare dal profondo dell’attenzione del cuore quei pensieri che quasi vi si sono radicati e sembrano inamovibili, anche se ci opponiamo. (Esichio)</p>
<p id="243">Come non è possibile attraversare un gran tratto di mare senza una grande nave, così è impossibile respingere l’attacco di un pensiero cattivo senza l’invocazione di Gesù Cristo. (Esichio)</p>
<p id="244">La mente è una realtà debole ed ingenua; va dietro facilmente alle apparenze e cede alle immaginazioni illecite, a meno che non abbia costantemente ad ostacolarla e a frenarla un pensiero che signoreggi le passioni. (Esichio)</p>
<p id="245">Contemplazione e conoscenza conducono per loro natura ad una vita secondo la norma perché la mente, da esse elevata, giunge a disprezzare i piaceri e le altre dolcezze sensibili della vita come meschine. (Esichio)</p>
<p id="246">Cosa assai difficile per l’uomo è il raggiungere la quiete dell’anima da ogni pensiero. Si tratta veramente di cosa laboriosa e faticosa. Infatti è pesante non solo per i non iniziati a questo tipo di combattimento (chiudere e delimitare l’incorporeo dell’abitazione corporea) ma anche per gli esperti nella battaglia interiore e immateriale. Chi però stringe al cuore il Signore Gesù con la preghiera continua «Non proverà fatica nel seguirlo», come dice il profeta: egli non desidererà «il giorno della sventura» essendo ricolmo della bellezza, delicatezza e dolcezza di Gesù. E davanti agli impuri demoni che lo circondano, ai suoi nemici, non arrossirà, parlando loro dalla porta del cuore e ponendoli in fuga per mezzo di Gesù. (Esichio)</p>
<p id="247">Cominciando a risvegliare l’attenzione della mente, se uniremo alla sobrietà l’umiltà e alla resistenza la preghiera, procederemo bene lungo la strada della penitenza, in quanto appunto ci sforzeremo di fare bella e di spazzare la casa del nostro cuore dal male, mettendola in ordine e rendendola pura con la lampada luminosa dell’adorabile e santo nome di Gesù Cristo. Se invece oseremo tentare solo con la nostra sobrietà e attenzione, allora, subito sospinti dai nemici, saremo abbattuti e sottomessi da quelli astutissimi ingannatori. Saremo sempre più avvinti dalle loro reti e dai loro malvagi suggerimenti; anzi saremo da loro facilmente messi a morte non avendo più quella possente arma, il nome di Gesù Cristo. Infatti, solo questa venerabile spada, continuamente roteata con cuore semplice, può affrontarli insieme e farli a pezzi, consumarli e metterli allo scoperto come fa il fuoco con lo stoppino. (Esichio)</p>
<p id="248">Un cuore totalmente estraneo alle immagini, genererà dentro di sé improvvisi pensieri, divini e misteriosi. Allo stesso modo, balzano i pesci e saltano i delfini nel mare tranquillo quando il mare è sollevato dal vento leggero, così l’abisso del cuore dallo Spirito Santo, poiché «siete figli, Dio ha mandato lo spirito del Piglio suo nei vostri cuori, gridando: «Abba, Padre». (Esichio)</p>
<p id="249">Ogni monaco sarà incerto e titubante nell’assumere l’opera spirituale prima della sobrietà dell’intelletto, o perché non ne conosce la bellezza, o perché, pur sapendola, non ne è in grado per mancanza di ardore. Scioglierà però ogni incertezza iniziando decisamente la custodia della mente, la quale è ed è detta amore mentale della sapienza, o amore pratico della sapienza mentale. In essa troverà la via di colui che disse «Io sono la via, la resurrezione e la vita:». (Esichio)</p>
<p id="250">Il vero monaco è colui che realizza la sobrietà e veramente sobrio è colui che è monaco nel cuore. (Esichio)</p>
<p id="251">Guai a coloro che perdono il cuore: «cosa faranno quando il Signore verrà?». Perciò, diamoci da fare, fratelli!. (Esichio)</p>
<p id="252">Se, fortificati nel Signore Gesù nella sobrietà, iniziamo a correre sicuri, ci si manifesterà per prima cosa nella mente come una lampada che, quasi tenuta per mano dalla mente stessa, ci guida lungo i sentieri del pensiero. Successivamente, (ci apparirà) come una luna lucente e in movimento nel cielo del cuore. Infine, come un sole apparirà Gesù, sole di giustizia, che mostrerà sé stesso e le sue tutte splendenti luci della contemplazione. (Esichio)</p>
<p id="253">Una nave non può viaggiare per molto senza acqua. Anche la custodia dello spirito non farà progressi senza la sobrietà, l’umiltà e la preghiera di Gesù Cristo. (Esichio)</p>
<p id="254">La custodia del cuore sia chiamata nel conveniente e giusto modo, cioè madre di luce abbagliante, radiosa e bruciante. In verità, infatti, è superiore a tutte le innumerevoli virtù, perché essa genera splendide luci nel suo interno. Per mezzo di Gesù Cristo, i suoi amanti da peccatori possono diventare giusti, da inutili utili, da impuri e privi di conoscenza puri, da ingiusti e senza intelletto santi e avveduti. Non solo, possono contemplare realtà misteriose, conoscere Dio; divenuti poi contemplativi, sono attraversati da questa luce assolutamente improvvisa ed infinita e la toccano con misteriosi sensi e con essa abitano e vivono perché davvero hanno gustato «quanto è buono il Signore». In esseri angelici si compie con certezza ciò che disse il divino David: «sì, i giusti celebreranno il tuo nome e i retti abiteranno alla tua presenza». In realtà, solo questi invocano sinceramente Dio e lo celebrano e con Lui gioiscono di colloquiare per sempre amandolo. (Esichio)</p>
<p id="255">Dalla preghiera continua, dunque, il cielo del pensiero è reso sereno senza nuvole oscure, senza i venti degli spiriti del male, e quindi nel cielo del cuore è puro non è possibile che non splenda la luce divina di Gesù. Se invece, gonfi di vanagloria, alterigia e ostentazione, tentiamo di sollevarci alle cose inarrivabili ci troveremo per di più senza aiuto da parte di Gesù. Il Cristo, infatti, odia tali cose, Egli che è l’esempio di umiltà. (Esichio)</p>
<p id="256">Così, dunque, l’anima può rimanere nel Signore con quella sua bellezza, perfezione di forme e rettitudine, come aveva quando fu all’inizio creata da Dio, molto buona e retta. Allo stesso modo dice il grande servitore di Dio Antonio: «la virtù consiste nell’essere la parte intellettuale dell’anima secondo natura». Ed ancora egli disse: «l’anima retta vuol dire questo, che la parte intellettuale o spirituale sia secondo natura così come fu creata». E dopo poco ancora: «purifichiamo il pensiero; infatti, io credo che se in tutto è purificato e secondo natura, può, diventando perspicace, vedere di più e più da lontano i demoni, avendo il Signore che glielo rivela». Questo dice il glorioso Antonio, come dice il grande Atanasio nella vita di Antonio. (Esichio)</p>
<p id="257">Al tuo respiro e alle narici Unisci la sobrietà e il nome di Gesù oppure la meditazione indefettibile della morte e l’umiltà. Sono molto utili ambedue le vie. (Esichio)</p>
<p id="258">Veramente beato chi si unisce alla preghiera di Gesù nel pensiero e lo chiama incessantemente allo stesso modo che l’aria è unita ai nostri corpi o la fiamma al cero. Il sole, passando sopra la terra, produce il giorno; il nome santo e venerabile di Gesù Cristo, invece splendendo senza interruzione nel pensiero, genera innumerevoli concetti splendenti come il sole. (Esichio)</p>
<p id="259">Il cielo si manifesta chiaro quando le nubi si dissolvono. Una volta dissolte le immaginazioni frutto di passioni dal sole di giustizia, Gesù Cristo, si generano inevitabilmente nel cuore pensieri brillanti e luminosi come stelle, perché il cielo del cuore è stato illuminato per mezzo di Gesù. Dice infatti l’Ecclesiaste: «quanti confidano nel Signore comprenderanno la verità e i fedeli vivranno preso di Lui nell’amore». (Esichio)</p>
<p id="260">Uno dei Santi ha detto: «quando serbi rancore, serba rancore contro i demoni e quando hai in odio abbi in odio il corpo, sempre. Amico scaltro è la carne e, se servita, fa guerra ancora di più. Perciò nutri odio per il corpo e sii battagliero contro il ventre». (Esichio)</p>
<p id="261">Non c’è veleno più terribile di quello dell’aspide e del basilisco; così, non c’è vizio peggiore del vizio dell’amor proprio. I figlio dell’amor proprio, poi, ce li hai presenti e sono: la lode interiore, il piacere a sé stessi, la golosità, la fornicazione, la vanagloria, l’invidia e il culmine di tutti, l’orgoglio, che è capace di rovinare non solo gli uomini ma anche gli angeli del cielo e di circondare di tenebra invece che di luce. (Esichio)</p>
<p id="262">Questo, scrivo a te, o Teodulo, io che porto il nome del silenzio, Esichio, anche se esso non è ancora reale in me. Ma forse non del tutto… in ogni caso sia ciò che Dio ha concesso, Iddio santato e glorificato da ogni natura ragionevole nel Padre e nel Figlio e nello Spirito Santo, dagli angeli, dagli uomini, da ogni creatura che l’ineffabile Trinità ha creato, l’unico Dio, dello splendido regno del quale anche noi speriamo far parte, per le preghiere della purissima Vergine e dei nostri Santi Padri. Al Dio inattingibile, gloria eterna. Amen. (Esichio)</p>

<p id="263">Il cristianesimo è la conoscenza normativa che ha la sua scaturigine in Gesù Cristo, e comprende: il perfetto dominio di se stessi, raggiunto mediante la pratica dei comandamenti; la conoscenza della parola divina sepolta in ogni creatura materiale e immateriale; la conoscenza della pienezza del mistero dell’essere, creato ed increato, senza la mediazione delle immagini della molteplicità. (Evagrio)</p>
<p id="264">Il regno dei cieli è lo stato dell’anima libera dagli impulsi passionali, accompagnato dalla conoscenza oggettiva delle realtà create. (Evagrio)</p>
<p id="265">Il regno dei cieli è la conoscenza della Santissima Trinità. La latitudine di questa conoscenza è proporzionata allo sviluppo essenziale della mente singola, ed è segnata dalla vita eterna che le conferisce un senso di perfetta beatitudine. (Evagrio)</p>
<p id="266">Le divagazioni mentali son placate dalla lettura dei libri sacri, dal non indulgere alla sonnolenza fisica, dalla preghiera. La lussuria bruciante è domata dalla fame, dal lavoro manuale, e dal vivere solitario. L’agitata inquietudine è calmata dal canto dei salmi, dalla magnanimità e dal cuore misericordioso. Ciascun rimedio produce il suo effetto se usato tempestivamente e con discrezione. Il rimedio inopportuno e indiscreto è di breve durata; ciò che dura poco è dannoso, non utile. (Evagrio)</p>
<p id="267">Quando l’istinto si mostra bramoso di varietà di cibi, confinalo a pane e acqua; diverrà grato anche di una sottile fetta di pane. La sazietà porta al desiderio di cibi raffinati; la fame considera benedizione un po’ di pane. (Evagrio)</p>
<p id="268">Contro il corso ordinario della natura è la coesistenza della vita e della morte; ugualmente non è possibile che l’amore possa coesistere con la ricchezza. L’amore cristiano non solo distrugge l’avidità del possesso, ma la stessa nostra vita legata al tempo. (Evagrio)</p>
<p id="269">Chi riesce a fuggire i piaceri esteriori, è una torre inespugnabile al demone del risentimento; esso nasce dalla privazione di un piacere, attuale o atteso. Rimanendo attaccati a qualche bene esteriore, il nemico è sempre in vantaggio e su noi getta i suoi lacci per provocare in noi il risentimento, dove sa che il nostro cuore è ancora attaccato. (Evagrio)</p>
<p id="270">L’ira e la perfidia agitano il cuore; la misericordia e la non violenza lo placano. (Evagrio)</p>
<p id="271">Quando l’agitazione turba il nostro animo, il demonio ci presenta la solitudine come unico scampo, dove, lontane le occasioni dell’inquietudine, saremo liberi dalla disposizione al turbamento. Se invece in noi si accende l’incontinenza, il demone ci riempie di amore per la convivenza umana, sussurrandoci le parole di crudele e selvaggio se ne rimaniamo fuori. La tentazione è sottile, bramando il tuo istinto dei contatti fisici, ti suggerisce di cercare rapporti fisici. Nel primo e nel secondo caso agisci sempre nel senso contrario. (Evagrio)</p>
<p id="272">La passione dell’ira, secondo il suo valore originale, ci è stata data per condurre una lotta senza quartiere contro i demoni, e combattere ogni forma di piacere peccaminoso. Gli Angeli, risvegliando in noi il gaudio spirituale e facendolo pregustare, ci aiutano a rivolgere le forze del nostro centro irascibile contro gli spiriti del male. Questi ultimi, affatturandoci con l’incantesimo delle bramosie sensibili, ci spingono ad usare le energie dell’irascibile per combattere gli uomini, e ciò è contro natura. La mente, in questo caso, rimane stordita e ottenebrata, e tradisce le energie sante che sono in noi. (Evagrio)</p>
<p id="273">Sii vigilante, durante l’ira, a non respingere un fratello da te; sarai perseguitato dal demone della tristezza e nell’ora della preghiera il ricordo ti sarà d’inciampo. (Evagrio)</p>
<p id="274">Quando il demone dello scoramento ci assale, dividiamo in due la nostra anima; ad una parte attribuiamo il compito del consolatore, all’altra quello di chi viene consolato. Gettiamo il germe della speranza in noi, cantando il salmo di David: «Perché sei triste anima mia? Perché mi dai turbamento? Spera in Dio, lo voglio ringraziare, è il Salvatore del mio volto » (Sal. 41, 5). (Evagrio)</p>
<p id="275">Durante la tentazione non uscire dalla tua cella, inventando speciosi pretesti. Rimani in essa e sopporta affrontando coraggiosamente gli assalitori, in particolar modo il demone dello scoramento, il più gravoso di tutti, ma che, in compenso, più di ogni altro rende l’anima esperta. Se fuggi od eviti la pugna, rimarrai immaturo, pavido e sempre pronto alla fuga. (Evagrio)</p>
<p id="276">Difficile è fuggire la suggestione della vanagloria, ogni superamento di essa è l’abbrivo di un nuovo impulso di vanagloria. Tanto più che lo spirito del male non si mette contro ogni pensiero retto che possiamo avere, ma, alle volte, li favorisce approvandoli, nella speranza di ingannarci. (Evagrio)</p>
<p id="277">Chi ha raggiunto la saggezza e ne ha gustato il dolce sapore, non crede più al demone della vanagloria, anche se gli offrisse le delizie mondane. Qual dono più grande può esistere della contemplazione? Finché non abbiamo raggiunta la saggezza, siamo tenaci nel l’impegno ascetico per testimoniare a Dio il nostro intento di far tutto il necessario al raggiungimento della conoscenza di Lui. (Evagrio)</p>
<p id="278">Gli impulsi passionali dell’anima sono provocati dalle persone con cui veniamo a contatto; quelli carnali nascono dalla carne. Il movimento degli impulsi carnali è controllato dal dominio di sé stessi, quello delle forze del l’anima dall’amore che nasce nello spirito. (Evagrio)</p>
<p id="279">Non è sempre possibile l’adempiere i compiti ordinari della vita; ciascuno deve tener conto delle circostanze, e fare ciò che gli è possibile, nella misura in cui è capace. Gli spiriti del male son ben consapevoli di questa legge. Per impedirci di fare quanto ci è possibile, ci spingono a compiere l’impossibile. Cosi, per esempio, dissuadono l’infermo dal ringraziare Dio e dal sopportare, con cuore lieto, ciò che è per lui un bene. Spingono il debole ad affrontare dure astinenze, e quelli che sono gravati dall’età o dalle fatiche, a cantare i salmi rimanendo in piedi. (Evagrio)</p>
<p id="280">Non sempre ci è concesso di seguire le consuetudini stabilite; non sempre la regola combacia con l’opportunità; la linea da seguire è questa: cercare di adempiere con tutte le forze le prescrizioni possibili. Anche i demoni non ignorano le regole dell’opportunità; per questo ci spingono a non fare le cose possibili e a compiere quelle impossibili. Tentano i malati a non ringraziare Dio nell’infermità e a non tollerare con pazienza coloro che li aiutano nei loro impedimenti fisici. Suggeriscono l’austerità, a chi ha una salute fragile e di cantare i salmi stando in piedi a quelli che sono stanchi. (Evagrio)</p>
<p id="281">Il segno della liberazione dalle passioni si ha quando la mente comincia a vedere la sua propria luce, quando uno non è turbato nel sogno e comprende le realtà create senza difficoltà e secondo verità. (Evagrio)</p>
<p id="282">Quando, durante la preghiera, uno è libero da ogni raffigurazione sensibile, vuol dire che ha raggiunto il cosciente pensare. (Evagrio)</p>
<p id="283">La mente che, con l’aiuto di Dio, è giunta al termine della via dell’ascesi e ha raggiunto quella della conoscenza, reagisce poco o nulla alle istigazioni della parte irrazionale dell’anima. La via della conoscenza l’innalza e la separa da tutte le realtà sensibili. (Evagrio)</p>
<p id="284">L’anima libera dagli impulsi passionali, non solo non è più schiava delle cose esteriori, ma rimane imperturbata anche al loro ricordo. (Evagrio)</p>
<p id="285">Gran cosa è la preghiera senza distrazioni, più grande è il canto dei salmi senza divagazioni. (Evagrio)</p>
<p id="286">Chi ha ben radicate in se stesso le energie del bene e ne è del tutto posseduto, non rievoca più la legge, i comandamenti e le punizioni, ma le sue parole e le sue azioni sono il frutto naturale della sua trasmutazione interiore. (Evagrio)</p>
<p id="287">L’adempimento dei precetti non basta a purificare le potenze dell’anima, deve esser completato da una corrispondente contemplazione. (Evagrio)</p>
<p id="288">L’operazione degli angeli produce in noi uno stato di pace; quella dei demoni l’agitazione. (Evagrio)</p>
<p id="289">La liberazione dagli impulsi passionali è figlia dell’amore; la liberazione dagli impulsi passionali è il fiore della vita ascetica, che a sua volta consiste nel compimento dei comandamenti. Il custode vigile dell’osservanza dei comandamenti è il timor di Dio, frutto del giusto credere. Il credere è l’intimo tesoro dell’anima, ed è frequente anche in coloro che non son giunti alla fede cristiana in Dio. (Evagrio)</p>
<p id="290">La mente che si apparecchia alla pugna con passionalità, rischia di non vedere i piani del nemico; è simile al guerriero che combatte al buio. Dopo aver raggiunto l’impassibilità, è facile conoscere le mire dell’avversario. (Evagrio)</p>
<p id="291">Il termine della via ascetica è l’amore; il compimento della conoscenza è la partecipazione consapevole alla pienezza del mistero dell’Essere. Il punto di partenza di ambedue è la fede e la contemplazione delle realtà create. Gli spiriti del male che assalgono la sfera passionale dell’anima, sono i nemici della via ascetica: quelli che attaccano le potenze della mente, Sono gli avversari di ogni verità e della contemplazione. (Evagrio)</p>
<p id="292">L’avanzare nella via ascetica, porta la diminuzione degli istinti passionali; l’avanzare nella via della contemplazione, abolisce l’ignoranza. Le passioni possono col tempo esser distrutte, ma l’ignoranza solo parzialmente scomparirà. (Evagrio)</p>
<p id="293">Il bene ed il male che incontriamo nella vita possono aiutare le buone o le cattive energie in noi. ‘ l’opera del giusto discernimento l’usare il bene e il male per accrescere le prime e vanificare le seconde. (Evagrio)</p>
<p id="294">Il nostro saggio maestro, Gregorio Nisseno, insegna che l’anima è tripartita. Quando le buone energie si sviluppano nella sfera mentale si ha il giusto discernimento, la sagacia e la saggezza. Quando si sviluppano nella parte concupiscibile, si ha la castità, l’amore vero, la padronanza di sé . Quando nella sfera irascibile, si ha il coraggio e la pazienza. Quando si sviluppano in tutta l’anima, si ha la rettitudine. Compito del giusto discernimento è il combattere le forze ostili, vigilare sulle virtù, sradicare i vizi e il trattare opportunamente le cose indifferenti; la sagacia ordina con rettitudine tutto ciò che serve al nostro scopo; la saggezza contempla, in tutti i loro aspetti, le creature corporee ed incorporee. La castità guarda con occhio puro le creature, specialmente quelle che ci agitano con raffigurazioni contro la ragione; l’amore ci manifesta l’immagine divina, conforme all’Archetipo, in ogni essere umano, anche quando lo spirito del male cerca di degradare qualcuno davanti a noi; la padronanza di sé ci fa rifiutare con gioia ogni delizia del palato. La pazienza e il coraggio allontanano il timore dei nemici e fanno sopportare volenterosamente le afflizioni. La rettitudine custodisce l’armonia e la concordia di tutte le parti dell’anima. (Evagrio)</p>
<p id="295">Tre forme di pensiero si oppongono a quelle suggerite dai demoni, e le debellano quando cercano di stabilirsi nella mente. Il pensiero angelico; il pensiero umano diretto verso il raggiungimento di ciò che è meglio; il naturale pensiero umano che cerca il compimento delle opere di amore e di rispetto. Il pensiero retto è contrastato da due forme di pensiero: quella che viene dagli spiriti del male e l’altra che nasce dalla nostra volontà orientata verso il male. C’è stato un tempo nel quale non esisteva il male, e verrà un tempo in cui il male sarà consumato. Il germe delle energie buone è inestinguibile. Son convinto di questo dal ricco Epulone del Vangelo (Luc; 16, 28), il quale, pur essendo condannato all’inferno, ebbe pensieri di misericordia verso i suoi fratelli: e la misericordia è il più squisito germe delle energie del bene. (Evagrio)</p>
<p id="296">Quando la mente depone il vecchio uomo e si riveste del nuovo che è la grazia, vede la sua realtà durante la preghiera simile a zaffiro o al colore del cielo azzurro che nella Sacra Scrittura è chiamato la Dimora di Dio e che fu veduto dagli Anziani sul monte Sion (Esodo 14, 10). (Evagrio)</p>
<p id="297">La mente non vede la Dimora di Dio in sé stesso finché non riesce a sorpassare tutte le raffigurazioni delle realtà materiali e create. Il potere di andare oltre ad esse le è dato dalla liberazione raggiunta da ogni istinto passionale che la tenga avvinta agli oggetti sensibili ed ai pensieri che da essi scaturiscono. La liberazione suddetta si ottiene mediante le energie di bene che sono in noi, e attraverso la semplificazione dei pensieri ottenuta con la contemplazione. Anche tutto questo deve essere superato quando appare la luce che, durante la preghiera, contrassegna la Dimora di Dio. (Evagrio)</p>
<p id="298">Otto sono le radici dalle quali nascono tutte le altre forme del pensare agitato. Esse sono la golosità, la sensualità, l’avidità del denaro, il risentimento, l’iracondia, lo scoraggiamento, la vanagloria, l’orgoglio. Non dipende da noi se queste radici ci tormentano oppure no; da noi dipende il permetterne o l’ostacolarne la crescita e l’azione suscitatrice di passioni. (Evagrio)</p>
<p id="299">La golosità suggerisce al monaco di fare qualche pausa nel suo impegno ascetico, gli mette davanti i malesseri dello stomaco, del fegato e della bile, l’idropisia ed altre eventuali gravi infermità, la mancanza di medici e di rimedi. Poi gli ricorda quei monaci che hanno contratto tali mali. Altre volte, questo nemico, suggerisce a quei monaci che hanno avuto quelle malattie, di andare a far visita ai frati che stanno digiunando per parlare dei loro disturbi e additarli come la conseguenza di astinenze austere. (Evagrio)</p>
<p id="300">Il demone della sensualità stimola le bramosie carnali, e con astute insidie muove all’assalto degli astinenti, cercando di dissuaderli dalla loro austerità, presentandola come sterile per loro stessi. Con queste suggestioni inquina la loro anima, per spingerli a compiere azioni sensuali, e li mette nell’occasione di dire ed ascoltare quelle parole solite a chi commette atti di lussuria. (Evagrio)</p>
<p id="301">Il demone dell’avidità di denaro suggerisce pensieri di prudenza per l’età avanzata, per quando le forze verranno meno ed il solitario non potrà più lavorare con le sue mani, gli rappresenta la fame, la malattia, l’asprezza del bisogno, il peso di dover accettare dagli altri il necessario per il sostentamento fisico. (Evagrio)</p>
<p id="302">La mancata soddisfazione di un desiderio o, alle volte, l’irascibilità stimolano le suggestioni del risentimento. Quando c’è la mancata soddisfazione di desideri, tutto il lavorio dei pensieri del risentimento si svolge così: tornano prima i ricordi dei conforti che il solitario aveva avanti di abbracciare la vita dell’ascesi. Quando l’anima comincia a fermarsi con piacere su queste memorie, il risentimento ghermisce il solitario, sottolineando che quei conforti sono ormai passati e che, proprio per esser monaco, non potrà più averli. Quanto più volentieri accoglie i primi ricordi con piacere, tanto più, la povera anima, ne resta colpita e invasata. (Evagrio)</p>
<p id="303">L’iracondia è il più vivace di tutti gli istinti passionali. Sorge e s’infiamma contro chi ci ha fatto, o sembra averci fatto una qualche offesa. Rende l’anima sempre più inflessibile; il suo tempo preferito è quello della preghiera; in quel momento presenta vividamente la figura di chi ha recato l’offesa. Alle volte si radica nell’anima e diventa inimicizia, produce notturni incubi ed immagini di torture, di morte orrenda, di assalti eseguiti da velenosi serpenti e mostri bestiali. Questi quattro fenomeni sono il segno che nell’anima nasce l’inimicizia, che è attorniata da numerosi pensieri tormentosi; chi osserva se stesso può capire che dico il vero. (Evagrio)</p>
<p id="304">Il demone dello scoramento detto il demone meridiano, è il più opprimente di tutti. Assale ordinariamente il monaco verso le dieci del mattino, lo assedia fino alle quattordici. Comincia col far notare, in modo deprimente, il lento girare del sole, tanto lento da sembrare immoto, il giorno appare di cinquanta ore. Dopo spinge il monacò a occhieggiare spesso dalla finestra, o ad uscire dalla cella ed osservare il sole per fare il computo del tempo che manca ad arrivare alle quindici; contemporaneamente lo fa guardare a destra e a sinistra per vedere se qualche frate venga a trovarlo. Quindi lo assale con il disgusto del posto, del genere di vita e di impegno scelti, suggerendogli considerazioni come queste: tra i frati non c’è amore, nessuno è pronto a darti un conforto. Se nei giorni di prova, qualche frate gli ha recato offesa, il demone glielo ricorda e lo vessa con tale pensiero. Da queste suggestioni, lo spirito del male, provoca nel solitario il desiderio di vivere in altro luogo, dove più agevole sia trovare il necessario, e dove l’impegno ascetico sia più lieve e proficuo. I pensieri malvagi sussurrano che il piacere a Dio non dipende dal posto ove uno è, perché Dio può esser venerato ovunque. Insieme a questi pensieri, unisce il ricordo del benessere goduto prima della solitudine; e prospetta il lungo tempo che ancora dovrà vivere nell’asprezza dell’ascesi; si serve, in una parola, di tutte le sue astuzie per spingere il monaco ad abbandonare la sua cella, e interrompere il suo impegno. Questo demone è seguito da un altro, ma non subito; perché se il solitario supera lo scoramento, si trova immerso in uno stato di pace interiore, colma d’ineffabile gioia. (Evagrio)</p>
<p id="305">Il demone che segue lo scoramento, è il più sottilmente malizioso di tutti, è quello della vanagloria. Svolge la sua opera nel cuore di chi ha raggiunto il giusto dominio delle forze vitali. L’assalto comincia con il compiacimento dello sforzo ascetico compiuto e con gli elogi mossi dagli altri uomini. Il solitario vede sorgere, per l’incantesimo della fantasia, le urla dei demoni fugati dalla sua presenza, la guarigione delle donne ammalate, la turba degli infermi che l’attornia per esser guarita dal solo contatto delle sue vesti. Sente profetizzarsi la dignità sacerdotale, vede schiere di uomini alla sua porta per ricercarlo e consacrarlo prete, immagina di rifiutare e si scorge legato e costretto ad accettare il sacerdozio contro la sua volontà. Una volta accese queste speranze, lo spirito del male se ne va lasciando il campo ad altre tentazioni, quelle del demone della superbia o del risentimento che suggerisce pensieri opposti alle speranze nutrite. Può anche succedere che a questo punto il demone impuro vinca il solitario che poco prima immaginava di essere un santo e venerato sacerdote. (Evagrio)</p>
<p id="306">Lo spirito malo della superbia causa le più gravi rovine nell’anima. Suggerisce all’anima di non riconoscere Dio come l’unico soccorritore, attribuendo solo al proprio sforzo ogni progresso nella bontà; di collocarsi al di sopra degli altri frati, reputandoli ignoranti non avendo essi pensieri sublimi come lui. La superbia ha sempre l’irrequietezza e il malcontento, al suo seguito. L’ultimo stadio del superbo è la frenesia mentale e la visione degli spiriti del male. (Evagrio)</p>
<p id="307">Cinque occupazioni attirano la compiacenza divina: la preghiera pura; il canto dei salmi; la lettura delle scritture sacre; il pensiero doloroso dei peccati commessi, della morte e dell’estremo giudizio; il lavoro manuale. (Evagrio)</p>
<p id="308">Se desideri, pur rimanendo nel tuo corpo carnale, servire Dio imitando le creature incorporee, cerca di alimentare nel cuore la silenziosa incessante preghiera. La tua anima giungerà ad assomigliare da vicino agli angeli, anche prima di separarsi dal corpo. (Evagrio)</p>
<p id="309">Il tuo corpo separato dall’anima diventa morto e fetido, così l’anima è, quando la preghiera non vive in lei. Il non poter pregare è cosa più acerba della morte, il profeta Daniele preferì la morte, piuttosto che esser privato della preghiera un solo istante. Ognuno di noi dovrebbe ricordare Dio più frequentemente del respiro. (Evagrio)</p>
<p id="310">Unisci ad ogni tuo respiro una sobria invocazione al nome di Gesù insieme al pensiero della morte, con umiltà. Questi due esercizi aiutano molto l’anima. (Evagrio)</p>
<p id="311">L’uomo maggiormente è simile a Dio quando compie l’altrui bene. Però nel fare l’altrui bene, ognuno deve guardarsi dal trasformare ciò che compie in una teoria astratta. (Evagrio)</p>
<p id="312">Alla fine diventerai degno della santità di Dio, con l’evitare qualunque cosa indegna di Lui. (Evagrio)</p>
<p id="313">Dio di nessuno ha bisogno; L’uomo saggio ha sempre bisogno di Dio. (Evagrio)</p>
<p id="314">Il tuo omaggio luminoso a Dio, sarà quando, mediante le energie di bene che possiedi, avrai impresso in te la sua Somiglianza. (Evagrio)</p>
<p id="315">Tanto è migliore l’uomo quanto è più vicino a Dio. (Evagrio)</p>
<p id="316">L’uomo saggio che offre a Dio onore e adorazione è conosciuto da Lui. Non è per niente turbato se rimane ignoto agli uomini. Il compito del giusto discernimento è di indirizzare il centro, dove risiede l’irascibilità, a impegnare la guerra interiore. Il compito della sapienza è di spingere la mente ad una vigilanza ininterrotta e attenta. La rettitudine indirizza il centro emotivo dell’essere umano verso il raggiungimento della bontà e di Dio. Il coraggio aiuta al dominio dei cinque sensi perché l’uomo interiore, lo spirito, e l’uomo esteriore, il corpo, non siano, tramite essi, inquinati. (Evagrio)</p>
<p id="317">L’anima è una sostanza vivente, semplice, immateriale, invisibile, immortale e dotata di una parte mentale e di una razionale. Ciò che l’occhio e per il corpo, la mente lo è per l’anima. (Evagrio)</p>
<p id="318">Il male non è una sostanza esistente in atto, è l’assenza del bene; come la tenebra e mancanza di luce. (Evagrio)</p>
<p id="319">La pura semplicità non conosce accorgimenti o cautele, l’uomo innocente è incapace di sospetti maligni. (Evagrio)</p>
<p id="320">Veglia la notte compiendo il tuo lavoro d’ascesi, la pace scenderà presto nella tua anima. I (Evagrio)</p>
<p id="321">Leggi le Scritture Sacre con animo calmo, la tua mente verrà guidata a penetrare il mistero delle meravigliose opere di Dio. (Evagrio)</p>
<p id="322">Il dormire durante il giorno è segno o di debolezza fisica, o di turbamento d’anima, o di pigrizia, o di inettitudine. (Evagrio)</p>
<p id="323">Ogni anima, per la grazia dello Spirito Santo e per le sue azioni diligenti, può raggiungere ed assimilare queste qualità: la parola controllata dalla mente; l’azione che nasce dalla contemplazione; la bontà unita alla scienza delle realtà esteriori; la fede insieme ad una conoscenza immune da dimenticanza; e le può possedere tutte in maniera perfetta, cosicché nessuna sia maggiore o minore delle altre. La ragione è che attraverso esse, l’anima aderisce a Dio e solo a Lui, e Dio è il Bene e la Verità. (Evagrio)</p>
<p id="324">Otto sono le forme di pensiero che conducono al male; per i solitari: lo scoramento, la vanagloria, la superbia, l’avarizia, la tristezza; per chi vive insieme agli altri: la gola, l’ira e l’impurità. (Evagrio)</p>
<p id="325">La fede è il primo passo verso l’amore; il termine dell’amore è la conoscenza di Dio. (Evagrio)</p>
<p id="326">La speranza è la figlia della pazienza; a speranza vera conduce l’uomo alla luce gloriosa di Dio. (Evagrio)</p>
<p id="327">Il controllo severo dei propri istinti fisici, conduce l’uomo alla purificazione delle passioni. Chi invece li accarezza, dovrà soffrire danno da essi. (Evagrio)</p>
<p id="328">La solitudine accompagnata dall’amore conduce il cuore alla purificazione. Chi per intolleranza inquieta si separa dagli altri, rimarrà sempre agitato. (Evagrio)</p>
<p id="329">Meglio rimanere in mezzo a mille persone con amore, che ritirarsi nella solitudine delle grotte con l’odio nel cuore. (Evagrio)</p>
<p id="330">Non dare al tuo corpo troppo cibo altrimenti avrai nel sonno fantasie malefiche, come l’acqua estingue il fuoco, così l’inedia placa i turpi fantasmi. (Evagrio)</p>
<p id="331">L’uomo violento è soggetto alla paura; il mite è sempre intrepido. (Evagrio)</p>
<p id="332">Il Signore dimora nell’abitazione dell’umile; nelle case dei superbi prolifica la maledizione. (Evagrio)</p>
<p id="333">Dove entra il peccato vi penetra anche l’ignoranza; il cuore dell’uomo giusto colmo di sapienza. (Evagrio)</p>
<p id="334">Meglio la vita tapina con sapienza, che le ricchezze con ignoranza. (Evagrio)</p>
<p id="335">L’ornamento più nobile del capo è la corona; l’ornamento più prezioso del cuore è la conoscenza di Dio. (Evagrio)</p>
<p id="336">Non dire: Oggi è giorno di festa beviamo! Domani è il giorno di Pentecoste, mangiamo ! Per i monaci le feste non sono occasioni per riempire il ventre! La Pasqua cristiana è il passaggio dalla malizia all’ingenuità; la Pentecoste è il risveglio dell’anima. La Pentecoste del Signore è l’alba dell’amore; chi odia il suo prossimo, traversa giorni di sciagura. I giorni festivi del Signore sono quando riusciamo a cancellare anche il ricordo del peccato… (Evagrio)</p>
<p id="337">Il nutrimento del bambino è il latte; la libertà dagli impulsi passionali rende robusto il cuore. (Evagrio)</p>
<p id="338">La libertà dagli impulsi passionali, precede la nascita dell’amore; la conoscenza pura, nasce dall’amore. (Evagrio)</p>
<p id="339">Presta a Dio il dovuto onore e conoscerai la realtà incorporea; sii il servo di Dio, Egli ti dischiuderà la conoscenza del mistero, dei cicli delle esistenze. (Evagrio)</p>
<p id="340">Il Corpo di Cristo è energia vivificante; chi Lo gusta sarà libero dalle passioni. (Evagrio)</p>
<p id="341">Il Sangue di Cristo è energia discriminatrice delle azioni; chi Lo beve raggiungerà l’illuminazione. (Evagrio)</p>
<p id="342">Il petto del Signore è la conoscenza di Dio; chi ha il dono di riposarvi diverrà teologo. (Evagrio)</p>
<p id="343">Quando uno che è pieno di conoscenza accoglie uno che pratica il bene, il Signore è con loro. (Evagrio)</p>
<p id="344">Inferno è la tenebra dell’ignoranza che avvolge le creature sensibili, quando hanno perduto la contemplazione di Dio. (Evagrio)</p>
<p id="345">Vuoi conoscere Dio? Impara a conoscere te stesso. (Evagrio)</p>
<p id="346">La considerazione che ciascuno ha di sé stesso impedisce la vera conoscenza di sé . (Evagrio)</p>
<p id="347">Religioso è colui che in sé stesso non ha mutamento. (Evagrio)</p>
<p id="348">L’anima pura in Dio è Dio. (Evagrio)</p>
<p id="349">Se vuoi esser libero dal malcontento, cerca di piacere a Dio. (Evagrio)</p>
<p id="350">Se vuoi conoscere ciò che sei, non guardare quello che sei stato, ma l’immagine che Dio aveva nel crearti. (Evagrio)</p>
<p id="351">L’anima orgogliosa è una spelonca di ladri; non può sopportare la voce della vera conoscenza. (Evagrio)</p>
<p id="352">Prega senza interruzione e tieni presente Cristo, Egli ti ha generato di nuovo. (Evagrio)</p>
<p id="353">Allontanare la mente dalle realtà terrene e condurla alla conoscenza generale del tutto, è un dono della diretta contemplazione di Dio. (Evagrio)</p>
<p id="354">Beato chi raggiunge l’ignoranza infinita. (Evagrio)</p>
<p id="355">La mente nuda – priva di ciò che non è la sua santità originale – è quella che consumata nella visione di sé stessa merita di partecipare alla contemplazione della Santa Trinità. (Evagrio)</p>
<p id="356">Quando la mente è resa partecipe della conoscenza della Santa Trinità, è chiamata Dio, essendo giunta alla perfetta immagine del suo creatore. (Evagrio)</p>
<p id="357">Tra gli spiriti del male che contrastano la vita ascetica, ce ne sono alcuni che assalgono frontalmente e sono i collaboratori dell’incontinenza e delle bramosie della gola quelli che piantano in noi l’amore del denaro e stimolano l’ambizione. Tutti gli altri vizi vengono dopo e invadono chi è già stato ferito dai tre sunnominati. ‘ impossibile divenir preda dell’incontinenza se prima non si è commesso peccato di gola; ugualmente non è vittima dell’ira chi non è avido di cibo, di denaro e di gloria mondana. Il demone della tristezza non abiterà nel cuore di chi mai è stato ferito dai suddetti peccati. L’uomo che ha sradicato da sé stesso l’amore del denaro – radice di tutti i peccati – sarà libero dall’orgoglio, come dice il saggio Salomone «la povertà mantiene l’uomo nell’umiltà » (Prov. 10, 4)… In tentatore suggerì al Signore quei suddetti tre malvagi pensieri; il primo quando lo istigò a trasformare le pietre in pani; il secondo con la promessa di darGli tutti i reami della Terra, purché lo adorasse; il terzo dicendoGli che non avrebbe patito ingiuria e avrebbe avuto gran plauso se si fosse gettato giù dal pinnacolo del Tempio. Il Signore, che è al di sopra di tutte queste cose, ingiunse al demonio di andarsene, mostrando chiaramente a noi che è impossibile mettere al bando il peccato se non disprezziamo questi tre pensieri. (Evagrio)</p>
<p id="358">Ogni pensiero che viene dai demoni porta nell’anima delle immagini di oggetti sensibili, la mente una volta ricevutele, le rumina. Così dall’oggetto predominante nei pensieri possiamo sapere se il demone si è introdotto in noi. Per esempio, il ripetersi dell’immagine di qualcuno che mi ha amareggiato o offeso indica che il demone del risentimento mi ha sfiorato; se il pensiero del denaro o di qualche ghiottoneria torna di frequente, so subito chi è che mi importuna… Non voglio dire con questo che ogni ricordo di tali cose venga dal demonio, la mente stessa riproduce a volontà le immagini di eventi passati. Dagli spiriti del male vengono solo quei ricordi che provocano eccitazione e desiderio. Sotto il potere di tali turbamenti la mente commette adulteri e risse, e perde la capacità di conservare in sé stessa il pensiero di Dio che è il suo legislatore. La chiarità della mente è ferma nel pensiero costante di Dio, appare quando, nella preghiera, i pensieri che nascono dalle realtà esteriori sono aboliti. (Evagrio)</p>
<p id="359">Gli intenti e le abili astuzie degli spiriti del male sono aiutati dalla nostra recettività, quando diviene sensibile in un modo non conforme a natura. Per questo non si lasciano sfuggire un’occasione di provocarla sia di giorno che di notte. Quando si accorgono che essa è moderata dalla dolcezza, cercano di scatenarla servendosi di speciosi pretesti, così, una volta eccitata, diventa docile ai loro bestiali pensieri. Per questo motivo non dobbiamo mai lasciarla agire non controllata, sia per buoni o non buoni propositi – altrimenti mettiamo nelle mani di chi ci spinge al male una arma pericolosa. So bene che molti fanno questo per ragioni molto meschine e si accaniscono ben oltre il richiesto. Sai dirmi perché prendi così presto un atteggiamento combattivo, tu che hai rinunciato al cibo, al denaro e alla fama mondana? Perché, dopo aver fatto il voto di rinunciare a tutto, allevi il cane? Se abbaia e assale la gente, è segno che tu hai qualcosa da difendere. Un simile uomo, son certo, è ben lontano dalla pura preghiera, apprenderà che la collera uccide la preghiera… L’antica usanza di mettere fuori di casa i cani durante la preghiera, c’insegna, in una forma allegorica, la stessa cosa: chi prega deve esser libero dal l’ira… (Evagrio)</p>
<p id="360">Una lunga osservazione mi ha mostrato la differenza tra il pensiero che viene dagli Angeli, quello che nasce dall’uomo e quello che è stimolato dagli spiriti demoniaci. Il pensiero angelico è la scoperta del mistero e del significato spirituale delle creature: per esempio, come mai l’oro fu creato e disperso sulla terra come sabbia e scoperto con faticoso lavoro. Come mai, quando vien trovato, è sottoposto a lavaggi e a purificazioni nel fuoco e infine consegnato agli artisti perché ci facciano degli utensili per la casa del Signore (2 Cron. 4, 1921) che non possono essere usati dal re di Babilonia (Dan. 5, 3)… Il pensiero demoniaco non conosce e non comprende ciò, ma vergognosamente istiga al possesso dell’oro indicando i piaceri e la gloria mondana che può procurare. Il pensiero umano né cerca di impadronirsi dell’oro, né tenta di capirne il significato riposto; si forma soltanto l’immagine dell’oro senza passione o cupidigia. Se uno applica la sua mente seguendo la linea di questo esempio, scoprirà che simile ragionamento può essere applicato ad altri oggetti. (Evagrio)</p>
<p id="361">Esiste una specie di pensiero che potrebbe esser chiamato, con piena verità, il pensiero girovago. Ordinariamente si presenta ai monaci sulle ultime ore della notte e conduce la mente da una città all’altra, da paese a paese, da casa a casa. Da principio la mente conversa soltanto, poi, tratta à più lungo parlare con vecchie conoscenze, inquina il suo stato iniziale con le qualità delle persone con cui si intrattiene. Lentamente perde il contatto cosciente con Dio e dimentica la sua vocazione e i suoi impegni sacri. Il solitario deve esser ben accorto con questo demone, osservando dande viene e dove mira giungere; certo non per niente intraprende il suo lungo periplo. Vuol turbare lo stato interiore del monaco eccitando la mente e, intossicandola con le vecchie conversazioni, tentare di renderlo preda del demone impuro, di quello iracondo o di quello melanconico, che sono, secondo lui, i più rovinosi. Se vogliamo conoscer bene le mire di questo demone, non dobbiamo subito contrastarlo e nel pure dobbiamo manifestare all’anziano che ha cura di noi le sue sottili astuzie… altrimenti, vedendosi scoperto, cosa che lui non ama, fuggirebbe immediatamente, lasciando noi privi di quelle conoscenze che dal combattimento dobbiamo imparare. Piuttosto lasciamogli recitare fino in fondo la commedia che si concluderà o il giorno dopo il suo apparire o il terzo giorno, impareremo le sue abili astuzie e apprenderemo quelle parole che lo metteranno in fuga. Siccome, durante la tentazione, la mente, essendo turbata, non sempre riuscirà a veder chiaro ciò che sta succedendole, al momento in cui il demone si ritira agisci così: siedi in luogo solitario e richiama quello che ti è capitato. Da dove è cominciato il tuo vagabondaggio mentale, quali posti hai visitato, in che luoghi lo spirito impuro, quello iracondo o quello malinconico ti sono venuti incontro, e tutto quello che può esserti successo. Osserva con cura e affida alla memoria tutto, in modo da poter fare un chiaro resoconto al demone, quando tornerà all’assalto. Nota anche il luogo recondito dove vuol condurti e che cerca tener nascosto, e non lo seguire più oltre. Fatto questo, se lo vuoi fare andare in collera, appena si presenta esponigli, nominandoli verbalmente, il primo luogo dove ti condusse, il secondo e il terzo; non sopporta l’esser preso in giro e vedrai che rimarrà molto umiliato. Vedrai allontanarsi da te un tale pensiero non buono, e ciò sarà il segno della bontà del trattamento che ti ho consigliato, questo demone odia di esser riconosciuto apertamente. La vittoria ti lascerà una grande sonnolenza, una pesantezza alle palpebre, un senso di freddo, sbadigli e languore fisico, con la diligente preghiera allo Spirito Santo, disperderai queste penose tracce. (Evagrio)</p>
<p id="362">Il Signore ha affidato, nell’era presente, all’uomo le energie del pensiero come pecorelle a un buon pastore; come aiuti, gli ha dato l’appetito concupiscibile e quello irascibile. Con l’irascibile l’uomo può debellare i pensieri dei lupi, cioè degli spiriti del male; con il concupiscibile può amare con tutto il cuore le pecorelle, i buoni pensieri, e condurli al pascolo, affrontando le non rare piogge e venti che gli si fanno incontro. Inoltre gli ha dato la legge come meta cui condurre il gregge, e prati verdeggianti ed acque di quiete, il salterio e la cetra, il bastone e il pastorale, cosicché da questo gregge egli può trarre nutrimento e vesti e raccogliere il fieno della montagna. Poiché il Signore dice: «Chi curando il gregge non si nutre del latte delle pecorelle ? » (I Cor., 9, 7). (Evagrio)</p>
<p id="363">Il solitario vegli, giorno e notte, sul suo gregge, perché alcun agnello non gli Venga rapito dalle belve o rubato dai ladri. Se ciò accadesse, in qualche luogo selvaggio, deve subito estrarlo dalle fauci del leone o dell’orsa. Bestie da preda sono: l’odio alimentato contro un fratello; l’impura bramosia di donne; il pensiero avido del denaro e dell’oro; anche il pensiero di donazioni sacre, se alimentate nella mente per vanagloria. La stessa cosa vale per ogni altro pensiero che sia devastato dalle passioni… (Evagrio)</p>
<p id="364">Quando uno spirito del male viene e ti ferisce con le sue suggestioni e tu persisti nel volere che la spada della Parola di Dio si pianti nel tuo cuore per annientarlo, agisci come sto per dirti. Analizza la suggestione diabolica, domandandoti cosa è in sé stessa, quali le sue componenti, in che cosa influisce sulla tua mente. Supponi che ti abbia suggestionato col pensiero dell’oro, nella mente separa il pensiero dell’oro, l’oro in se stesso, dalla passione che propende verso l’oro. Domandati ora: Quale di queste cose è peccato ? La mente forse ? Ma come può essere se essa è l’immagine di Dio ? Il pensiero dell’oro ? Chi essendo sano di mente può asserire ciò ? ‘ l’oro in se stesso, peccato ? Allora perché fu creato ? Non resta che la quarta possibilità: la passione avida dell’oro. Essa non è né una cosa concreta a sé stante, né l’apprensione di un dato oggetto, ma l’avidità indegna dell’uomo, nata dal libero arbitrio e che urge la mente ad abusare della creazione di Dio… Se la tua discriminazione sarà del tutto perfetta, il pensiero malefico, scomposto nelle sue parti, si dileguerà; e il demone fuggirà via non appena il tuo pensiero volerà alto sulle ali di questa conoscenza. Se, invece di trafiggerlo con la spada della parola, desideri colpirlo con la fionda prendi un sasso dalla tua borsa di pastore e comincia a pensare così: come mai gli spiriti buoni o quelli malefici possono influire nel mondo presente, mentre a poi non è concesso di agire in nessun modo su di loro ? Non possiamo portare nessun angelo più vicino a Dio, né rendere più impuro un demone. Pensa anche alle parole della Scrittura: «Come sei caduto Lucifero, figlio dell’aurora, come sei caduto dal cielo ! » (Isaia 14, 12). «Dio fa’ bollire il fondo del mare, come una caldaia, lo agita come un vaso pieno di essenze odorose, trascina le parti più profonde dell’abisso come prigioniero di guerra, ritiene l’abisso come suo sentiero… (Giob. 41; 22-23) . (Evagrio)</p>
<p id="365">Il pensiero accurato su queste cose, ferisce molto lo spirito del male e finisce col debellare tutte le sue schiere. Questa operazione è concessa solo a quelli che hanno raggiunto un considerevole grado di purezza interiore, ed hanno conoscimento delle cause di ciò che loro sta succedendo. L’uomo non purificato non sa pensare con cura a questi fatti; anche se viene istruito sul modo di esorcizzare gli spiriti del male, non ascolterà, essendo il suo interiore tutto in tumulto e ricoperto dalla polvere sollevata dalle passioni. In questo secondo modo di affrontare il nemico è essenziale che tutta la schiera degli spiriti del male sia tenuta immobile, e solo il loro campione venga affrontato dal nostro eroe. Finché in noi il pensiero non sarà purificato, usiamo il primo metodo di analisi; raggiunta la purificazione, possiamo servirci dell’attacco diretto contro l’avversario. (Evagrio)</p>
<p id="366">I pensieri non puri prendono radice in noi a motivo delle passioni che spingono la mente verso la perdizione. Il pensiero del pane si attarda nella mente dell’affamato, causa la fame che ha; il pensiero dell’acqua nella mente dell’assetato, a motivo della sete; così i pensieri di possesso o di impurità, generati da ricco e abbondante cibo, si attardano in noi, esistendo in noi le corrispettive passioni. (Evagrio)</p>
<p id="367">La mente, abitata da tali pensieri, non può comparire davanti a Dio per ricevere la corona della rettitudine. In questi pensieri era occupata la mente, tre volte maledetta, quando, secondo la parabola del Vangelo, si scusò di non poter partecipare al banchetto della conoscenza di Dio (Luc. 14, 18-20). L’uomo che venne gettato, legato mani e piedi, nelle tenebre esteriori aveva una veste intessuta di tali pensieri, e l’Ospite 1O ritenne indegno del banchetto nuziale (Mat. 22, 11-13). La veste nuziale è la libertà dalle passioni, raggiunta dall’intelligenza che ha respinto la concupiscenza terrena. (Evagrio)</p>
<p id="368">Gli spiriti del male non conoscono il nostro cuore, come qualcuno è portato a pensare. Il nostro cuore è compreso solo da Colui che capisce «la mente dell’uomo » (Giob. 7, 20) e ne «formò il cuore » (Salmo 32, 15). Però sia dalle parole, sia dai movimenti del corpo, gli spiriti del male intuiscono i sentimenti del nostro cuore. Supponiamo ché, conversando, qualcuno dica male di uno che ha sparlato di noi; il demonio da questo deduce l’ostilità che abbiamo verso questo tale; così cadiamo sotto il giogo del malo spirito del risentimento che ci spinge a pensieri di vendetta. Per questo lo Spirito Santo ci accusa con le parole: «Ti sei assiso ed hai parlato contro tuo fratello, ed hai diffamato il figlio di tua madre » (Salmo, 49, 20). Cioè, tu hai aperto l’uscio ai pensieri di risentimento e la tua mente è confusa durante la preghiera, immaginando costantemente il viso del tuo avversario e così fai di lui il tuo dio. Perché l’oggetto che la mente ha di continuo presente durante la preghiera può essere considerato giustamente come il suo dio. Evitando il male dei discorsi maligni, non avremo il ricordo di ostilità con nessuno, né un ostile ricordo dei fratelli. Gli spiriti del male accuratamente spiano ogni nostro movimento e non si lasciano sfuggire nulla che possa venir usato contro di noi, sia il nostro riposo, come il nostro alzarci; il nostro cammino, come la nostra sosta; le nostre parole, come i nostri sguardi. Son sempre attenti con il desiderio di nuocerci in ogni tempo, per tendere tranelli durante la preghiera alla mente umile ed estinguere la benefica luce. (Evagrio)</p>
<p id="369">Il quaternario delle virtù Se si vuol preparare un profumo di soave fragranza, si metteranno insieme in pari quantità, secondo la Legge, il trasparente incenso, la cassia, l'onice e la mirra. Ecco il quaternario delle virtù. Se esse sono, infatti, nella misura piena e in uguali proporzioni, l'intelletto sarà al riparo da tradimenti.  (Evagrio)</p>
<p id="370">Purificazione dell'anima L'anima purificata per la pienezza delle virtù rende stabile l'attitudine dell'intelletto, facendolo capace di assumere lo stato da esso cercato.  (Evagrio)</p>
<p id="371">Stabilità dell'intelletto La preghiera è colloquio dell'intelletto con Dio. Di quale stato ha quindi bisogno l'intelletto perché esso possa tendersi, senza volgersi indietro, verso il suo Signore e conversare con Lui senza alcun intermediario?  (Evagrio)</p>
<p id="372">Senza i calzari terreni Se Mosè, quando tentò di avvicinarsi al roveto ardente sulla terra, ne fu impedito finché non si fosse liberato dei calzari ai piedi, come mai tu, che vuoi vedere Colui che è al di sopra di ogni concetto e di ogni sentimento e diventare suo interlocutore, non ti liberi da ogni pensiero contaminato da passioni?  (Evagrio)</p>
<p id="373">Il dono delle lacrime Innanzi tutto prega per ottenere il dono delle lacrime, perché tu possa, mediante la compunzione, ammorbidire la durezza che c'è nella tua anima e, confessando contro te stesso la tua iniquità al Signore, ricevere da Lui il perdono.  (Evagrio)</p>
<p id="374">Lacrime per la richiesta dei veri beni Ricorri alle lacrime per la perfetta riuscita di tutto ciò che domandi, poiché il tuo Signore molto si compiace di accogliere una preghiera fra le lacrime.  (Evagrio)</p>
<p id="375">Lacrime per la confessione dei peccati Quand'anche tu versassi fontane di lacrime durante la tua preghiera, non esaltarti affatto interiormente, quasi fossi superiore agli altri: la tua preghiera ha, infatti, ottenuto soccorso perché tu possa di buon animo confessare i tuoi peccati e con le lacrime placare il Signore.  (Evagrio)</p>
<p id="376">Scopo delle lacrime Fa' dunque che non si muti in passione l'antidoto delle passioni, perché tu non abbia ad irritare di più Colui che ti ha concesso la grazia: molti che piangevano sui loro peccati, per aver dimenticato lo scopo delle lacrime, dissennati, tralignarono.  (Evagrio)</p>
<p id="377">Tenacia e vigore Resisti tenacemente e prega vigorosamente; tieni lontane le occasioni di preoccupazioni e pensieri, poiché ti turbano e ti sconvolgono per fiaccare il tuo vigore.  (Evagrio)</p>
<p id="378">Seduzioni dei demoni Quando i demoni ti vedono ben disposto alla vera preghiera, allora insinuano pensieri di certi oggetti apparentemente necessari; e poco dopo ne eccitano il ricordo muovendo l'intelletto alla loro ricerca; ed esso, non trovandoli, molto si rattrista e si scoraggia. Quando poi l'intelletto sta in preghiera, i demoni gli richiamano alla memoria gli oggetti delle sue ricerche e dei suoi ricordi perché esso, illanguidito a furia di esaminarli, perda quella preghiera fruttuosa.  (Evagrio)</p>
<p id="379">Intenso raccoglimento. Sforzati di mantenere sordo e muto l'intelletto nel tempo della preghiera, e così potrai pregare.  (Evagrio)</p>
<p id="380">Fomenti dell'animosità Quando ti capita una tentazione o una controversia, oppure quando sei irritato e spinto dalla collera a prenderti la rivincita o a replicare, ricordati della preghiera e del giudizio che in essa ti attende. Così, subito, in te s'acquieterà il moto disordinato.  (Evagrio)</p>
<p id="381">Pietra d'inciampo Tutto quanto avrai fatto per vendicarti di un fratello che ti abbia arrecato offesa, diverrà per te pietra d'inciampo nel tempo della preghiera.  (Evagrio)</p>
<p id="382">Mitezza La preghiera è un germoglio della mansuetudine e dell'assenza di collera.  (Evagrio)</p>
<p id="383">Letizia La preghiera è un frutto della gioia e della riconoscenza.  (Evagrio)</p>
<p id="384">Rimedio alle frustrazioni La preghiera è difesa contro la tristezza e lo scoraggiamento.  (Evagrio)</p>
<p id="385">Distacco "Va', vendi quello che hai e dallo ai poveri", prendi la croce e rinnega te stesso, perché tu possa pregare senza distrazione.  (Evagrio)</p>
<p id="386">Abnegazione Se vuoi pregare degnamente, rinnega ognora te stesso e, quando soffri ogni sorta di afflizioni, attendi all'esercizio della preghiera.  (Evagrio)</p>
<p id="387">Frutti della pazienza Se con spirito di saggezza sopporterai ogni difficoltà, ne troverai il frutto nel tempo della preghiera.  (Evagrio)</p>
<p id="388">Utilità della corsa Se desideri pregare come si deve, non rattristare anima alcuna, altrimenti corri invano.  (Evagrio)</p>
<p id="389">Riconciliazione "Lascia il tuo dono", dice la Scrittura, "davanti all'altare, va' prima a riconciliarti col tuo fratello", e allora potrai pregare senza turbamento. Il ricordo delle offese, infatti, offusca in chi prega la sovrana facoltà dell'intelletto e ottenebra le sue preghiere.  (Evagrio)</p>
<p id="390">Conseguenze del rancore Coloro che accumulano interiormente tristezze e ricordi di offese, benché esteriormente sembrino pregare, sono simili a quelli che attingono acqua e la versano in una botte forata.  (Evagrio)</p>
<p id="391">Pazienza Se persisti nella pazienza, pregherai sempre con gioia.  (Evagrio)</p>
<p id="392">Insidie della collera Mentre pregherai come si deve, ti si presenteranno casi tali che ti sembrerà del tutto giusto andare in collera. Ma non è assolutamente giusta la collera contro il prossimo, poiché, se cerchi, troverai che è possibile anche senza collera conchiudere bene la faccenda. Adopera, dunque, ogni mezzo per non scoppiare in collera.  (Evagrio)</p>
<p id="393">Lusinghe della vanagloria Bada che, mentre hai l'aria di curare un altro, non sia tu incurabile, dando così un colpo reciso alla tua preghiera.  (Evagrio)</p>
<p id="394">Misericordia umana e divina Se non indulgi alla collera, troverai indulgenza. Così ti mostrerai sapiente nel non cadere nella presunzione, e sarai fra coloro che pregano.  (Evagrio)</p>
<p id="395">Nessun'esca alla collera Se sei armato contro la collera, non soccomberai mai ai desideri. Sono questi, infatti, che danno esca alla collera, la quale a sua volta turba l'occhio dell'intelletto, così guastando lo stato di preghiera.  (Evagrio)</p>
<p id="396">Oltre ogni esteriorità Non pregare soltanto con atteggiamenti esteriori, ma con grande timore fa' che il tuo intelletto senta la preghiera spirituale.  (Evagrio)</p>
<p id="397">Devastazioni dell'orgoglio Talora, non appena ti sarai messo in preghiera, pregherai bene; talaltro, nonostante i tuoi grandi sforzi, non conseguirai lo scopo, perché tu, sempre più cercandone la perfetta riuscita, una volta ottenutala, la serbi al sicuro da qualsiasi saccheggio.  (Evagrio)</p>
<p id="398">Sostegno degli angeli Quando ci sta vicino un angelo, immediatamente si allontanano tutti i nostri disturbatori, e così l'intelletto si trova con grande sollievo a pregare salutarmente. Qualche volta, però, siamo messi alle strette dal consueto combattimento: l'intelletto si batte come un pugile, ma non riesce ad alzare il capo, sfigurato com'è dai colpi delle varie passioni. Tuttavia, a furia di cercare, troverà e, se busserà gagliardamente, gli sarà aperto.  (Evagrio)</p>
<p id="399">Sintonia con la volontà divina Non pregare perché si realizzino i tuoi voleri, in quanto essi non sempre sono in sintonia con la volontà di Dio. Ma prega piuttosto, come ti è stato insegnato, dicendo: "Sia fatta in me la tua volontà". Così pure in ogni circostanza chiedi che sia fatta la sua volontà, perché Egli vuole ciò che è bene e utile all'anima, e che tu invece non sempre cerchi.  (Evagrio)</p>
<p id="400">Presunzione della volontà umana Spesso ho chiesto nella preghiera di avere ciò che ritenevo fosse cosa buona per me, e persistevo nella richiesta, stoltamente facendo violenza alla volontà di Dio e non rimettendomi a Lui perché Egli, piuttosto, disponesse quel che ai suoi occhi è utile. Eppure, ottenuto che l'ebbi, ne portai in seguito un gran cruccio per aver chiesto fosse fatta piuttosto la mia volontà. La cosa non mi andò, infatti, tale e quale l'avevo pensata.  (Evagrio)</p>
<p id="401">Confidenza con Dio Cos’altro è buono, se non Dio. Rimettiamo a Lui, dunque, tutto quanto ci riguarda, e sarà bene per noi. Colui che è Buono, infatti, è sempre anche Dispensatore di buoni doni.  (Evagrio)</p>
<p id="402">Perseveranza Non affliggerti se non ricevi subito da Dio ciò che gli chiedi, giacché un bene maggiore vuol Egli elargirti: che tu perseveri nello stare insieme a Lui nella preghiera. Che cosa c'è, infatti, di più eminente del conversare con Dio e dell'essere tratto in intima unione con Lui? 34a. Nessuna distrazione La preghiera senza distrazione è la suprema intellezione dell'intelletto.  (Evagrio)</p>
<p id="403">Elevazione La preghiera è elevazione dell'intelletto a Dio.  (Evagrio)</p>
<p id="404">Rinunzia ed eredità Se desideri pregare, rinunzia a tutto per ereditare il tutto.  (Evagrio)</p>
<p id="405">Tre momenti del progresso spirituale Prega innanzi tutto per essere purificato dalle passioni, poi per essere liberato dall'ignoranza e, in terzo luogo, da ogni tentazione e derelizione.  (Evagrio)</p>
<p id="406">Giustizia e scienza Nella tua preghiera cerca soltanto la giustizia e il regno, cioè la virtù e la scienza, e tutto il resto ti verrà dato in aggiunta.  (Evagrio)</p>
<p id="407">Purificazione e imitazione degli angeli è giusto che preghi non solo per la tua propria purificazione, ma anche per tutti i tuoi simili, al fine di imitare la condotta degli angeli.  (Evagrio)</p>
<p id="408">Pretesti della vanagloria Considera se nella preghiera sei veramente alla presenza di Dio, o se sei vinto dalla lode degli uomini e spinto ad andarne a caccia sotto la copertura della preghiera prolungata.  (Evagrio)</p>
<p id="409">Pericolosa abitudine Sia che tu preghi con i fratelli, sia da solo, impegnati fortemente a pregare non per meccanica abitudine, ma in maniera sentita.  (Evagrio)</p>
<p id="410">Consapevolezza è propria della preghiera la concentrazione accompagnata da riverenza, compunzione e dolore dell'anima nel confessare le cadute tra muti gemiti.  (Evagrio)</p>
<p id="411">Nessuna distrazione Se il tuo intelletto si distrae proprio nel tempo della preghiera, ciò vuol dire che esso non prega ancora da monaco, ma continua ad essere mondano, volto ad abbellire la tenda esteriore.  (Evagrio)</p>
<p id="412">Custodia della memoria Durante la preghiera, fa' buona guardia alla tua memoria, perché questa non abbia a proporti i suoi ricordi, ma ti muova alla conoscenza di ciò cui attendi. L'intelletto infatti, per sua natura, si lascia troppo facilmente depredare dalla memoria nel tempo della preghiera.  (Evagrio)</p>
<p id="413">Suggestioni della memoria mentre preghi, la memoria ti presenta o immagini di cose passate, oppure nuove preoccupazioni, ovvero il volto di chi ti ha contristato.  (Evagrio)</p>
<p id="414">Ostacoli dell'invidia Il demonio è particolarmente invidioso dell'uomo che prega, e adopera ogni mezzo per frustrarne lo scopo. Di conseguenza, egli non smette di suscitare attraverso la memoria i pensieri degli oggetti e di scatenare mediante la carne tutte le passioni, per riuscire ad ostacolare la sublime sua corsa e la sua emigrazione verso Dio.  (Evagrio)</p>
<p id="415">Tattica del Maligno Quando il demonio perverso e maligno, pur avendo tanto provato, non è riuscito ad ostacolare chi prega con fervore, per un po' allenta la presa, ma dopo si vendica di lui che ha pregato: o, accendendolo all'ira, distrugge l'ottimo stato in lui edificato dalla preghiera; o, eccitandolo a concedersi qualche piacere contro ragione, finisce col far violenza al suo intelletto.  (Evagrio)</p>
<p id="416">Operari et custodire Quando hai pregato com'è conveniente, aspettati ciò che conveniente non è, e stai con fortezza all'erta per custodire il frutto che hai raccolto. Questo, infatti, ti fu prescritto sin da principio: lavorare e custodire. Dopo aver lavorato, dunque, non lasciare incustodito quel che ti è costato fatica; altrimenti non ti sarà servito a nulla pregare.  (Evagrio)</p>
<p id="417">Oggetto della contesa Ogni combattimento ingaggiato tra noi e gli spiriti impuri non si fa per nient'altro che per la preghiera spirituale. In modo particolare questa è, infatti, ostile e molestissima ad essi; a noi è, invece, salutare e gradevolissima.  (Evagrio)</p>
<p id="418">Obiettivi dei demoni Per quale scopo i demoni ci eccitano alla gola, alla fornicazione, all'avarizia, alla collera ed insieme al ricordo delle offese, nonché ad ogni altra passione? Perché l'intelletto, reso da essi ottuso, non abbia la capacità di pregare come si deve. Le passioni della parte irrazionale, infatti, venendo a prevalere, non gli permettono di muoversi razionalmente e di porsi alla ricerca del Verbo di Dio.  (Evagrio)</p>
<p id="419">Praktikè, phusikè e theologikè Noi perseguiamo le virtù in vista delle ragioni degli esseri creati, e queste in vista del Signore che le ha costituite. Egli, però, è solito rivelarsi nello stato di preghiera.  (Evagrio)</p>
<p id="420">Impassibilità e carità Lo stato di preghiera è un abito d'impassibilità che, per sommo amore, rapisce ai vertici della noesi l'intelletto innamorato della sapienza e spirituale.  (Evagrio)</p>
<p id="421">Libertà dai pensieri cattivi Chi aspira a pregare veramente, deve non soltanto dominare la collera e la concupiscenza, ma anche essere libero d'ogni pensiero contaminato da passioni.  (Evagrio)</p>
<p id="422">Colloquio d'amore Chi ama Dio conversa sempre con Lui come con un padre, scacciando ogni pensiero contaminato da passioni.  (Evagrio)</p>
<p id="423">Oltre i pensieri puri Non perché ha conseguito l'impassibilità, uno già prega veramente. Può, infatti, trovarsi fra i semplici pensieri e distrarsi nel meditarli, così restando lontano da Dio.  (Evagrio)</p>
<p id="424">Oltre la contemplazione delle cose L’intelletto, anche se non indugia tra i semplici pensieri degli oggetti, non per questo ha già raggiunto il luogo della preghiera. Può, infatti, starsene in contemplazione degli oggetti e sottilizzare sulle loro ragioni, le quali appunto - benché pure parole - in quanto sono, però, considerazioni di oggetti, si imprimono nell'intelletto e lo allontanano da Dio.  (Evagrio)</p>
<p id="425">Oltre la scienza degli intelligibili Pur elevatosi al di sopra della contemplazione della natura corporea, l'intelletto non ha ancora visto perfettamente il luogo di Dio. Può, infatti, muoversi nell'ambito della scienza degli intelligibili e condividerne la molteplicità.  (Evagrio)</p>
<p id="426">Necessità dell'aiuto divino Se vuoi pregare, hai bisogno di Dio, "che dona la preghiera a chi prega". Invocalo dunque, dicendo: "Sia santificato il tuo nome, venga il tuo regno", cioè lo Spirito Santo e il tuo Figlio Unigenito. Questo, infatti, il suo insegnamento, quando ha detto di "adorare il Padre in spirito e verità".  (Evagrio)</p>
<p id="427">Dalla contemplazione indiretta alla contemplazione diretta di Dio Chi prega in spirito e verità non onora più il Creatore a partire dalle creature, ma lo canta partendo direttamente da Lui stesso. (Evagrio)</p>
<p id="428">Purità e visione di Dio Se sei teologo pregherai veramente, e se preghi veramente sei teologo.  (Evagrio)</p>
<p id="429">Oltre le frontiere dell'impassibilità Quando il tuo intelletto, nell'ardente desiderio di Dio, comincia poco alla volta come ad uscire dalla carne, e riesce a scacciare tutti i pensieri causati dai sensi o dalla memoria oppure dal temperamento, via via raggiungendo la pienezza della riverenza e della gioia, puoi allora ritenere di esserti avvicinato ai confini della preghiera.  (Evagrio)</p>
<p id="430">Compassione e soccorso dello Spirito Santo Lo Spirito Santo, che ha compassione della nostra debolezza, viene a visitarci pur se ancora non siamo purificati. Nel caso in cui trovi che il nostro intelletto lo prega anche soltanto col desiderio della verità, Egli viene su di esso e dissipa tutta la torma dei ragionamenti e dei pensieri che l'accerchia, volgendolo all'amore della preghiera spirituale.  (Evagrio)</p>
<p id="431">La scienza spirituale purificatrice Mentre gli altri fanno nascere nell'intelletto ragionamenti o pensieri o speculazioni per via dei mutamenti del corpo, Dio invece agisce al contrario: viene direttamente sull'intelletto per conferirgli - come a Lui piace - la scienza; e attraverso l'intelletto placa l'intemperanza del corpo.  (Evagrio)</p>
<p id="432">Sanità mentale Chi ama la vera preghiera, e però si abbandona alla collera o al rancore, non può non essere tocco nel cervello. è, infatti, simile ad uno che, per volere aguzzare la vista, strabuzza gli occhi.  (Evagrio)</p>
<p id="433">In cammino con Dio Se desideri pregare, non fare nulla di ciò che è in antitesi con la preghiera, perché Dio, accostandosi a te, si faccia tuo compagno di viaggio.  (Evagrio)</p>
<p id="434">Dio al di là di ogni forma Quando preghi, non raffigurarti il Divino dentro di te, e non permettere che qualche forma si imprima nel tuo intelletto; ma va', immateriale, incontro all'Immateriale, e comprenderai.  (Evagrio)</p>
<p id="435">Dio al di là di ogni quantità Sta' in guardia dai lacci degli avversari. Accade infatti che, mentre preghi con purità e senza agitazione, ti si presenti subito una forma, strana ed estranea per indurti alla presunzione di localizzare in essa il Divino: per farti credere che quel che all'improvviso ti è apparso nella quantità sia il Divino. Ma il Divino non ha né quantità né figura.  (Evagrio)</p>
<p id="436">Violenza del demonio all'equilibrio fisico Quando il demonio invidioso non riesce a sollecitare la memoria durante la preghiera, allora fa violenza alla costituzione del corpo, per provocare qualche strana fantasia nell'intelletto e dargli, così, una forma. Questo, abituato com'è ai pensieri, facilmente cede: invece di tendere alla scienza immateriale e senza forma, si lascia ingannare prendendo fumo per luce.  (Evagrio)</p>
<p id="437">Al posto di guardia Sta' al tuo posto di guardia, custodendo il tuo intelletto dai pensieri nel tempo della preghiera,  che esso resti nella tranquillità che gli è propria, perché Colui che ha compassione degli ignoranti venga a visitare anche te: allora riceverai un dono di preghiera davvero glorioso.  (Evagrio)</p>
<p id="438">Soppressione dei pensieri La tua preghiera non potrà essere pura se ti lasci coinvolgere da faccende materiali e turbare da continue preoccupazioni. preghiera, infatti, vuol dire rimozione dei pensieri.  (Evagrio)</p>
<p id="439">Dirittura dell'intelletto Non può correre chi è stretto da legami, né può vedere il luogo della preghiera spirituale un intelletto schiavo delle passioni, poiché viene trascinato e portato di qua e di là dal pensiero contaminato da passioni, e non può mantenersi inflessibile.  (Evagrio)</p>
<p id="440">Azione fisiologica dei demoni Non appena l'intelletto è pervenuto alla preghiera pura, stabile e vera, allora i demoni non giungono più da sinistra, ma da destra. Gli presentano infatti un'apparenza illusoria di Dio sotto qualche figura gradevole ai sensi, così da fargli credere di avere perfettamente raggiunto lo scopo della preghiera. Ma ciò - secondo il detto di uno gnostico degno di ammirazione - ha origine dalla passione della vanagloria, e dal demonio che si attacca alla sede sottostante al cervello scuotendone le vene.  (Evagrio)</p>
<p id="441">Manovre del demonio attraverso il cervello Penso che il demonio che si attacca alla suddetta sede volga come vuole la luce che circonda l'intelletto, e che così la passione della vanagloria si muova verso un pensiero che forma l'intelletto a localizzare, con leggerezza, la divina ed essenziale scienza. Tale intelletto però, poiché non è molestato da passioni carnali e impure ma prega veramente con purità, ritiene che nessuna azione nemica si eserciti più in esso. Per cui suppone sia un'apparizione divina quella in esso prodotta dal demonio, il quale è assai uso alla sua terribile scaltrezza: attraverso il cervello àltera, come abbiamo detto, la luce ch'è congiunta all'intelletto, al quale dà così una forma.  (Evagrio)</p>
<p id="442">Intervento dell'angelo L'angelo di Dio, al suo sopraggiungere, con una sola parola distorna da noi ogni azione ostile, e muove la luce dell'intelletto ad operare senza errore.  (Evagrio)</p>
<p id="443">L'incenso dell'Apocalisse L'espressione dell'Apocalisse, dov’è detto che l'angelo prende dell'incenso per metterlo nelle preghiere dei santi, penso significhi questa grazia operata per mezzo dell'angelo. Egli suscita, infatti, la conoscenza della vera preghiera, in modo che l'intelletto stia ormai fuori da ogni sorta di turbamento, accidia e negligenza.  (Evagrio)</p>
<p id="444">Sacerdozio spirituale I profumi delle coppe sono detti essere le preghiere dei santi offerte dai ventiquattro anziani.  (Evagrio)</p>
<p id="445">Contemplazione nella perfetta carità Per coppa si deve intendere l'amore verso Dio, cioè la carità perfetta e spirituale nella quale la preghiera passa all'atto, in spirito e verità.  (Evagrio)</p>
<p id="446">Rimedio contro l'alienante orgoglio Se ti sembra di non aver bisogno di lacrime per i peccati nella tua preghiera, considera quanto ti sei allontanato da Dio, mentre dovresti essere sempre in Lui, e allora verserai più calde lacrime.  (Evagrio)</p>
<p id="447">Misura: l'originaria purità Certamente, se hai consapevolezza del tuo metro, ti sarà più gradita la compunzione: chiamerai misero te stesso - come Isaia -; poiché impuro, con labbra impure e in mezzo a un tale popolo, cioè di nemici, tu osi presentarti al Signore degli eserciti.  (Evagrio)</p>
<p id="448">Familiarità con Dio e insegnamento degli angeli Se preghi veramente, troverai una grande sicurezza, e gli angeli ti scorteranno - come Daniele - e ti illumineranno sulle ragioni degli esseri creati.  (Evagrio)</p>
<p id="449">Protezione e intercessione degli angeli Sappi che i santi angeli ci esortano alla preghiera, e ci stanno accanto, parimenti rallegrandosi e pregando per noi. Se dunque siamo negligenti e accogliamo pensieri contrari, molto li sdegniamo: essi, infatti, lottano tanto per noi, mentre noi neppure per noi stessi vogliamo supplicare Dio, ma, disprezzando il loro servizio e abbandonando il loro Dio e Signore, andiamo incontro ai demoni impuri.  (Evagrio)</p>
<p id="450">I canti dei salmi, ali per la purificazione Prega come si conviene e senza turbamento, e canta i salmi con arte ed euritmia: sarai come un aquilotto che vola in alto.  (Evagrio)</p>
<p id="451">Oltre la salmodia Il canto dei salmi placa le passioni e fa quietare l'intemperanza del corpo; la preghiera invece dispone l'intelletto ad esercitare la sua propria attività.  (Evagrio)</p>
<p id="452">La migliore attività La preghiera è un'attività che conviene alla dignità dell'intelletto, ossia la migliore e adeguata utilizzazione di esso.  (Evagrio)</p>
<p id="453">Dalla sapienza multiforme alla scienza dell'Uno Il canto dei salmi è proprio della sapienza multiforme; ma la preghiera è preludio alla scienza immateriale e non molteplice.  (Evagrio)</p>
<p id="454">La scienza spirituale, svegliarino della potenza noetica Stupenda è la scienza, poiché è collaboratrice della preghiera svegliando la potenza noetica dell'intelletto alla contemplazione della scienza divina.  (Evagrio)</p>
<p id="455">Insistenza Se non hai ancora ricevuto il dono della preghiera o della salmodia, insisti, e lo riceverai.  (Evagrio)</p>
<p id="456">Sollecitudine divina "Quanto al loro dovere di pregare sempre, senza stancarsi, disse ad essi anche una parabola". Frattanto, dunque, non stancarti e non scoraggiarti per non avere ottenuto; poiché in seguito otterrai. E concluse la parabola con l'espressione: "Anche se non temo Dio e non ho riguardo per nessuno, almeno per le noie che mi dà questa donna, le farò giustizia". Così, dunque, anche Dio farà giustizia, sollecitamente, a coloro che gridano verso di Lui notte e giorno. Sta', perciò, di buon animo, e persevera infaticabilmente nella santa preghiera.  (Evagrio)</p>
<p id="457">Abbandono in Dio Non volere che le tue cose vadano come sembra bene a te, ma come piace a Dio. Così sarai senza turbamento e riconoscente nella tua preghiera. (Evagrio)</p>
<p id="458">Gli inganni della lussuria Anche se ti sembra di essere in unione con Dio, guardati dal demonio della fornicazione. Egli è, infatti, assai ingannatore e molto invidioso, e vuole essere più rapido del movimento e della vigile sobrietà del tuo intelletto, sì da trascinarlo lontano da Dio mentre esso se ne sta vicino a Lui con riverenza e timore.  (Evagrio)</p>
<p id="459">La frusta dei demoni Se coltivi la preghiera, preparati agli assalti dei demoni e sopporta fortemente i loro colpi di frusta. Essi, infatti, come belve feroci si scaglieranno contro di te e ridurranno male tutto il tuo corpo.  (Evagrio)</p>
<p id="460">Fantasmi e spade, baleni e spettri Prendi le misure opportune - come un esperto lottatore - per non agitarti, anche se vedi d'un tratto un fantasma; per non turbarti, anche se vedi una spada brandita contro di te o un guizzo luminoso che ti colpisce al volto; per non perderti assolutamente d'animo, anche se vedi una figura laida e sanguinolenta. Ma sta' saldo e fa' la tua bella professione di fede: potrai, così, più agevolmente sfidare i tuoi nemici.  (Evagrio)</p>
<p id="461">Afflizioni e amarezze Chi sopporta le afflizioni otterrà anche le gioie; e chi resiste in mezzo alle amarezze non sarà privo delle dolcezze.  (Evagrio)</p>
<p id="462">La frusta di Dio Bada che i demoni maligni non ti ingannino con qualche visione, ma sta' attento e ricorri alla preghiera: invoca Dio perché - se tale percezione viene da Lui - Egli stesso ti illumini, altrimenti scacci presto via da te il seduttore. Abbi fiducia che i cani non ci saranno: quando ti dai ardentemente a supplicare Dio, la sua potenza subito, invisibilmente e senza manifestarsi, li frusterà e li caccerà lontano.  (Evagrio)</p>
<p id="463">Un tranello dei demoni è giusto che tu non ignori neppure questo tranello: al momento opportuno i demoni si dividono, e se pensi di cercare aiuto contro gli uni, gli altri sopraggiungono sotto forme angeliche estromettendo i primi; ciò perché tu venga da loro ingannato, ritenendo che essi siano veramente angeli santi.  (Evagrio)</p>
<p id="464">Umiltà e fortezza Abbi cura di acquistare grande umiltà e grande fortezza. E gli insulti dei demoni non investiranno la tua anima; "né, il flagello si avvicinerà alla tua tenda, poiché Egli darà per te ai suoi angeli l'ordine di custodirti", ed essi senza manifestarsi allontaneranno da te ogni azione ostile.  (Evagrio)</p>
<p id="465">Rumori e colpi, voci e ingiurie Chi coltiva la preghiera pura udirà magari rumori e colpi, voci e ingiurie da parte dei demoni, ma non si abbatterà e non perderà l'autocontrollo, dicendo a Dio: "Non temerò alcun male, poiché tu sei con me", ed altre parole simili.  (Evagrio)</p>
<p id="466">La giaculatoria Nel momento di tali tentazioni, ricorri a una preghiera breve e intensa.  (Evagrio)</p>
<p id="467">Altre minacce dei demoni Se i demoni minacciano di apparirti improvvisamente nell'aria, di atterrirti e di saccheggiare il tuo intelletto, non spaventarti di essi e non preoccuparti assolutamente delle loro minacce. Ti intimoriscono per sperimentare se ti prendi del tutto cura di essi, o se sei giunto a disprezzarli completamente.  (Evagrio)</p>
<p id="468">Timor di Dio e timore del demonio Se, mentre preghi, sei davanti a Dio Onnipotente, Creatore e Provvidente, perché te ne stai davanti a Lui così assurdamente da trascurare il suo sovrano timore e da paventare zanzare e scarafaggi? O non hai udito Colui che dice: "Temerai il Signore Dio tuo" e ancora: "Colui di fronte alla cui potenza tutto freme e trema"  (Evagrio)</p>
<p id="469">Tre alimenti Come il pane nutre il corpo e la virtù nutre l'anima, così la preghiera spirituale nutre l'intelletto.  (Evagrio)</p>
<p id="470">L'esemplare pubblicano Non pregare come il fariseo, ma prega come il pubblicano nel luogo sacro della preghiera, perché anche tu venga giustificato dal Signore.  (Evagrio)</p>
<p id="471">Il riprovevole fariseo Impegnati ardentemente per non pregare contro qualcuno durante la tua preghiera. Altrimenti abbatti ciò che edifichi, rendendo abominevole la tua preghiera.  (Evagrio)</p>
<p id="472">Supplizi degli aguzzini Il debitore di diecimila talenti ti insegni che, se non rimetti al tuo debitore, neppure tu otterrai la remissione. Sta scritto infatti: "Lo diede in mano agli aguzzini".  (Evagrio)</p>
<p id="473">Piccoli disagi per grandi guadagni Lascia andare le esigenze del corpo durante la tua preghiera, perché una punzecchiatura di pulce, di pidocchio, di zanzara, o di mosca non ti faccia perdere l'immenso guadagno della preghiera.  (Evagrio)</p>
<p id="474">Abitudini vinceniti Ci è giunta notizia che ad un santo che stava in preghiera il Maligno tanto si opponeva che, appena quegli stendeva le mani, egli si trasformava in leone, sollevava eretto le zampe anteriori, conficcava le unghie da entrambe le parti nei due fianchi del combattente, e non desisteva se prima l'altro non avesse abbassato le mani. Ma quegli non le calò mai finché non ebbe completato le consuete preghiere.  (Evagrio)</p>
<p id="475">Incrollabilità Sappiamo che tale fu anche Giovanni il Piccolo, ossia - per meglio dire - il grandissimo monaco che visse solitario in una fossa. Egli vi rimase, irremovibile, grazie alla sua intima unione con Dio, nonostante il demonio sotto forma di dragone fosse avvolto intorno a lui, gli mordesse le carni e gli eruttasse sul viso.  (Evagrio)</p>
<p id="476">Imperturbabilità Tu hai sicuramente letto anche le vite dei monaci di Tabennesi, dove si narra che mentre l'abate Teodoro faceva un discorso ai fratelli, giunsero due vipere sotto i suoi piedi; ma egli, senza turbarsi, divaricando le gambe a mo' di volta, le accolse internamente, finché non ebbe portato a termine il discorso. Allora le mostrò ai fratelli, raccontando il fatto.  (Evagrio)</p>
<p id="477">Forza dell'amore Abbiamo letto ancora, a proposito di un altro fratello spirituale, che mentre egli pregava, una vipera venne ad attaccarglisi al piede. Ma non abbassò le mani prima di aver terminato la consueta preghiera, né sub alcun danno egli, che amò Dio più di se stesso.  (Evagrio)</p>
<p id="478">Costante saldezza Quando preghi, non distrarti con lo sguardo: rinnega la carne e l'anima, e vivi secondo l'intelletto.  (Evagrio)</p>
<p id="479">Fervente ardore Un altro santo che conduceva nel deserto la vita solitaria pregando intensamente, fu assalito dai demoni. Per due settimane essi se lo palleggiarono, lanciandolo in aria e raccogliendolo su una stuoia, ma non riuscirono in alcun modo a far discendere il suo intelletto dall'ardente preghiera.  (Evagrio)</p>
<p id="480">Zelo per il meglio Ad un altro ancora, che amava Dio e si prendeva cura della preghiera, si presentarono - mentre camminava nel deserto - due angeli, che lo misero in mezzo a loro e procedettero insieme a lui. Ma egli non prestò assolutamente attenzione ad essi, per non perdere il meglio. Si ricordò, infatti, del detto dell'Apostolo che afferma: "Né angeli, né principati, né potestà potranno separarci dalla carità di Cristo".  (Evagrio)</p>
<p id="481">Alla volta della condizione angelica Il monaco diventa uguale agli angeli attraverso la vera preghiera.  (Evagrio)</p>
<p id="482">Visione speculare di Dio Se aspiri a vedere il volto del Padre che è nei cieli, non cercare assolutamente di percepire una forma o una figura nel tempo della preghiera.  (Evagrio)</p>
<p id="483">Diffidenza verso le apparizioni Non desiderare di vedere sensibilmente angeli, o potestà, o Cristo, perché tu non perda completamente il senno, accogliendo il lupo al posto del pastore e adorando i demoni nemici.  (Evagrio)</p>
<p id="484">Illusioni della vanagloria Origine delle illusioni dell'intelletto è la vanagloria, che lo spinge a tentare di circoscrivere il Divino in figura e forme. (Evagrio)</p>
<p id="485">Perfetta assenza di forma Quanto a me, dirò il mio pensiero che ho espresso anche altrove: beato l'intelletto che nel tempo della preghiera è arrivato in modo perfetto a non avere una forma.  (Evagrio)</p>
<p id="486">Crescente desiderio di Dio Beato è l'intelletto che pregando senza distrazione ha un sempre più crescente desiderio di Dio.  (Evagrio)</p>
<p id="487">Incontro all'immateriale Beato è l'intelletto che nel tempo della preghiera diventa immateriale e spoglio di tutto.  (Evagrio)</p>
<p id="488">Pienezza del senso spirituale Beato è l'intelletto che nel tempo della preghiera ha ottenuto una perfetta insensibilità.  (Evagrio)</p>
<p id="489">Sconfitta della vanagloria Beato è il monaco che si considera "rifiuto di tutti".  (Evagrio)</p>
<p id="490">Ideale ecclesiale Beato è il monaco che guarda alla salvezza e al progresso di tutti come se fossero suoi propri, con ogni gioia.  (Evagrio)</p>
<p id="491">Garanzia contro la vanagloria Beato è il monaco che considera tutti gli uomini come Dio, dopo Dio.  (Evagrio)</p>
<p id="492">Armonia Monaco è colui che da tutti è separato e con tutti è armonicamente unito.  (Evagrio)</p>
<p id="493">Comunione Monaco è colui che si ritiene uno con tutti, abituato com'è a vedere se stesso in ognuno.  (Evagrio)</p>
<p id="494">Messe sublime Porta eccellentemente a perfezione la preghiera colui che sempre fa fruttificare per Dio tutta la sua primordiale capacità intellettiva. (Evagrio)</p>
<p id="495">Abito interiore e veste esteriore Evita ogni menzogna e ogni giuramento, se brami pregare da monaco; altrimenti, mostri invano ciò che non ti si conviene.  (Evagrio)</p>
<p id="496">Longanimità Se vuoi pregare in spirito, non nutrire odio per nessuno, e non ci sarà nube che ti offuscherà la vista nel tempo della preghiera.  (Evagrio)</p>
<p id="497">Totale fiducia in Dio Affida a Dio le necessità del corpo. Sarà chiaro, così, che gli affidi anche quelle dello spirito.  (Evagrio)</p>
<p id="498">Regalità e ricchezza Se avrai conseguito le promesse, sarai re. Guardando, dunque, a tali prospettive, sopporterai volentieri la povertà presente.  (Evagrio)</p>
<p id="499">Slancio verso l'alto Non ricusare la povertà e la tribolazione: sono alimenti che danno leggerezza alla preghiera.  (Evagrio)</p>
<p id="500">Tre tappe per la scienza della Trinità Le virtù del corpo ti guidino a quelle dell'anima; le virtù dell'anima a quelle dello spirito; e queste alla scienza immateriale ed essenziale.  (Evagrio)</p>
<p id="501">Conoscenza esperienziale dei cattivi pensieri Se, quando preghi contro i cattivi pensieri, essi s'acquietano facilmente, esamina da dove proviene ciò, perché tu non cada in agguato e non tragga te stesso in errore.  (Evagrio)</p>
<p id="502">Stratagemmi dei demoni Accade che talora i demoni ti suggeriscano dei pensieri e, però, ti stimolino davvero a pregare contro di essi o a contraddirli; e che poi volontariamente si ritirino. Ciò, perché tu ingannato, possa immaginarti di aver cominciato a vincere i pensieri e a mettere in fuga i demoni.  (Evagrio)</p>
<p id="503">L'arma dell'umiltà Se preghi contro una passione o un demonio che ti molesta, ricordati di Colui che dice: "Inseguirò i miei nemici e li raggiungerò; e non tornerò senza averli annientati; li colpirò e non potranno rialzarsi; cadranno sotto i miei piedi", eccetera. Queste cose opportunamente dirai, armandoti d'umiltà contro gli avversari.  (Evagrio)</p>
<p id="504">Irreprensibilità Non ritenere di aver acquistato la virtù, se prima non hai combattuto per essa fino al sangue: bisogna, infatti, opporsi al peccato fino alla morte - secondo il divino Apostolo -, come un lottatore irreprensibile.  (Evagrio)</p>
<p id="505">Scopo dei demoni Se a uno ti sarai reso utile, da un altro riceverai danno, perché l'ingiustizia da te subita ti spinga a dire o a fare qualcosa di sconveniente contro il prossimo, e a disperdere in malo modo ciò che bene avevi messo insieme. Questo è, infatti, lo scopo dei malvagi demoni; bisogna pertanto tenerne conto accuratamente.  (Evagrio)</p>
<p id="506">Libertà dai demoni Disponiti sempre ai pesanti attacchi dei demoni considerando come tu possa sfuggire alla loro schiavitù.  (Evagrio)</p>
<p id="507">Attacchi diretti e indiretti dei demoni Di notte, i malvagi demoni pretendono di turbare da se stessi il maestro spirituale. Di giorno, tramite gli uomini, lo circondano di difficoltà, di calunnie e di pericoli.  (Evagrio)</p>
<p id="508">Splendore del cuore Non respingere i folloni. Se anche, infatti, battono e pestano i piedi, tendono e scardassano tuttavia - appunto così - la tua veste diventa splendente.  (Evagrio)</p>
<p id="509">Profumo fragrante Fintantoché non avrai rinunziato alle passioni, e il tuo intelletto avrà continuato ad opporsi alla virtù e alla verità, non troverai nel tuo petto profumo di soave fragranza.  (Evagrio)</p>
<p id="510">Emigrazione Aspiri alla preghiera? Emigra da quaggiù, e abbi in ogni tempo la tua patria nei cieli, non meramente con la semplice parola, ma con la pratica angelica e la scienza divina.  (Evagrio)</p>
<p id="511">Incessante ricordo del Giudice Se soltanto nelle avversità ti ricordi del Giudice, e quanto terribile e incorruttibile Egli sia, non hai ancora imparato a servire il Signore nel timore e ad esultare in Lui nel tremore. Sappi, infatti, che anche negli svaghi e negli agi spirituali bisogna prestargli il culto con più riverenza e rispetto.  (Evagrio)</p>
<p id="512">Perfetto pentimento Avveduto è l'uomo che fino alla perfetta penitenza non si stacca dal ricordo doloroso dei propri peccati e dalla sanzione del fuoco eterno per la loro punizione.  (Evagrio)</p>
<p id="513">Le virtù-velo Chi, stretto ancora dai peccati e dagli accessi di collera, osa con impudenza tendere alla santa scienza delle cose o anche penetrare nella preghiera immateriale, costui riceva la censura dell'Apostolo, poiché non è senza pericolo che egli preghi col capo nudo e scoperto. Un'anima in tali condizioni - sta, infatti, scritto - deve portare sul capo un segno della sua dipendenza a motivo degli angeli presenti, coprendosi di pudore e di umiltà come si conviene.  (Evagrio)</p>
<p id="514">Il Sole e la lucerna Come non gioverà a chi soffre di una malattia agli occhi fissare senza schermo e con insistenza il sole in pieno mezzogiorno e nel suo più intenso fulgore, così non gioverebbe in alcun modo all'intelletto contaminato da passioni e impuro contraffare la terribile e sublime preghiera in spirito e verità; ma anzi, al contrario, ciò susciterebbe contro il medesimo intelletto la divina indignazione.  (Evagrio)</p>
<p id="515">L'altare e il turibolo Se colui che si era avvicinato con un dono all'altare non fu accolto da Chi non ha bisogno di nulla ed è incorruttibile, finché non si fosse riconciliato con il prossimo che aveva motivo per dolersi di lui, considera di quanta sorveglianza e di quanto discernimento c'è bisogno perché offriamo a Dio un incenso ben gradito sull'altare dell'intelletto.  (Evagrio)</p>
<p id="516">Il volto del peccatore Non essere uno che si compiace della verbosità e della gloriola. Altrimenti i peccatori costruiscono non più sul tuo dorso, ma sul tuo volto, e sarai per loro oggetto di ludibrio nel tempo della preghiera, adescato e sedotto da essi con pensieri diversi. (Evagrio)</p>
<p id="517">L'attenzione L'attenzione che va in cerca della preghiera troverà la preghiera, poiché, se c'è qualcosa a cui segue la preghiera, è l'attenzione. Per questa bisogna, dunque, seriamente adoperarsi.  (Evagrio)</p>
<p id="518">Contemplazione deificante Come la vista è il migliore di tutti i sensi, così pure la preghiera è la più divina di tutte le virtù.  (Evagrio)</p>
<p id="519">L'eccellenza della qualità L'eccellenza della preghiera non è data dalla mera quantità, ma dalla qualità. Ciò dimostrano quelli che salirono al tempio, e l'espressione: "Voi, quando pregate, non ripetete vanamente le stesse parole", eccetera.  (Evagrio)</p>
<p id="520">La strada lenta Fintantoché fai attenzione a ciò che è conveniente al corpo, e il tuo intelletto ha cura delle cose che sono di gradimento alla tenda, non hai ancora visto il luogo della preghiera. Anzi, è lontana la strada beata che ad essa conduce.  (Evagrio)</p>
<p id="521">Al di sopra di ogni gioia Quando, infatti, accostandoti alla preghiera, sei pervenuto al di sopra di ogni altra gioia, allora hai veramente trovato la preghiera. (Evagrio)</p>
<p id="522">Antirrhetikos 1 - La gola / L'origine del frutto è il fiore e l'origine della vita attiva è la temperanza chi domina il proprio stomaco fa diminuire le passioni, al contrario chi È soggiogato dai cibi accresce i piaceri. Come Amalec È l'origine dei popoli così la gola lo È delle passioni. Come la legna È alimento del fuoco così i cibi sono alimento dello stomaco. Molta legna anima una grande fiamma e un'abbondanza di cibarie nutre la cupidigia. La fiamma si estingue quando viene meno la legna e la penuria di cibo spegne la cupidigia. Colui che ha potere sulla mascella sbaraglia gli stranieri e scioglie facilmente i vincoli delle proprie mani. Dalla mascella gettata via sgorga una fonte d'acqua e la liberazione dalla gola genera la pratica della contemplazione. Il palo della tenda, irrompendo, uccise la mascella nemica ed il lògos della temperanza uccide la passione. Il desiderio di cibo genera disobbedienza e una dilettosa degustazione caccia dal paradiso. Saziano la strozza i cibi fastosi e nutrono l'insonne verme dell'intemperanza. Un ventre indigente prepara ad una preghiera vigile, al contrario un ventre ben pieno invita ad un lungo sonno. Una mente sobria si raggiunge con una dieta molto scarna, mentre una vita piena di mollezze tuffa la mente nell'abisso. La preghiera del digiunatore È come il pulcino che vola più alto dell'aquila mentre quella del crapulone È avvolta nelle tenebre. La nube nasconde i raggi del sole e la grassa digestione dei cibi offusca la mente. (Evagrio)</p>
<p id="523">Antirrhetikos 2 - La gola / Uno specchio sporco non riflette distintamente la forma che gli si pone di fronte e l'intelletto, ottuso dalla sazietà, non accoglie la conoscenza di Dio . Una terra incolta genera spine e da una mente corrotta dalla gola germogliano cattivi pensieri. Come il brago non può emanare fragranza neppure nel goloso sentiamo il soave profumo della contemplazione. L'occhio del goloso scruta con curiosità i banchetti, mentre lo sguardo del temperante osserva i simposi dei saggi. L'anima del goloso enumera i ricordi dei martiri, mentre quella del temperante imita il loro esempio. Il soldato vigliacco rabbrividisce al suono della tromba che preannuncia la battaglia, ugualmente trema il goloso di fronte ai proclami di temperanza. Il monaco goloso, sottomesso a sferzate dal proprio stomaco, esige il suo tributo giornaliero. Il viandante che cammina di buona lena raggiungerà presto la città e il monaco temperante arriverà presto ad uno stato di pace; il viandante lento si fermerà solo, all'aperto, ed il monaco ghiottone non raggiungerà la casa dell'ap theia. L'umido vapore del suffumigio profuma l'aria, come la preghiera del temperante delizia l'olfatto divino. Se ti concedi al desiderio dei cibi nulla più ti basterà per soddisfare il tuo piacere: il desiderio dei cibi, infatti, È come il fuoco che sempre accoglie e sempre avvampa. Una misura sufficiente riempie il vaso mentre un ventre sfondato non dirà mai: "basta!". L'estensione delle mani mise in fuga Amalec e una vita attiva elevata sottomette le passioni carnali. (Evagrio)</p>
<p id="524">Antirrhetikos 3 - La gola / Stermina tutto ciò che ti ispirano i vizi e mortifica fortemente la tua carne. In qualunque modo, infatti, sia ucciso il nemico, esso non ti incuterà più paura, così un corpo mortificato non turberà l'anima. Un cadavere non avverte il dolore del fuoco e tantomeno il temperante sente il piacere del desiderio estinto. Se percuoti un egiziano, nascondilo sotto la sabbia, e non ingrassare il corpo per una passione vinta: come infatti nella terra grassa germina ciò che È nascosto così nel corpo grasso rivive la passione. La fiamma che illanguidisce si riaccende se viene aggiunta della legna secca e il piacere che si va attenuando rivive nella sazietà dei cibi; non compiangere il corpo che si lagna per lo sfinimento e non rimpinzarlo con pranzi sontuosi: se infatti lo rinforzerai ti si rivolterà contro muovendoti una guerra senza tregua, finché renderà schiava la tua anima e ti menerà servo della lussuria. Il corpo indigente È come un docile cavallo e mai disarcionerà il cavaliere: questo, infatti, costretto dal freno, arretra e obbedisce alla mano di chi tiene le briglie, mentre il corpo, domato dalla fame e dalle veglie, non recalcitra per un cattivo pensiero che lo cavalca ne nitrisce eccitato dall'impeto delle passioni. (Evagrio)</p>
<p id="525">Antirrhetikos 4 - La lussuria / La temperanza genera l'assennatezza, mentre la gola È madre della sfrenatezza; l'olio alimenta il lume della lucerna e la frequentazione delle donne attizza la fiaccola del piacere. La violenza dei flutti infuria contro il mercantile mal zavorrato come il pensiero della lussuria sulla mente intemperante. La lussuria accoglierà come alleata la sazietà, la congederà, starà con gli avversari e combatterà alla fine con i nemici. Rimane invulnerabile alle frecce nemiche colui che ama la tranquillità, chi invece si mescola alla folla riceve in continuazione percosse. Vedere una femmina È come un dardo velenoso, ferisce l'anima, vi intrude il tossico e quanto più perdura , tanto più alligna la sepsi. Chi intende difendersi da queste frecce sta lontano dalle affollate riunioni pubbliche e non gironzola a bocca aperta nei giorni di festa; È infatti assai meglio starsene a casa passando il tempo a pregare piuttosto che compiere l'opera del nemico credendo di onorare le feste. Evita la dimestichezza con le donne se desideri essere saggio e non dar loro la libertà di parlare e neppure fiducia. Infatti all'inizio hanno o simulano una certa cautela, ma in seguito osano di tutto spudoratamente: al primo abboccamento tengono gli occhi bassi, pigolano dolcemente, piangono commosse, l'atteggiamento È grave, sospirano con amarezza, pongono domande sulla castità e ascoltano attentamente; le vedi una seconda volta e alzano un poco il capo; la terza volta si avvicinano senza troppo pudore; hai sorriso e quelle si sono messe a ridere sguaiatamente; in seguito si fanno belle e ti si mostrano con ostentazione, cambia il loro sguardo annunciando l'ardenza, sollevano le sopracciglia e ruotano gli occhi, denudano il collo e abbandonano l'intero corpo al languore, pronunciano frasi ammollite nella passione e ti sfoggiano una voce fascinosa ad udirsi finché non espugnano completamente l'anima. Accade che questi ami ti adeschino alla morte e queste reti intrecciate ti trascinino alla perdizione; e dunque non farti neppure ingannare da quelle che si servono di discorsi ammodo: in costoro infatti si occulta il maligno veleno dei serpenti. (Evagrio)</p>
<p id="526">Antirrhetikos 5 - La lussuria / Accostati al fuoco ardente piuttosto che ad una giovane donna, soprattutto se sei giovane anche tu: quando infatti ti avvicini alla fiamma e senti un bel bruciore, ti puoi allontanare rapidamente, mentre quando sei lusingato dalle ciarle femminili , difficilmente riesci a darti alla fuga. L'erba cresce quand'è vicina all'acqua, come germina l'intemperanza bazzicando le femmine. Colui che si riempie il ventre e fa professione di saggezza È simile a chi afferma di frenare la forza del fuoco nella paglia. Come infatti È impossibile contrastare il mutevole guizzare del fuoco nella paglia, così È impossibile colmare nella sazietà l'impeto infiammato dell'intemperanza. Una colonna poggia sulla base e la passione della lussuria ha le fondamenta nella sazietà. La nave preda delle tempeste si affretta a raggiungere il porto e l'anima del saggio cerca la solitudine: l'una fugge le minacciose onde del mare, l'altra le forme femminili che portano dolore e rovina. Una fattezza abbellita di donna affonda più di un maroso: ma l'uno ti dà la possibilità di nuotare se vuoi salva la vita, invece la bellezza muliebre, dopo l'inganno, ti persuade a disprezzare financo la vita stessa. Il rovo solitario si sottrae intatto alla fiamma e il saggio che sa tenersi lontano dalle donne non si accende d'intemperanza: come infatti il ricordo del fuoco non brucia la mente, così neppure la passione ha vigore se manca la materia. (Evagrio)</p>
<p id="527">Antirrhetikos 6 - La lussuria / Se avrai pietà per il nemico esso ti sarà nemico, e se farai grazia alla passione essa ti si ribellerà contro. La vista delle donne eccita l'intemperante, mentre spinge il saggio a glorificare Dio; se in mezzo alle donne la passione sta tranquilla non prestare fede a chi ti annuncia che hai raggiunto l'ap theia. E infatti il cane scodinzola quando È lasciato in mezzo alla folla , mentre, quando se ne allontana, mostra la propria malvagità. Solo quando il ricordo della donna affiorerà in te privo di passione, allora ritieniti giunto ai confini della saggezza. Quando invece la sua immagine ti spinge a vederla e i suoi strali accerchiano la tua anima, allora ritieniti fuori dalla virtù. Ma non devi perdurare così in tali pensieri né la tua mente deve per molto familiarizzare con le forme femminili, la passione È infatti recidiva e ha accanto il pericolo. Come infatti accade che un'appropriata fusione purifichi l'argento, ma, se prolungata, facilmente lo distrugga, così una insistente fantasia di donne distrugge la saggezza acquisita: non avere infatti familiarità a lungo con un volto immaginato affinché non ti si appicchino le fiamme del piacere e non bruci l'alone che circonda la tua anima: come infatti la scintilla, rimanendo in mezzo alla paglia, sprigiona le fiamme, così il ricordo della donna, persistendo, incendia il desiderio. (Evagrio)</p>
<p id="528">Antirrhetikos 7 - L'avarizia / L'avarizia (1) È la radice di tutti i mali e nutre come maligni ramoscelli le rimanenti passioni e non permette che inaridiscano quelle fiorite da essa (2). Chi vuole recidere le passioni ne estirpi la radice; se infatti poti per bene i rami e l'avarizia permane, non ti gioverà a nulla, perché essi, nonostante siano stati recisi, subito fioriscono. Il ricco monaco È come una nave troppo carica che viene sommersa dall'impeto di un fortunale: come infatti una nave che imbarca acqua È messa alla prova da ogni onda, così il ricco È sommerso dalle preoccupazioni. Il monaco che nulla possiede È invece un agile viaggiatore e trova dimora ovunque. Egli È come l'aquila che vola in alto e scende giù a cercare cibo quando vi È costretta. È superiore ad ogni prova, se la ride del presente e si leva in alto allontanandosi dalle cose terrene e accompagnandosi a quelle celesti: infatti ha ali leggere mai appesantite dalle preoccupazioni. Sopraggiunge l'oppressione ed egli lascia il luogo senza dolore; la morte arriva e quegli se ne va con animo sereno: infatti l'anima non È stata legata da vincolo terreno di sorta. Chi invece molto possiede soggiace alle preoccupazioni e, come il cane, È legato alla catena, e, se viene costretto ad andarsene, si porta dietro, come un grave peso e un'inutile afflizione, i ricordi delle sue ricchezze, È punto dalla tristezza e, quando ci pensa, soffre molto, ha perso le ricchezze e si tormenta nello scoramento. E se arriva la morte abbandona miseramente i suoi averi, rende l'anima, mentre l'occhio non tralascia gli affari; a malincuore viene trascinato via come uno schiavo fuggiasco, si separa dal corpo e non si separa dai suoi interessi (3): poiché la passione lo trattiene più di ciò che lo trascina via. (Evagrio)</p>
<p id="529">Antirrhetikos 8 - L'avarizia / Il mare non si riempie mai del tutto pur ricevendo la gran massa d'acqua dei fiumi, allo stesso modo il desiderio di ricchezze dell'avaro non È mai sazio, egli le raddoppia e subito desidera quadruplicarle e non cessa mai questo raddoppio, finché la morte non mette fine a tale interminabile premura (1). Il monaco assennato baderà alle necessità del corpo e sopperirà con pane e acqua allo stomaco indigente, non adulerà (2) i ricchi per il piacere del ventre, né asservirà la sua libera mente a molti padroni: infatti le mani sono sempre sufficienti a servire il corpo e soddisfare le necessità naturali. Il monaco che non possiede nulla È un pugile che non può essere colpito in pieno e un corridore veloce che raggiunge rapidamente il premio dell'invito celeste (3). Il monaco ricco gioisce per i molti proventi, mentre quello che non ha nulla gode per i premi che gli vengono dalle cose ben riuscite. Il monaco avaro lavora duramente mentre quello che non possiede nulla usa il tempo per la preghiera e la lettura. Il monaco avaro riempie d'oro i penetrali (4), mentre quello che nulla possiede tesoreggia in cielo. Che sia maledetto colui che foggia l'idolo e lo nasconde, simile a colui che È affetto da avarizia: l'uno infatti si prostra di fronte al falso e all'inutile, l'altro porta in s‚ l'immagine (5) della ricchezza, come un simulacro. (Evagrio)</p>
<p id="530">Antirrhetikos 9 - L'ira / L'ira (1) e una passione furente e con facilità fa uscir di senno quelli che hanno la conoscenza, imbestialisce l'anima e degrada l'intero consorzio umano (2). Un vento impetuoso non piegherà la torre e l'animosità non trascina via l'anima mansueta. L'acqua È mossa dalla violenza dei venti e l'iracondo È agitato dai pensieri dissennati. Il monaco iracondo vede qualcuno e arrota i denti (3). La diffusione della nebbia condensa l'aria e il moto dell'ira annebbia la mente dell'iracondo. La nube procedendo offusca il sole e così il pensiero rancoroso (4) ottunde la mente. Il leone in gabbia scuote continuamente i cardini come il violento nella cella (quando È assalito) dal pensiero dell'ira (5). È deliziosa la vista di un mare tranquillo, ma non È certo più dilettosa di uno stato di pace: infatti i delfini nuotano nel mare in bonaccia e i pensieri volti a Dio si immergono in uno stato di serenità. Il monaco magnanimo È una fonte tranquilla, gradevole bevanda offerta a tutti, mentre la mente dell'iracondo È continuamente agitata ed egli non darà l'acqua all'assetato e, se gliela darà, sarà intorbidata e nociva; gli occhi dell'animoso sono sconvolti e iniettati di sangue e annunziano un cuore in tumulto. Il volto del magnanimo mostra assennatezza e gli occhi benigni sono rivolti verso il basso. (Evagrio)</p>
<p id="531">Antirrhetikos 10 - L'ira / La mansuetudine (1) dell'uomo È ricordata da Dio e l'anima mite diviene il tempio dello Spirito Santo. Cristo reclina il capo in spirito mite e solo la mente pacifica diviene dimora della Santa Trinità. Le volpi allignano nell'anima rancorosa e le fiere si appiattano nel cuore sconvolto. Fugge l'uomo onesto l'alloggio malfamato, e Dio un cuore rancoroso(2). Una pietra che cade in acqua la agita, come un cattivo discorso il cuore dell'uomo. Allontana dalla tua anima i pensieri dell'ira e non bivacchi l'animosità nel recinto del tuo cuore e non lo turbi nel momento della preghiera (3): infatti come il fumo della paglia offusca la vista così la mente È turbata dal livore durante la preghiera. I pensieri dell'animoso sono prole di vipera (4) e divorano il cuore che li ha generati. La sua preghiera È un incenso abominevole ed il salmodiare dà un suono sgradevole. Il dono del rancoroso È come un'offerta che brulica di formiche e di certo non si avvicinerà agli altari aspersi di acqua lustrale. L'animoso avrà sogni turbati e l'iracondo si immaginerà assalti di belve (5). L'uomo magnanimo ha la visione di consessi di santi angeli e colui che non porta rancore si esercita con discorsi spirituali e nella notte riceve la soluzione dei misteri. (Evagrio)</p>
<p id="532">Antirrhetikos 11 - La tristezza / Il monaco affetto dalla tristezza (1) non conosce il piacere spirituale: la tristezza È un abbattimento dell'anima e si forma dai pensieri dell'ira. Il desiderio di vendetta, infatti, È proprio dell'ira, l'insuccesso della vendetta genera la tristezza; la tristezza È la bocca del leone e facilmente divora colui che si rattrista. La tristezza È un verme del cuore e mangia la madre che l'ha generato. Soffre la madre quando partorisce il figlio, ma, una volta sgravata, È libera dal dolore; la tristezza, invece, mentre È generata, provoca lunghe doglie e, sopravvivendo, dopo i travagli, non porta minori sofferenze. Il monaco triste non conosce la letizia spirituale, come colui che ha una forte febbre non avverte il sapore del miele. Il monaco triste non saprà muovere la mente verso la contemplazione né sgorga da lui una preghiera pura: la tristezza È un impedimento per ogni bene. Avere i piedi legati È un impedimento per la corsa, così la tristezza È un ostacolo per la contemplazione. Il prigioniero dei barbari È legato con catene e la tristezza lega colui che È prigioniero (2) delle passioni. In assenza di altre passioni la tristezza non ha forza come non ne ha un legame se manca chi lega. Colui che È avvinto dalla tristezza È vinto dalle passioni e come prova della sconfitta viene addotto il legame. Infatti la tristezza deriva dall'insuccesso del desiderio carnale (3) poiché il desiderio È congiunto a tutte le passioni. Chi vincerà il desiderio vincerà le passioni e il vincitore delle passioni non sarà sottomesso dalla tristezza. Il temperante non È rattristato dalla penuria di cibo, né il saggio quando raggiunge una folle dissolutezza, né il mansueto che tralascia la vendetta, né l'umile se È privato dell'onore degli uomini, né il generoso quando incorre in una perdita finanziaria: essi evitarono con forza, infatti, il desiderio di queste cose: come infatti colui che È ben corazzato respinge i colpi, così l'uomo privo di passioni non È ferito dalla tristezza. (Evagrio)</p>
<p id="533">Antirrhetikos 12 - La tristezza / Lo scudo È la sicurezza del soldato e le mura lo sono della città: più sicura di entrambi È per il monaco l'ap theia. E infatti spesso una freccia scagliata da un forte braccio trapassa lo scudo e la moltitudine dei nemici abbatte le mura mentre la tristezza non può prevalere sull'ap theia. Colui che domina le passioni signoreggerà sulla tristezza, mentre chi È vinto dal piacere non sfuggirà ai suoi legami(1). Colui che si rattrista facilmente e simula un'assenza di passioni È come l'ammalato che finge di essere sano; come la malattia si rivela dall'incarnato, la presenza di una passione È dimostrata dalla tristezza. Colui che ama il mondo sarà molto afflitto mentre coloro che disprezzano ciò che vi È in esso saranno allietati per sempre (2). L'avaro, ricevuto un danno, sarà atrocemente rattristato, mentre colui che disprezza le ricchezze sarà sempre indenne dalla tristezza (3). Chi brama la gloria, al sopraggiungere del disonore, sarà addolorato, mentre l'umile lo accoglierà come un compagno. La fornace purifica l'argento di bassa lega e la tristezza di fronte a Dio il cuore preda dell'errore; la continua fusione impoverisce il piombo e la tristezza per le cose del mondo sminuisce l'intelletto. La caligine indebolisce la forza degli occhi e la tristezza inebetisce la mente dedita alla contemplazione; la luce del sole non raggiunge gli abissi marini e la visione della luce non rischiara un cuore rattristato; dolce È per tutti gli uomini il sorgere del sole, ma anche di questo si dispiace l'anima triste; l'ittero toglie il senso del gusto come la tristezza che sottrae all'anima la capacità di percepire. Ma colui che disprezza i piaceri del mondo non sarà turbato dai cattivi pensieri della tristezza. (Evagrio)</p>
<p id="534">Antirrhetikos 13 - L'acedia / L'acedia (1) È una debolezza dell'anima che insorge quando non si vive secondo natura né si fronteggia nobilmente la tentazione (2). Infatti la tentazione È per un'anima nobile ciò che È il cibo per un corpo vigoroso. Il vento del nord nutre i germogli e le tentazioni consolidano la fermezza dell'anima. La nube povera d'acqua È allontanata dal vento come la mente che non ha perseveranza (3) dallo spirito dell'acedia. La rugiada primaverile accresce il frutto del campo e la parola spirituale esalta la fermezza dell'anima. Il flusso dell'acedia caccia il monaco dalla propria dimora, mentre colui che È perseverante se ne sta sempre tranquillo. L'acedioso adduce quale pretesto la visita degli ammalati, cosa che garantisce il proprio scopo. Il monaco acedioso È rapido a svolgere il suo ufficio e considera un precetto la propria soddisfazione; la pianta debole È piegata da una lieve brezza e immaginare la partenza distrae l'acedioso. Un albero ben piantato non È scosso dalla violenza dei venti e l'acedia non piega l'anima ben puntellata. Il monaco girovago (4), secco fuscello della solitudine, sta poco tranquillo e, senza volerlo, È sospinto qua e là di volta in volta. Un albero trapiantato non fruttifica (5) e il monaco vagabondo non dà frutti di virtù. L'ammalato non È soddisfatto da un solo cibo e il monaco acedioso non lo È da una sola occupazione. Non basta una sola femmina a soddisfare il voluttuoso e non È abbastanza una sola cella per l'acedioso. (Evagrio)</p>
<p id="535">Antirrhetikos 14 - L'acedia / L'occhio dell'acedioso fissa le finestre continuamente e la sua mente immagina che arrivino visite: la porta cigola e quello balza fuori, ode una voce e si sporge dalla finestra e non se ne va da l finché, sedutosi, non si intorpidisce. Quando legge, l'acedioso sbadiglia molto, si lascia andare facilmente al sonno (1), si stropiccia gli occhi, si stiracchia e, distogliendo lo sguardo dal libro, fissa la parete e, di nuovo, rimessosi a leggere un po', ripetendo la fine delle parole, si affatica inutilmente, conta i fogli, calcola i quaternioni, disprezza le lettere e gli ornamenti e infine, piegato il libro, lo pone sotto la testa e cade in un sonno non molto profondo, e infatti, di l a poco, la fame gli risveglia l'anima con le sue preoccupazioni. Il monaco acedioso È pigro alla preghiera e di certo non pronuncerà mai le parole dell'orazione (2); come infatti l'ammalato non riesce a sollevare un peso eccessivo così anche l'acedioso di sicuro non si occuperà con diligenza dei doveri verso Dio: all'uno infatti difetta la forza fisica, all'altro viene meno il vigore dell'anima. La pazienza, il far tutto con molta assiduità e il timor di Dio curano l'acedia. Disponi per te stesso una giusta misura in ogni attività e non desistere prima di averla conclusa, e prega assennatamente e con forza e lo spirito dell'acedia fuggirà da te (3). (Evagrio)</p>
<p id="536">Antirrhetikos 15 - La vanagloria / La vanagloria (1) È una passione irragionevole e facilmente s'intreccia con tutte le opere di virtù (2). Un disegno tracciato nell'acqua si confonde, come la fatica della virtù nell'anima vanagloriosa. Diviene candida la mano nascosta in seno e l'azione che rimane celata risplende di una luce più smagliante. L'edera s'avvinghia all'albero e, quando giunge in alto, ne dissecca la radice, così la vanagloria si origina dalle virtù e non si allontana finché non avrà reciso la loro forza. Il grappolo d'uva, buttato a terra, marcisce facilmente e la virtù, se si appoggia alla vanagloria, perisce. Il monaco vanaglorioso È un lavoratore senza salario: si impegna nel lavoro e non riceve alcuna paga (3); la borsa bucata non custodisce ciò che vi È riposto e la vanagloria distrugge i compensi delle virtù. La continenza del vanaglorioso È come il fumo del camino, entrambi si disperderanno nell'aria. Il vento cancella l'orma dell'uomo come l'elemosina del vanaglorioso. La pietra lanciata non raggiunge il cielo e la preghiera di chi desidera piacere agli uomini non salirà fino a Dio. (Evagrio)</p>
<p id="537">Antirrhetikos 16 - La vanagloria / È uno scoglio sommerso: se vi urti contro rischi di perdere il carico (1). Nasconde il suo tesoro l'uomo prudente quanto il saggio monaco le fatiche della sua virtù. La vanagloria consiglia di pregare nelle piazze, colui che invece vi si oppone prega nella sua stanzetta (2). L'uomo poco assennato rende nota la propria ricchezza e spinge molti a tendergli insidie (3). Nascondi invece le tue cose: durante il cammino ti imbatterai in lestofanti finché non arriverai alla città della pace e potrai usare i tuoi beni tranquillamente. La virtù del vanaglorioso È un sacrificio consunto e non È certo offerto all'altare di Dio. L'acedia dissolve il vigore dell'anima, mentre la vanagloria fortifica la mente che dimentica Dio, rende robusto l'astenico e il vecchio più forte del giovane, solo finché sono molti i testimoni che assistono a tutto questo: allora saranno inutili il digiuno, la veglia e la preghiera, È infatti la pubblica approvazione che eccita lo zelo (4). NÉ metterai in vendita le tue fatiche per la fama, né rinuncerai alla gloria futura per essere acclamato. Infatti l'umana gloria si accampa in terra e sulla terra la sua fama si estingue, mentre la gloria della virtù rimane in eterno (5). (Evagrio)</p>
<p id="538">Antirrhetikos 17 - La superbia / La superbia (1) È un tumore dell'anima pieno di sangue. Se matura scoppierà, emanando un orribile fetore. Il bagliore del lampo annuncia il fragore del tuono e la presenza della vanagloria annuncia (2) la superbia. L'anima del superbo raggiunge grandi altezze e da lì cade nell'abisso. Si ammala di superbia l'apostata di Dio ascrivendo alle proprie capacità le cose ben riuscite (3). Come colui che sale su una tela di ragno precipita, così cade colui che si appoggia alle proprie capacità. Un'abbondanza di frutti piega i rami dell'albero e un'abbondanza di virtù umilia la mente dell'uomo. Il frutto marcio È inutile al contadino e la virtù del superbo non È accetta a Dio. Il palo sostiene il ramo carico di frutti e il timore di Dio l'anima virtuosa. Come il peso dei frutti spezza il ramo così la superbia abbatte l'anima virtuosa. Non consegnare la tua anima alla superbia e non avrai terribili fantasie. L'anima del superbo È abbandonata da Dio e diviene oggetto di gioia maligna per i demoni. Di notte egli si immagina branchi di belve che l'assalgono e di giorno È sconvolto da pensieri di viltà. Quando dorme facilmente sussulta e quando veglia lo spaventa l'ombra di un uccello (4). Lo stormire delle fronde atterrisce il superbo e il suono dell'acqua spezza la sua anima. Colui che infatti poco prima si È opposto a Dio respingendo il suo soccorso, viene poi spaventato da volgari fantasmi. (Evagrio)</p>
<p id="539">Antirrhetikos 18 - La superbia / La superbia precipitò l'arcangelo dal cielo (1) e come un fulmine lo fece piombare sulla terra. L'umiltà invece conduce l'uomo verso il cielo e lo prepara a far parte del coro degli angeli. Di che ti inorgoglisci, o uomo, quando per natura sei melma e putredine (2), e perché ti sollevi sopra le nuvole? Guarda alla tua natura poiché sei terra e cenere e fra un po' tornerai alla polvere (3), ora superbo e tra poco verme. A che pro sollevi il capo che tra non molto marcirà? Grande È l'uomo soccorso da Dio; una volta abbandonato egli riconobbe la debolezza della natura. Nulla possiedi che tu non abbia ricevuto da Dio. Perché dunque ti scoraggi per ciò che appartiene ad altri come se fosse tuo? Perché ti vanti di quel che viene dalla grazia di Dio come se fosse una tua personale proprietà? Riconosci colui che dona e non ti inorgoglire tanto: sei creatura di Dio, non disprezzare perciò il creatore. Dio ti soccorre, non respingere il beneficatore (4). Sei giunto alla sommità della tua condizione (5), ma lui ti ha guidato; hai agito rettamente secondo virtù ed egli ti ha condotto. Glorifica chi ti ha innalzato per rimanere al sicuro nelle altezze; riconosci colui che ha le tue stesse origini perché la sostanza È la medesima e non rifiutare per iattanza questa parentela. (Evagrio)</p>
<p id="540">Antirrhetikos 19 - La superbia / Umile e moderato È colui che riconosce questa parentela; ma il demiurgo (1) plasmò sia lui sia il superbo. Non disprezzare l'umile: infatti egli È più al sicuro di te: cammina sulla terra e non precipita; ma colui che sale più in alto, se cade, si sfracellerà. Il monaco superbo È come un albero senza radici e non sopporta l'impeto del vento. Una mente senza boria (2) È come una cittadella ben munita e chi vi abita sarà imprendibile. Un soffio di vento solleva la festuca e l'insulto porta il superbo alla follia (3). Una bolla scoppiata svanisce e la memoria del superbo perisce. La parola dell'umile addolcisce l'anima, mentre quella del superbo È ripiena di millanteria. Dio si piega alla preghiera dell'umile, È invece esasperato dalla supplica del superbo. L'umiltà È la corona della casa e tiene al sicuro chi vi entra. Quando salirai al sommo delle virtù allora avrai molto bisogno di sicurezza. Colui infatti che cade sul pavimento rapidamente si rialza, ma chi precipita da grandi altezze, rischia la morte (4). La pietra preziosa si addice al bracciale d'oro e l'umiltà umana risplende di molte virtù. (Evagrio)</p>

<p id="541">Esiste in noi un combattimento mentale più arduo di quello che coinvolge i nostri sensi. Chi è impegnato nella ricerca della santità deve correre abilmente verso la meta con le sue forze mentali per conservare con cura l’invocazione di Dio nel cuore, come perla d’incomparabile valore o altra pietra preziosa. Egli deve tutto abbandonare, anche il proprio corpo, non considerare la vita presente al fine di non possedere altro che Dio nel cuore. San Giovanni Crisostomo afferma che la contemplazione mentale di Dio è bastevole a vincere i nemici. (Filoteo)</p>
<p id="542">Chi pratica il combattimento mentale scelga delle Sacre Scritture dei temi spirituali e li applichi con zelo alla sua interiore vita come medicamenti salutiferi. Dal primo mattino sia coraggiosamente inflessibilmente di guardia alle porte del proprio cuore, con vigile memoria di Dio e invocando nell’anima il nome di Gesù. Con la vigilanza men tale sterminerai tutti i peccatori della terra; con l’intensità della memoria di Dio decapiterai gli orgogliosi per amore di Dio, troncherai cioè le prime manifestazioni dei pensieri ostili. Sappiamo che nel combattimento interiore e spirituale esiste un certo ordine e una certa procedura. Per questo resisti nello sforzo (della vigilanza) fino al tempo stabilito per il pasto; dopo, ringrazia Dio che, nella sua amorosa cura, provvede il cibo all’anima e al corpo, quindi sosta nella memoria e nella meditazione della morte. Il giorno dopo imponi a te stesso di riprendere il lavoro del mattino precedente, con fermezza. Facendo così, gradatamente, con l’aiuto del Signore fuggirai le insidie del nemico mentale. Quando sarai consolidato in questo esercizio nasceranno in te la fede, la speranza, l’amore; la fede ti predispone al vero timore di Dio; la speranza vincendo l’aspetto negativo del timore ti condurrà all’amore di Dio. (Filoteo)</p>
<p id="543">E' raro trovare uomini che abbiano raggiunto il pensiero silenzioso. E' il dono di quelli che usano tutti i mezzi per accogliere in sé stessi la grazia divina e quel conforto che da lei discende. Se vuoi, come loro, praticare la disciplina della mente, essa è la filosofia di Cristo, custodendo la mente e praticando la sobrietà, comincia a controllare l’uso eccessivo del cibo, decidi di mangiare e bere il meno possibile. La sobrietà è giustamente chiamata la via, essa ci conduce al Regno, a quello che è dentro di noi e a quello del futuro. E' anche chiamata l’opera della mente, in quanto lavora e affina il nostro carattere mentale e lo fa passare dalla condizione passionale all’impassibilità. La sobrietà è anche quella piccola apertura attraverso la quale Dio entra per rivelarsi alla mente. (Filoteo)</p>
<p id="544">La prima porta che conduce alla Gerusalemme mentale – l’attenzione della mente – è il saggio silenzio delle labbra, finché la mente non diventi silenziosa. La seconda, è una misurata astinenza nel bere e nel mangiare. La terza, è la costante memoria e la meditazione della morte, che purifica la mente e il cuore. Avendo io una volta visto la sua vaghezza, non con gli occhi del corpo ma con quelli dell’anima, fui ferito di amore per lei, e di desiderio di averla compagna per tutta la vita, tanto finì preso dal suo splendore e dalla sua dolcezza… i suoi occhi mentali sono una sorgente di pensieri saggi; essa sgorgando in continuazione riempie di gioia la mente. Questa figlia di Adamo, la memoria della morte, come sto dicendo, ho sempre desiderato di averla amica, di riposare, di conversare con lei e di interrogarla sul destino che mi attende dopo che avrò abbandonato il corpo. La dimenticanza perniciosa, tenebrosa figlia del diavolo, me l’ha di frequente impedito. (Filoteo)</p>
<p id="545">Esiste una guerra recondita, in essa gli spiriti del male assalgono l’anima con i pensieri. Essendo l’anima invisibile, questa malvage potenze ingaggiano una lotta immateriale conformemente alla loro natura. E' possibile vedere da ambe le parti armi e piani di battaglia, imboscate e tremendi attacchi, lotte corpo a corpo, vittorie e sconfitte reciproche. L’unica differenza esistente tra la guerra mentale e quella materiale è la dichiarazione delle ostilità. Improvvisa e fulminea, nelle profondità del cuore, tende un’imboscata mortale e uccide l’anima col peccato. Come e perché questi attacchi impetuosi sono diretti contro di noi? Per ostacolare il compimento della volontà di Dio conforme alla preghiera: «che la tua volontà sia fatta», cioè i comandamenti. Chi custodisce la mente dall’errore per mezzo della sobrietà, osserva con attenzione gli assalti dei nemici invisibili e la mischia che si svolge nei sogni della fantasia, imparerà tutto questo per esperienza. Questa è la ragione perché i demoni sono il bersaglio che il Signore vuole colpire. Solo Dio poteva prevedere le loro trame, stabilire i comandamenti per opporsi alle loro macchinazioni, comminando pena a chi li avrebbe trasgrediti. (Filoteo)</p>
<p id="546">Quando avrai acquisito una certa assuefazione alla temperanza e alla rinuncia ai peccati visibili prodotti dai cinque sensi, sarai idoneo a custodire il suo cuore con Gesù, di ricevere la sua luce, di assaporare nella mente con ardente tenerezza le benedizioni della sua grazia. La Legge che ti ordina di tener puro il cuore non ha altra ragione che di metter in fuga le nubi dei pensieri erronei nel cielo del cuore, di disperderle con la costante attenzione così che Tu possa vedere chiaramente, come in uno splendido giorno, il sole della verità, Gesù, e potrai in una certa misura essere illuminato nella mente dalle parole della sua gloria. Esse, in via ordinaria non vengono rivelate a tutti, ma solo a chi purifica il proprio pensiero. (Filoteo)</p>
<p id="547">Ogni giorno custodisci te stesso come se ti dovessi presentare davanti a Dio… Il Signore stesso comanda: «Purifica prima l’interno del bicchiere e del piatto, perché anche l’esterno possa essere pulito». (Filoteo)</p>
<p id="548">Il frutto di una parola inopportuna e vuota alle volte è respinto da quelli che ci ascoltano, altre volte, quando la stoltezza della parola vien compresa dagli altri, ci viene rimproverata e messa in ridicolo; succede anche che essa contamini l’anima e ci faccia incorrere nella condanna divina e, ciò che è ancora più terribile, rattrista lo Spirito Santo. (Filoteo)</p>
<p id="549">Se vuoi con sincerità custodire la tua mente nel Signore, cerca di avere una grande umiltà, davanti a Dio e agli uomini. Il tuo cuore sia sempre contrito, industriati di praticare ogni mezzo per conservarlo nell’umiltà. La memoria della vita che hai condotto prima della tua conversione, se ben tenuta presente, ti renderà il cuore umile e contrito. Rammemora anche i peccati commessi dalla tenera età fino ad oggi; se la tua mente li esaminerà accuratamente, diverrai umile. Scoprirai il dono delle lacrime e ti rivolgerai con sincera gratitudine a Dio. Il ricordo costante e attivo della morte farà nascere la dolcezza, il gioioso cordoglio e la sobrietà della mente. La memoria della passione del nostro Signore Gesù Cristo, quando viene considerata e ripercorsa nei suoi dettagli ti renderà umile sopra ogni cosa e ti farà tenere lo sguardo abbassato, essa ti darà anche il dono delle lacrime. L’anima è aiutata ad essere veramente umile dai grandi doni che Dio concede ad ognuno, esaminati e contati dettagliatamente; il tuo combattimento è contro il demone dell’orgoglio. (Filoteo)</p>
<p id="550">L’anima è assalita dagli spiriti del male, incatenata dagli avvolgimenti delle tenebre. Avvolta dal buio non riesce a pregare come desidera: nelle sue profondità si trova nei ceppi, i suoi occhi interiori non vedono più. Quando si mette a pregare Dio e nella preghiera s’impegna a vivere la sobrietà, allora potrà liberarsi dalle tenebre. Scoprirà che nel cuore esiste un’altra guerra, invisibile, un combattimento contro i pensieri ispirati dagli spiriti del male. Le Scritture ne portano testimonianza: «Se lo spirito del potente si erge contro di te, non abbandonare la tua sede». Il posto della mente è la sua permanenza nella virtù e nella sobrietà. L’uomo può trovare la sua sede in una vita virtuosa o in una vita malvagia… (Filoteo)</p>
<p id="551">Sta attaccato a Cristo con tutte le forze che riesci ad avere, il nemico, senza sosta tenta di allontanarlo dall’anima; perché Gesù davanti alla moltitudine di pensieri che affollano la sede dell’anima non si allontani. Questo non è possibile senza un penoso travaglio dell’anima. Traccia le orme della sua vita nella tua carne, per trascorrere nell’umiltà i giorni della tua esistenza. Accogli la sua passione nei tuoi sentimenti, per imitarlo nella paziente sopportazione delle sofferenze. Assapora la sua ineffabile e amorevole premura per te; così dopo averla sperimentata nell’anima potrai provare quanto sia buono il Signore. Al di sopra e avanti tutte queste cose, abbi una fede ferma su tutte le sue parole, ed ogni giorno sii sorretto dalla fiducia della sua sollecitudine per te. Accetta con cura riconoscente, amoroso e felice, ogni evento, ogni incontro, essi ti guidano ad avere di mira soltanto Iddio, Egli tutto dirige in accordo con le leggi della sua sapienza. Una volta che sarai riuscito a far questo, non sarai lontano da Dio. L’orientamento costante verso Dio è una perfezione senza fine… (Filoteo)</p>
<p id="552">La dolce invocazione di Dio, cioè di Gesù. accompagnata da ardente passione e da benefico pentimento, annienta la fascinazione dei pensieri, la varietà delle suggestioni, i pensieri, i sogni, le desolanti fantasticherie, in una parola le armi, le macchinazioni che l’artefice della morte, con audacia escogita per divorare le anime. L’invocazione di Gesù agevolmente brucia tutte queste cose, in nessun altro troverai scampo se non in Cristo Gesù. Lo stesso salvatore conferma questo dicendo: «Senza di me non potete far niente». (Filoteo)</p>
<p id="553">In ora, in ogni istante custodisci con zelo il cuore dai pensieri che offuscano lo specchio dell’anima, esso è destinato a contenere, a ricevere i lineamenti e l’immagine radiante di Gesù Cristo Egli è la sapienza e la potenza di Dio Padre. Cerca il Regno dei cieli in te stesso, nel cuore troverai il germe, la pietra preziosa, il lievito, basta che tu riesca a render puri gli occhi del tuo spirito. Gesù nostro Signore ha detto: «Il Regno dei cieli è dentro di voi», indicando la divinità che dimora nel cuore. (Filoteo)</p>
<p id="554">La sobrietà rende tersa la coscienza e la fa luminosa. Quando la coscienza è tersa, mette in fuga tutte le tenebre dal suo seno, come una sorgente luminosa che erompa improvvisa per la rimozione degli schermi che la racchiudevano. Continuando in questa sobrietà attenta e costante, la coscienza fa nuovamente apparire ciò che era dimenticato. Contemporaneamente, aiutata dalla sobrietà, essa indica l’invisibile combattimento della mente contro i nemici, e la guerra contro i pensieri. Essa insegna come lanciare le frecce in questo singolare combattimento, come lanciare dei pensieri perfettamente centrati, come difendere la mente dagli assalti e, sfuggendo dalle tenebre distruttive, come ripararsi nella luce desiderata di Cristo. Comprende chi ha gustato questa luce; essa una volta assaporata, tortura sempre di più l’anima con una vera fame; l’anima ne mangia senza mai saziarsi, più ne mangia e più ha fame. Luce che attrae la mente come il sole attrae l’occhio; luce in se stessa incomprensibile e che diventa comprensibile, non con le parole ma per l’esperienza di chi ne fruisce, di chi ne è ferito, questa luce mi impone il silenzio, anche se la mente prova diletto a parlarne ancora… (Filoteo)</p>
<p id="555">Ti affido perché lo pratichi in ogni momento, il metodo per affrontare il combattimento che è in noi: unisci la preghiera alla sobrietà, la sobrietà renderà pura la preghiera, e questa a sua volta la sobrietà. La sobrietà vigilando continuamente riconosce gli intrusi, sbarra loro l’ingresso affrettandosi a chiamare in aiuto Nostro Signore Gesù Cristo, per respingere questi pericolosi avversari. l’attenzione li respinge opponendosi a loro, Gesù invocato allontana gli avversari con le loro fantasticherie. (Filoteo)</p>
<p id="556">Custodisci la mente con oculata attenzione. Appena avverti un pensiero dannoso, chiudigli il passo senza perder tempo, invoca Cristo Nostro Signore perché prende la sua rivincita. L’avrai appena invocato che dolcemente Gesù ti dirà «Eccomi, ti sono vicino per aiutarti». Una volta soggiogati i nemici con la preghiera, continua ad avere la vigilanza sulla mente. Verranno ondate (di pensieri) e si getteranno su di te, le une più potenti delle altre, la tua anima sballottata correrà il rischio di andare a fondo. Gesù è Dio, quando il discepolo lo chiama, dominerà i venti malefici. E tu, appena troverai un momento di respiro in mezzo agli attacchi del nemico, glorifica chi ti ha salvato, e immergiti nella meditazione della morte. (Filoteo)</p>
<p id="557">Prosegui con oculata attenzione del cuore sulle sensazioni dell’anima. L’attenzione unita, quotidianamente, alla preghiera, allestisce qualcosa che assomiglia al carro di fuoco di Elia che porta l’uomo verso l’alto del cielo. Cosa sto dicendo? Nell’uomo solidamente basato nella sobrietà, o che si sforza di farlo, il suo cuor puro diventa un cielo interiore, col sole, la luna, le stelle, diventando la dimora dell’inaccessibile Dio, mediante una visione misteriosa ed un’ascesa mistica: Chi ama la virtù divina, si sforzi ad invocare il nome del Signore in ogni istante, di tradurre le sue parole in azione con tutto lo slancio di cui è capace. Chi usa una certa violenza verso i suoi cinque sensi per controllarli perché non rechino danno all’anima, rende alla mente più agevole il combattimento interiore del cuore. Apprende l’arte di respingere ciò che viene dall’esterno, di lottare contro i pensieri con le armi fornite da Dio: con la fatica delle veglie imbriglia i piaceri sensibili, con la frugalità nel cibo e nelle bevande, attenua le forze corporali e si prepara a rendere più facile la guerra del cuore. Tutto questo ti sarà di grande aiuto. Assilla il tuo corpo vitale col pensiero della morte, unifica la tua mente dissipata con l’invocazione di Gesù Cristo; la notte in modo particolare, nelle ore notturne la mente è di solito più pura, più colma di luce, più disposta a contemplare Dio e le cose divine con chiarezza. (Filoteo)</p>
<p id="558">Non trascurare la fatica del lavoro fisico, come il frumento cresce dalla terra, così il gaudio spirituale e l’esperienza del bene nasce dalla fatica. Non eludere con motivazioni false le interrogazioni della coscienza, i suoi suggerimenti sono concreti e guidano alla salvezza; essa sempre ci istruisce sul nostro dovere, specialmente quando è resa pura da una sobrietà mentale, viva e attiva. Tale purezza reca con sé dei giudizi obiettivi, e liberi da incertezze. . . (Filoteo)</p>
<p id="559">Il fumo del legno che brucia irrita gli occhi, quando la luce appare il piacere succede al fastidio. Così, l’attenzione costringendo gli occhi della mente alla fissità, arreca pesantezza; quando giunge Gesù invocato nella preghiera apporta nel cuore la luce. L’invocazione di Gesù porta con sé l’illuminazione e la più grande grazia. (Filoteo)</p>
<p id="560">Chi si arrende ai pensieri disordinati, non potrà liberare dal peccato l’uomo esteriore. Chi non sradica i pensieri disordinati dal cuore non eviterà di tradurli nelle azioni corrispondenti… (Filoteo)</p>
<p id="561">Prima avviene l’impatto; quindi la congiunzione, infine il consenso: da questi derivano la schiavitù e l’abitudine passionale caratterizzata dalla continuità e dalla ripetizione. Questo è il combattimento ove si può celebrare la vittoria interiore. Così i Padri ne hanno definito lo svolgimento. (Filoteo)</p>
<p id="562">Essi affermano che l’impatto è un pensiero dalle apparenze innocue, come l’immagine di qualcosa che sembra nato nel cuore e che si presenta alla mente. La congiunzione è il dialogo, appassionato o no, con l’immagine che si è presentata. Il consenso è l’inclinazione piacevole dell’anima verso l’oggetto visto con gli occhi della mente. La schiavitù è la deportazione violenta e costretta del cuore, la sua permanenza e l’inserimento con l’oggetto che l’ha reso schiavo, questo comporta la perdita della pace. I Padri dicono anche che la passione si impone all’anima con un diuturno attaccamento emotivo. Di tutti questi il primo è immune da peccato; il secondo non lo è del tutto, il terzo dipende dallo stato di colui che combatte: il combattimento produce la corona della vittoria, oppure la sconfitta. (Filoteo)</p>
<p id="563">Altra è la schiavitù che avviene durante la preghiera, altra quella che avviene fuori della preghiera. La passione è seguita dal contrappeso del pentimento o dal futuro castigo… La corona accompagna la vittoria, le punizioni seguono chi cade senza pentimento… (Filoteo)</p>
<p id="564">Molti monaci non sono consapevoli del danno che la mente subisce da parte dei demoni. Lottano per la rettitudine delle loro azioni, e non vigilano sulla loro mente trascorrendo la vita in una semplicità senza titubanze. A mio parere, essi sono signori delle tenebre delle passioni interiori perché non hanno ancora gustato la purezza del cuore. Chi non ha sperimentato il combattimento di cui parla S. Paolo non possono aver conoscenza sperimentale del bene; considerano peccato solo la caduta esteriore, non valutano le vittorie e le sconfitte mentali, invisibili ai sensi, essendo inesprimibili e conosciute solo da Dio e dalla conoscenza di colui che combatte. Ad essi allude, penso, quel passo della Scrittura che dice: «Parlano di pace, ma lì pace non c’è». Preghiamo per questi fratelli che sono in questo stato di semplicità, e insegniamo loro, per quanto sarà possibile, ad astenersi non solo dalle cattive azioni che si vedono, ma anche da quelle che il diavolo opera nel cuore… Un altro comportamento in Cristo, un altro mistero attende quelli che sono ricolmi dal desiderio divino di purificare gli occhi dell’anima. (Filoteo)</p>
<p id="565">La luminosa meditazione della morte è ricca di molte energie nobili; genera il cordoglio, dona la moderazione in ogni circostanza, non fa dimenticare l’inferno, è la madre della preghiera e delle lacrime, vigila sul cuore, fa discendere nelle profondità del proprio essere con discernimento, è sorgente di perspicacia nei giudizi. Tutte queste qualità sono generate dal timore di dio e dalla purificazione del cuore dai pensieri passionali. Abbraccia molti dei principali comandamenti. Nella meditazione della morte si rivela l’estremo sforzo richiesto nel combattimento interiore e molti atleti di Cristo lo affrontano come il loro più importante impegno. (Filoteo)</p>

<p id="566">Il timor di Dio è il primo passo nella vita virtuosa; la sorgente della fede è un germe inserito nel cuore che raccoglie i vaganti pensieri, quando la mente è attratta dalle realtà esteriori la tien salda nella considerazione della futura restaurazione dell’uomo. (Isacco di Ninive)</p>
<p id="567">Il cammino verso la vita inizia sempre con il ricevere, nella mente, la Parola di Dio e con l’impegno della povertà. Queste due cose crescono in noi con armoniosa vicenda. Se lasci che il tuo essere sia fecondato dall’amoroso studio della parola di Dio, progredirai nell’impegno della povertà; l’avanzare nello spirito del non possesso ti darà agio di assimilare la Parola di Dio. L’uno e l’altro concorrono al rapido crescere dell’edificio delle virtù. (Isacco di Ninive)</p>
<p id="568">Se vuoi dare l’anima tua a Dio, dilungati dalle cose mondane. Con questo non voglio dire che tu debba cambiare dimora, ma che debba allontanarti dalle operazioni mondane. La virtù della separazione dal mondo è nel non lasciare irretire la mente nei legami dell’esteriorità. (Isacco di Ninive)</p>
<p id="569">Un cuore dubbioso rende pusilla l’anima; mentre la fede può rendere ferma la volontà, anche se il corpo viene privato delle membra. Finchè l’amore della carne predomina in te, non potrai essere audace e impavido in mezzo alle battaglie impegnate intorno all’oggetto del tuo amore. (Isacco di Ninive)</p>
<p id="570">Non ha raggiunto la mondezza del cuore chi vede sostare i pensieri vituperevoli durante il tempo degli esercizi, dei lavori o delle fatiche dell’ascesi. Il segno della mondezza del cuore è visibile quando, per la purità interiore, uno raggiunge la casta visione mentale e più non si interessa ai pensieri non puri. Mentre l’onestà della coscienza testimonia la purità delle cose che cadono sotto la visione fisica degli occhi, la mondezza stende un delicato velo nel luogo riposto dei pensieri, in modo che la brutalità esteriore non altera la innocenza interiore che, come vergine casta, e custodita inviolata per Cristo dalla fede. (Isacco di Ninive)</p>
<p id="571">Per allontanare dall’anima le tendenze sbagliate, precedentemente acquisite, nulla è di maggior aiuto che immergersi con amore nello studio delle Sacre Scritture e capire la profondità dei pensieri che esse contengono. Quando i pensieri di uno giungono a gustare la gioia di penetrare la nascosta saggezza delle parole, costui lascia dietro a sè e dimentica tutto ciò che è mondano, proporzionalmente all’illuminazione che trae dalle parole. Ma anche quando la mente fluttua appena sulla superficie delle acque delle Sacre Scritture e non sa scendere nelle profondità che vi sono contenute, perfino allora, il solo fatto di impegnarsi con zelo a capire le Scritture è sufficiente a fissare i pensieri sull’idea del sacro, e a trattenerli dal cercare ciò che è materiale e carnale. (Isacco di Ninive)</p>
<p id="572">In tutto ciò che leggi nelle Scritture procura di trovare il senso ultimo della parola, di penetrare nelle profondità del pensiero dei Santi e di capirlo con esattezza. Coloro la cui vita è guidata dalla grazia Divina verso l’illuminazione, hanno sempre la sensazione che qualche raggio di luce interiore accompagni la parola scritta e permetta alla mente di distinguere, dentro alle spoglie parole, ciò che è detto con riposta intenzione per l’alimento dell’anima. (Isacco di Ninive)</p>
<p id="573">Ogni creatura è naturalmente attratta da un’altra a lei somigliante. Così l’anima, resa viva dallo Spirito, assorbe con ardore il contenuto di una parola, appena sente che nasconde una energia spirituale. Non a tutti è concesso di esser fermati dallo stupore di una parola carica di vigore spirituali. Tali parole chiedono un cuore disciolto dalle realtà effimere; nella mente vincolata da preoccupazioni temporali le energie spirituali non possono risvegliare amore e ansia di possesso. (Isacco di Ninive)</p>
<p id="574">Vuoi con la mente riposare in Dio? Cerca di essere misericordioso. L’amore spirituale che imprime nell’uomo l’immagine invisibile di Dio, non ha altra via se non quella di cominciare prima di tutto ad avere misericordia nella stessa misura nella quale il Padre celeste è misericordioso, come ha detto il Signore. (Luca 6, 36). (Isacco di Ninive)</p>
<p id="575">La parola non sostenuta dall’azione, è come un artista che dipinge dell’acqua sul muro, e non può togliersi con essa la sete. Quando un uomo parla della virtù secondo le sue proprie esperienze, è come se offrisse agli altri del denaro guadagnato col proprio lavoro. ‘ se un uomo porge a chi l’ascolta insegnamenti tratti dalla sua esperienza personale, apre le labbra con fiducia e dice ai suoi figli spirituali quello che il vecchio Giacobbe disse al casto Giuseppe: «Io do a te qualcosa di più che ai tuoi fratelli; Sicima, che ho strappato con la spada e l’arco dalle mani degli Amoriti. (Gen. 48, 22). (Isacco di Ninive)</p>
<p id="576">Qualcuno disse con perfetta verità che il timore della morte affligge chi è condannato dalla propria coscienza; chi porta in sè stesso una buona testimonianza ha eguale desiderio della morte e della vita. (Isacco di Ninive)</p>
<p id="577">Se alcunchè è stato profondamente inserito nell’anima tua, ne porterai il possesso nella presente e nella futura vita. Se è qualcosa di bene, gioisci e ringrazia Dio; se è qualcosa di male, gemi e piangi, e lotta per liberartene finchè rimani unito al corpo. (Isacco di Ninive)</p>
<p id="578">L’esercizio di portare la croce è di due specie: una consiste nel sopportare le afflizioni corporali, ed è chiamato propriamente attività; l’altra consiste nel sottile travaglio mentale, la meditazione su Dio, l’esercizio della preghiera ed è chiamato contemplazione. La prima, purifica la parte attiva dell’anima, l’altra ne illumina la parte mentale. Colui che, prima di perfezionarsi nel primo esercizio, passa al secondo, attratto dalle sue gioie, ed anche dalla propria pigrizia, vien colto di sorpresa dall’ira divina per non aver prima mortificato le sue «membra che sono sulla terra» (Col. 3, 5). Cioè per non aver superato la sterilità del pensiero con il paziente esercizio del portare la croce, e per aver presunto di permettere alla propria mente l’ideale della gloria della croce. Questo è il significato delle parole degli antichi Santi: «Se uno presume di innalzarsi fino alla Croce prima di aver guarito i propri sensi dalle infermità e di aver conquistato la regione del pensiero pacificato, è raggiunto dall’ira di Dio». Chi ha la mente turbata da vergognose passioni, ed è pronto a riempirla di fantasie, ha le labbra sigillate perchè, senza aver purificato la mente con la sofferenza e il dominio dei desideri carnali, pone la sua fiducia su quello che il suo orecchio ha udito e quello che è scritto con l’inchiostro e si incammina per un sentiero avvolto dall’oscurità mentre i suoi occhi sono ciechi. (Isacco di Ninive)</p>
<p id="579">Immagina la virtù come il corpo, la contemplazione come l’anima e che insieme formino un uomo perfetto, le cui due parti – i sensi e la mente – sono unificati dallo spirito. Come è impossibile per un’anima manifestare la sua essenza prima che il corpo sia completato in tutte le sue parti, così è impossibile all’anima il raggiungere la contemplazione senza un’opera attiva di virtù. (Isacco di Ninive)</p>
<p id="580">Quando senti dire essere necessario liberarti da ogni legame mondano, abbandonare il mondo, purificarti da ogni influsso del mondo, devi avanti ogni altra cosa apprendere e capire il vocabolo mondo, non nel suo significato comune, ma nel suo puro interiore senso. Quando avrai compreso le svariate cose racchiuse in quel vocabolo imparerai anche la distanza tra l’anima tua e il mondo, e quante cose mondane sono mescolate a quelle dell’anima. «Mondo» è un nome collettivo, racchiudendo in sè tutti gli istinti che denominiamo passioni. Volendo parlare dell’insieme degli istinti passionali diciamo «mondo»; quando parliamo di essi volendoli designare con i loro rispettivi nomi li diciamo «passioni». (Isacco di Ninive)</p>
<p id="581">Imparato il senso della parola «mondo», consideriamo tutto ciò che implica in sè stesso, saprai ciò che ancora ti lega al mondo, e in cosa ne sei separato. Per spiegarmi più in breve dirò, che il mondo è la vita che segue i dettami della carne, quanto più uno rompe con essa i suoi rapporti tanto più è libero dal suo dominio. (Isacco di Ninive)</p>
<p id="582">La paura di perdere la vita fisica è spesso tanto forte nell’uomo, da impedirgli ogni onorifica e lodevole impresa. Se raggiungi il timore di perdere la vita dell’anima, la paura fisica si discioglierà in essa come cera nella fiamma. (Isacco di Ninive)</p>
<p id="583">L’anima secondo la sua natura è intatta da passioni. Queste sono un qualcosa di sopraggiunto, per la colpa commessa dall’anima. Avanti, l’anima era luminosa e pura per l’illuminazione divina, e tale tornerà rimontando la sorgente. Questo fatto è la prova che l’anima agitata dalle passioni decade dalla sua natura… (Isacco di Ninive)</p>
<p id="584">Lo stato secondo natura dell’anima, è la conoscenza del Divino nelle creature, corporee ed incorporee. Lo stato sopra naturale, è la sottile contemplazione della Divinità transustanziale. Lo stato contro natura, è la disposizione che si aggiunge all’anima quando è mossa e resa schiava degli istinti passionali. Da questo è evidente che la passionalità non è propria alla natura dell’anima. (Isacco di Ninive)</p>
<p id="585">Se vuoi conoscere ciò che c’è nel profondo di un altro e non hai raggiunto ancora la perspicacia spirituale, osserva le sue parole, il suo modo di vivere, le sue tendenze. L’uomo che ha raggiunto la mondezza del cuore ed è incontaminato nel suo vivere, dice le parole dello Spirito con casta verecondia; giudica la realtà Divina e quella del suo proprio essere secondo la misura della sua capacità di comprendere. Chi ha il cuore scomposto dalla passionalità, ha anche la parola agitata da essa. Può parlare delle cose sante dello spirito, sempre però sotto l’influenza della passionalità che ha nel cuore. L’uomo saggio avverte ciò fin dal primo incontro, l’uomo dal cuore puro ne sente il cattivo odore. (Isacco di Ninive)</p>
<p id="586">Le operazioni del monaco sono: la libertà dalle agitazioni della carne; il travaglio del fisico per raggiungere la regione della preghiera; il ricordo mai interrotto di Dio nel cuore. (Isacco di Ninive)</p>
<p id="587">La preghiera è una cosa, e la contemplazione è un’altra, benchè la preghiera e la contemplazione si generino a vicenda. La preghiera è il seme, la contemplazione il raccolto: quando il mietitore contempla ammirato l’ineffabile visione delle belle spighe cresciute dai piccoli spogli chicchi che ha seminato. (Isacco di Ninive)</p>
<p id="588">Il Salvatore incominciò la redenzione col digiuno. Similmente tutti quelli che lo seguono, pongono su questo fondamento il principio della loro pugna, il digiuno è l’armatura allestita da Dio. Chi lo trascura non eviterà la sconfitta Se Colui che fece la legge digiunò, chi è sottoposto alla legge, potrà esimersi dal digiunare? Per questo la stirpe umana non conobbe vittoria prima del digiuno, e lo spirito del male non fu mai sopraffatto dalla nostra natura; fu l’arma del digiuno a privare Satana di ogni vigore fin da principio. Il Signore Gesù fu il condottiero e il primo esempio di questa vittoria, che pose la prima corona di vittoria sopra il capo del genere umano. Lo spirito del male quando vede che uno di noi possiede tale arma, subito è preso da spavento e ricorda come il Salvatore lo sconfisse nel deserto, e la sua forza si consuma su quest’armatura dataci dal nostro condottiero. Chi veste l’armatura del digiuno è sempre acceso di zelo. Mediante il digiuno l’uomo rimane saldo, senza tentennamenti di mente, durante l’assalto delle violente passioni. (Isacco di Ninive)</p>
<p id="589">Le fatiche e il lavoro ascetico aiutano l’anima a raggiungere la liberazione dalle passioni, mortificano le membra che sono sulla terra (Col. 3, 5), danno pace di pensiero quando, raggiunto il silenzio, cessa il turbamento dei sensi esteriori. Nè altra via esiste per raggiungere la pace. Può seccare la radice dell’albero annaffiato ogni giorno? Può mancare l’acqua dalla brocca se ogni giorno vi viene rimessa? Quando l’uomo raggiunge il silenzio allora l’anima può facilmente discernere le passioni; l’uomo interiore si sveglia all’opera dello spirito e, di giorno in giorno, avvicina l’anima sua alla perfetta mondezza del cuore. (Isacco di Ninive)</p>
<p id="590">Qual’è il segno della mondezza del cuore? Quando uno vede tutti gli uomini essere buoni, e niun uomo gli appare immondo o contaminato; allora è mondo di cuore. / 32 bis. Cos’è la mondezza del cuore e qual’è la sua estensione? La mondezza è quando l’uomo dimentica l’aspetto alterato della creazione (cfr. n. 26). La sua estensione è quando l’uomo una volta libero da tali deformazioni ritorna alla prima semplicità ed innocenza della natura, sicchè sia fanciullo senza difetto di fanciullo. (Isacco di Ninive)</p>
<p id="591">Quale esercizio deve fare il solitario quando custodisce il silenzio nella sua cella? Che bisogno ha l’uomo vigilante, sobrio nei pensieri dell’anima, di chiedere in che modo deve comportarsi quando è solo e in se stesso raccolto? L’operazione del solitario nella sua cella è il pianto. Il dimorare nella solitudine simile all’abitare nei sepolcri, lungi dal gaudio umano, insegna al monaco che la sua operazione è il pianto. Tutti i santi hanno lasciato questa vita nel pianto. Preghiamo il Signore che ci elargisca questo dono. Se avremo questo dono benedetto, che è il migliore e il massimo di tutti i doni, ci darà l’aiuto per raggiungere la mondezza del cuore. Ed una volta conquistata la mondezza del cuore, non ci verrà tolta fino al termine dei nostri giorni. (Isacco di Ninive)</p>
<p id="592">Beati quelli che hanno il cuore mondo, non ci sarà momento nel quale non ricevano la dolcezza delle lacrime; in questa dolcezza sempre vedranno il Signore. Mentre le lacrime sono ancora nei loro occhi, meritano la visione delle rivelazioni di Dio per l’eccellenza della loro preghiera, e non fanno preghiera senza lacrime. Questo è il significato delle parole del Signore: «Beati quelli che piangono, saranno consolati» (Matt. 5, 4). Perché, quando il monaco sarà riuscito con le lacrime a passare oltre la regione delle passioni ed entrare nella valle della mondezza dell’anima, incontrerà quel conforto che Dio largisce a quelli che piangono. Il far cordoglio e il versare lacrime, sono il dono della liberazione dagli istinti passionali. Se le lacrime di uno, che fa cordoglio e piange di tanto in tanto, possono aprirgli la strada all’invulnerabilità alle passioni, e purificarne la mente da ogni traccia di passione, cosa dobbiamo dire di chi giorno e notte compie con chiara consapevolezza questa operazione? (Isacco di Ninive)</p>
<p id="593">Quando un’anima abbandonata a Dio con fede, sperimentando spesso il suo aiuto, non si cura più di sé , ma è avvolta nello stupore e nel silenzio, non è più possibile che ritorni ai suoi ordinari mezzi di conoscenza. Se lo facesse si troverebbe abbandonata dalla Provvidenza Divina, che, in segreto e senza posa, ha cura, e veglia su di lei. Se, così, un’anima viene abbandonata è perché ha dimostrato di vivere di fantasie che la legano a se stessa, quasi fosse capace di provvedere a sé, basandosi unicamente sulla propria conoscenza. (Isacco di Ninive)</p>
<p id="594">Colui al quale è dato di gustare la dolcezza della fede e che poi di nuovo ritorna alla sapienza puramente umana, è come uno che ha trovato una perla preziosa e l’ha ceduta per una moneta di rame, o come un uomo che ha rinunziato alla libertà di essere padrone di sé per ricadere in una misera condizione di timore e di schiavitù. (Isacco di Ninive)</p>
<p id="595">Esistono tre centri di elevazione e di decadimento della conoscenza: il corpo, l’anima, lo spirito. La conoscenza è il dono di Dio alla natura delle creature razionali, concesso fino dal momento della creazione. In sé stessa è semplice ed indivisibile come la luce dal sole, ma a seconda della sua attuazione, è soggetta a cambiamenti e divisioni. (Isacco di Ninive)</p>
<p id="596">Il primo tipo di conoscenza è determinato dai desideri della carne: ricchezza, vanagloria, inutili ornamenti, comodità fisiche, amore per la cultura libresca che serve nella amministrazione di questo mondo per produrre innovazioni attraverso invenzioni, arti e scienze; e inoltre tutte le altre cose che fan da corona al corpo nel mondo visibile. A causa di questi tratti particolari, la conoscenza diventa contraria alla fede. Si chiama conoscenza spoglia, perché esclude ogni pensiero di Dio, e dando preponderanza al corpo, genera nella mente una impotenza di raziocinio, limitando ogni suo interesse soltanto alle realtà esteriori. Così è fatta l’opinione che questa conoscenza inesatta ha di sé stessa, da immaginare che tutto accada tramite la sua sagacia, e in ciò va d’accordo con chi asserisce che nessuna Potenza dirige il mondo. ‘ nondimeno essa non può esistere senza costanti cure e timori per il corpo, ed è quindi sottomessa allo scoraggiamento, al dolore, alla disperazione e ai timori. Timori causati dal demonio c timori causati dagli uomini; notizie di ladri e di assassinii, preoccupazioni per malattie, per bisogno, o per mancanza delle cose necessarie al vivere; timore della morte, della sofferenza, degli animali feroci e di altre simili cose. ‘ tutto ciò rende questa conoscenza simile ad un mare in burrasca, sul quale i marinai passano il giorno e la notte colpiti da ogni parte dalla violenza e dalla furia delle onde. Poiché tale conoscenza è incapace di trasferire ogni preoccupazione in Dio, per mezzo della fede e della fiducia in Lui, si trova costantemente occupata a sviluppare e ad inventare vari espedienti che riguardano lei stessa. Ma quando accade, in alcuni casi, che questi espedienti falliscano, essa non vede in ciò la misteriosa mano della Provvidenza e comincia a discutere con coloro che si oppongono a lei e le resistono. Proprio su questo tipo di conoscenza si impianta l’albero del bene e del male, l’albero che sradica l’amore. Le sue caratteristiche sono l’orgoglio e l’arroganza. ‘ piena di sé mentre cammina nell’oscurità, valuta ciò che possiede secondo un metro terreno, e non sa che vi è qualche cosa di meglio di lei stessa. (Isacco di Ninive)</p>
<p id="597">Il secondo tipo di conoscenza. Quando uno si dilunga dal primo modo, comincia a volgersi verso desideri e pensieri dell’anima, allora nella luce della natura della sua anima, egli compie le seguenti ottime azioni: digiuno, preghiera, elemosina, lettura delle Sacre Scritture, vita virtuosa, lotta con le passioni e così via. Perché, tutte le buone azioni, tutte le eccellenti disposizioni che si trovano nell’anima e gli ammirabili modi di servizio nella casa di Cristo, in questo secondo tipo di conoscenza, sono opera dello Spirito Santo, che dà il potere di agire. Allo stesso tempo questa conoscenza mostra anche al cuore le vie che conducono alla fede, e raccoglie in sé tutto ciò che è utile per il viaggio verso la vera vita. Ma anche qui la conoscenza è sempre materiale e molteplice. Contiene solo la via che conduce e spinge verso la fede. Vi è però un tipo di conoscenza, ancor più elevato: se uno persevera con successo nella sua opera, gli sarà possibile con l’aiuto di Cristo, innalzarsi a questo terzo tipo, purché abbia posto le basi della sua attività nel silenzio della solitudine, nella lettura delle Scritture, nella preghiera ed in altre buone opere, per mezzo delle quali si ottiene tutto ciò che si riferisce alla seconda conoscenza. Per mezzo di questa tutte le cose belle si compiono, infatti essa è chiamata la conoscenza dell’operare, perché attraverso le azioni esterne, tramite i sensi del corpo, svolge la sua attività sul piano fisico. (Isacco di Ninive)</p>
<p id="598">Il terzo tipo di conoscenza è quello della perfezione. Per mezzo di essa uno può affinarsi, conquistare tutto ciò che è spirituale e giungere alla somiglianza, mentre è ancora in vita, delle potenze invisibili che compiono il loro servizio, non per mezzo delle azioni esterne, ma tramite la vigilanza della mente. Quando la conoscenza si innalza al di sopra delle cose terrene e delle preoccupazioni esteriori, quando comincia ad esperimentare pensieri appartenenti all’interiorità, quando è attirata verso l’alto e segue la fede nella sua sollecitudine per la vita futura, nel suo desiderio di ciò che ci è promesso e nella ricerca intensa dei misteri nascosti, allora assorbita, tramutata e rigenerata dalla fede, diviene soltanto spirito. Allora può volare verso i regni dell’incorporeo e raggiungere gli abissi dei mare inviolato, che svelano il meraviglioso operare divino nella natura delle creature incorporee e corporee; scoprire i misteri accessibili ad una mente semplice e pura. Allora gli intimi sensi si destano all’attività spirituale secondo l’ordine che regna nella vita immortale e incorruttibile; si compie così ciò che potremmo designare come resurrezione dello spirito, pegno della finale resurrezione. (Isacco di Ninive)</p>
<p id="599">Queste sono le tre possibili forme della conoscenza. Dall’uso della ragione fino al giorno della morte, la conoscenza dell’uomo si polarizza in una di queste tre forme. Il colmo di tutti gli errori e dell’empietà, la perfezione della bontà e la penetrazione di tutte le profondità dei misteri dello spirito, sono il risultato della stessa capacità conoscitiva stimolata da uno di questi centri. In essa capacità, sono contenuti tutti i moti della mente, sia che ascenda o discenda, nel bene, nel male o in qualcosa posto tra i due. Questi gradi della conoscenza sono chiamati dai padri: naturale, contro natura, soprannaturale. Essi costituiscono le tre direzioni lungo le quali l’anima razionale compie il suo cammino verso l’alto o verso il basso; cioè, come già dicemmo, quando l’uomo opera giustamente conforme alla sua natura, oppure quando mediante il ricordo è rapito verso l’alto, al di sopra della sua natura, nella contemplazione di Dio, o quando va al di fuori con il gregge dei porci, dopo aver dissipato le ricchezze del giusto discernimento, per vivere da schiavo con una moltitudine di demoni. (Isacco di Ninive)</p>
<p id="600">Quando la conoscenza non è libera dalle concupiscenze, primo grado di conoscenza, l’anima è insensibile a camminare secondo la volontà divina. La conoscenza seconda accende l’anima, e la rende impaziente di giungere alle soglie della fede. La conoscenza terza, e la quiete da ogni operazione, il godimento dei misteri della vita futura, mediante un’unica e semplice tensione mentale. Finché il nostro essere sarà incapace di trapassare tutta la natura e il gravame della carne, rimaniamo in una condizione di continua mutabilità da un grado all’altro della conoscenza. Ora, come tapino accattone, l’anima comincia il suo servizio nel secondo stadio della conoscenza, quello mediano delle virtù, altre volte resa simile a chi ha ricevuto lo spirito della figliolanza divina nel mistero della liberazione, gioisce nella qualità della grazia spirituale che e il riverbero del suo Donatore; quindi ritorna alle umili operazioni compiute con la collaborazione del corpo. Quaggiù, in questa vita imperfetta, non c’è libertà perfetta. (Isacco di Ninive)</p>
<p id="601">Nel secondo grado, l’operazione della conoscenza consiste in esercizi diuturni e laboriosi. L’operazione nel terzo grado è attività di fede, compiuta non mediante le azioni ma attraverso le rappresentazioni spirituali nella mente. Tale operazione è propria dell’anima, trascendendo essa i sensi. Per fede non voglio si intenda ciò che concerne la distinzione delle Ipostasi divine cui prestiamo il culto; neppure il miracolo della dispensazione della vita divina tramite l’Incarnazione, fede questa veramente preziosa; per fede intendo quella che è accesa nell’anima dalla luce della grazia e che dà vigore al cuore con la testimonianza della mente, introducendovi la certezza della speranza. Questa fede non si manifesta nell’accrescimento di interesse per le cose che giungono attraverso l’udito, parole lette o parole dette ma nello spirituale vedere. La mente vede le cose occulte nell’anima, l’invisibile tesoro divino, nascosto alla vista di chi è legato alla carne e manifestato dallo Spirito a quelli che son nutriti dal cibo di Cristo ed hanno appreso le sue leggi. (Isacco di Ninive)</p>
<p id="602">La conoscenza elargita dalla divina potenza, si chiama soprannaturale; è insondabile e ben più in alto della conoscenza naturale. L’acume penetrativo di questa conoscenza non nasce dalle realtà materiali che sono esteriori, esse generano le altre due forme di conoscenza; ma germoglia e appare nelle più riposte parti dell’anima, libera da materia, inattesa, spontanea ed improvvisa. Rivela la verità della parola di Cristo: Il Regno di Dio è in voi (Luca 17, 21). Non alimenta la speranza con l’invio di immagini che la preannunciano, né la sua venuta è accompagnata da segni sensibili: manifesta se stessa nell’immagine impressa nella mente interiore, senza bisogno di forme che vengono dall’esteriorità. La conoscenza prima, nasce dal costante e diligente lavoro di studio; la seconda sorge dalla vita retta e dalla fede naturale; la terza è figlia della fede che è superamento di ogni conoscenza e sosta di ogni operazione attiva. (Isacco di Ninive)</p>
<p id="603">Accetta, senza timore di errare, la parola nata dall’esperienza; anche se colui che la dice non è addottrinato dai libri. Il tesoro del re più facoltoso non respinge l’obolo che viene dal mendico; i fiumi rigurgitano dell’acqua dei piccoli rivi, e la loro corrente fluisce con potenza. (Isacco di Ninive)</p>
<p id="604">C’è un amore che come fiammella nutrita dall’olio, si spenge se l’olio finisce, o come torrente rimane asciutto quando non piove. C’è un altro amore che, come sorgente, zampilla abbondante sulla terra e mai viene meno. Il primo è l’amore umano; il secondo l’amore che in Dio ha la sorgiva. (Isacco di Ninive)</p>
<p id="605">Non contrastare i pensieri disseminati dal nemico nella tua mente; rompi ogni discussione con essi pregando Dio. Non sempre in noi c’è sufficiente forza per contrastare e rompere i pensieri non retti. Anzi l’opposizione accanita può recarci delle ferite dure a guarire. Nonostante tutta la saggezza e le buone intenzioni, gli spiriti del male vincono sempre quando riescono a farti accettare battaglia. Supposto che tu riesca vittorioso la laidezza di quei pensieri contaminerà la tua mente e il loro tanfo rimarrà a lungo nelle tue narici. Se usi il metodo suggerito da me sarai liberato da tutto questo e dal timore; in queste tentazioni non c’è aiuto se non in Dio. (Isacco di Ninive)</p>
<p id="606">Abbi la sicurezza che Colui che ti protegge ti è sempre vicino; tu ed ogni creatura siete sotto il medesimo Signore. Egli con un solo cenno della sua mano mette ordine e moto in tutti gli esseri. Non turbarti e sii sereno. Nessuno spirito maligno, nessuna bestia nociva, niuno uomo malvagio possono importi il loro volere e farti del male. Ripeti all’anima tua queste parole: a Ho un Patrono che vigila su di me, nessuna creatura può ergersi contro di me senza il volere dell’Alto. Se la volontà del mio Signore è che il maligno domini le creature, chino la testa senza angoscia, non voglio che la volontà del mio Signore rimanga inadempiuta. In tal maniera, traversando prove e tentazioni, giungerai alla gloria. Sperimenterai che la mano di Dio dirige tutto in te e attorno a te; il cuore troverà la forza della fiducia nel Signore. (Isacco di Ninive)</p>
<p id="607">La scelta del compimento del volere di Dio, compete a chi desidera farlo; l’esecuzione di ciò che il volere divino richiede, è opera di Dio. L’uomo che elegge la volontà divina ha bisogno dell’aiuto di Dio. Quando un desiderio di bene nasce in te, nutrilo con preghiera frequente domandando non solo il soccorso divino ma il discernimento per sapere se il desiderio è conforme o no al suo Volere. Non ogni desiderio di bene che nasce nel cuore viene da Dio, ma solo quello che è utile alla nostra crescita spirituale viene da Dio. (Isacco di Ninive)</p>
<p id="608">Quando un desiderio buono non è benedetto dall’aiuto divino, esso viene dallo spirito del male e sarebbe dannoso e non utile, il suo adempimento. Il compimento dei nostri desideri di bene è al di là delle nostre capacità, e non avviene per queste ragioni: perché non c’è coerenza tra la nostra vita e il desiderio; o perché è alieno dall’impegno della nostra specifica vocazione; o perché non è ancora giunta l’ora del SUO adempimento o del principio del suo adempimento; o perché in noi non c’è sufficiente chiarezza e forza; o perché le attuali circostanze non sono mature. Lo spirito del male usa tutte le sue astuzie per presentarci l’esecuzione dei nostri desideri in una luce favorevole. Produce in tal maniera turbamento e inquietudine nell’anima, e agitazione fisica. Somma cura ci è necessaria nell’esame dei nostri desideri di bene. Il meglio è agire sempre con chiara cautela. (Isacco di Ninive)</p>
<p id="609">La volontà dello Spirito è questa: coloro che lo cercano passano attraverso il vaglio del patire. Lo Spirito di Dio non è in chi I ha trovato la quietitudine soddisfatta. Il segno distintivo dei figli di Dio è la sofferenza, mentre il mondo ricerca la quietitudine sensuale. Di quelli che cercano la carnale quietitudine Dio non sa cosa farsene; Dio vuole che l’uomo sia vivo nell’esistenza del mondo, nella sofferenza, nelle asprezze, nelle fatiche, nella penuria, nella nudità, nel bisogno, nella degradazione, negli insulti, in un fisico ribelle, nei pensieri di pianto. Tale stato di cose dimostra vero il detto: «Nel mondo avrete tribolazioni». (Giov. 16, 23). Sa bene il Signore che chi ha una vita facile non può dimorare nel suo Amore; così vieta la facile vita e la gioia terrena a quelli che ama. (Isacco di Ninive)</p>
<p id="610">I santi, con l’amore implacabile verso Dio e le sofferenze affrontate per Lui, hanno acquistato l’audacia di contemplare Dio col volto scoperto e di pregarlo con fiducia. Grande è il potere della preghiera audace. Per questo Dio lascia che i suoi santi siano provati da ogni genere di dolore, vuole che abbiano esperienza concreta del suo soccorrevole aiuto e del suo amore vigile… Per l’esperienza dell’aiuto divino ripetuta frequentemente nelle tentazioni, l’uomo acquista la fede solida che lo rende impavido e gioioso nella prova. (Isacco di Ninive)</p>
<p id="611">Teme l’ora della morte chi non è vigilante, avvicinandosi a Dio paventa il giudizio; ma quando tutto il suo essere è proteso verso le realtà future, il timore è inghiottito dall’amore. Finché l’uomo rimane nella conoscenza e nella vita della carne, la morte lo terrifica. Quando la sua conoscenza è spirituale e la sua vita è conforme alla santità costante è il pensiero in lui del giudizio futuro; in questo caso il suo essere è in accordo con la sua natura, vive nella regione dell’anima, ed è nella condizione giusta per accostarsi a Dio. Raggiunta la conoscenza della verità, risvegliata la conoscenza dei misteri divini e la speranza delle future realtà, l’amore inghiottisce l’uomo carnale che, quale un animale, teme la morte, e annulla anche l’uomo della ragione che ha il timore del giudizio divino. Divenuto figlio, riveste gli ornamenti dell’amore invece del pungolo del timore. (Isacco di Ninive)</p>
<p id="612">Beato chi ha il pensiero sempre fisso in Dio, e che sempre rimane in solitaria comunione con Lui per apprendere la sua conoscenza. La gioia nel Signore è più forte di quella che viene dalla vita; chi riesce ad acquisirla non guarda a sofferenze e non ha più considerazione per la sua stessa vita. L’amore è cosa più soave della vita, più soave del miele e del miele filato. All’amore non importa se per l’amato affronta morte crudele. L’amore è alimento di conoscenza; la conoscenza è dote dell’anima vigorosa, il vigore all’anima viene da prolungata pazienza. (Isacco di Ninive)</p>
<p id="613">Se siamo fedeli all’impegno della sobrietà e pratichiamo il giusto discernimento con la conoscenza, l’impeto dell’assalto passionale non toccherà la nostra mente. Le porte del cuore gli rimangono chiuse, non per una resistenza combattiva, ma perché l’anima è colma di consapevole vigilanza e di conoscenza spirituale, mentre le forze del desiderio sono protese verso la contemplazione. L’uomo custodisce il riposto tesoro del cuore finché è fedele alla sobrietà ed all’oculata vigilanza. Quando abbandona queste posizioni diventa fiacco e il tesoro gli vien rapito. L’operazione della vigilanza deve durare non solo fino all’apparir dei frutti, ma al termine del raccolto. La grandine può rovinare i frutti già maturi. (Isacco di Ninive)</p>
<p id="614">La vita presente può paragonarsi allo scrivere su tavolette cosparse di cera; quando uno lo desidera può aggiungere, cambiare o cancellare le lettere già scritte. La vita futura invece è come lo scritto su rotolo di pergamena polita, sigillato da regale suggello, in esso non è lecito aggiungere o togliere alcunché. Per questo, finché rimaniamo nel mezzo alla mutabilità, vigiliamo su di noi, avendo il potere di aggiungere o togliere a ciò che l’esperienza imprime in noi, raschiamo il male che Ci viene dal passato e aggiungiamo lettere di vita più giusta. Durante il tempo della vita presente, Dio non mette il suo sigillo a ciò che di bene o di male facciamo, il sigillo ultimo sarà apposto al momento del nostro ingresso nell’eternità. (Isacco di Ninive)</p>
<p id="615">La preghiera domanda un costante esercizio che renda la mente capace di raggiungere la sapienza. La solitudine – allontanamento da traffici e pensieri alieni – prepara la preghiera. La solitudine è la via della preghiera, e la preghiera è la via dell’amore divino; la preghiera svela i motivi di amare Dio. (Isacco di Ninive)</p>
<p id="616">Se metti su un piatto della bilancia i frutti del combattimento e delle pratiche spirituali e nell’altro il silenzio, vedrai che questo sarà più pesante di tutto il resto. Svariati e numerosi sono i consigli che l’uomo ha a sua disposizione per il combattimento spirituale; se uno si consacra al silenzio, diventano superflui i primi e superflue le pratiche adusate; sperimenterà di aver trapassato la loro regione e di essere alla soglia della santità. (Isacco di Ninive)</p>
<p id="617">La misericordia fecondi ogni tuo movimento interiore. La compassione sia lo specchio che in te riflette la somiglianza e la vera immagine di Dio e dell’essenza del Sacro. Mai raggiungerà la perfetta mondezza il cuore duro e spoglio di misericordia. L’uomo misericordioso è il medico della propria anima; ha dissipato le passioni con un vento gagliardo che nasce da lui stesso. La viva parola del Vangelo ci dice che esso è il dono pietoso di Dio. (Isacco di Ninive)</p>
<p id="618">Un sant’uomo disse: «Il silenzio tronca ogni pretesto e causa di nuovi pensieri, entro le mura della propria cella scolorano e appassiscono le memorie delle cose che ci concernono. Quando le cose passate tramontano nell’attività del pensiero, la mente, riportandole nella loro esatta prospettiva, rifà il cammino Verso la sua dignità». (Isacco di Ninive)</p>
<p id="619">Un’altro disse: «Scegli la dilettevole operazione della veglia notturna, usata dai monaci perfetti a demolire il vecchio Adamo, e rinnovare il proprio spirito. Nelle ore notturne l’anima sente la vita immortale e questo sentimento la spoglia delle vesti tenebrose e apre la via alla discesa dello Spirito Santo». (Isacco di Ninive)</p>
<p id="620">Se durante le diverse operazioni della vita solitaria riesci a mantenere la mente libera da divagazioni, e il canto erompe improvviso dal tuo labbro, rimanendo intatta la taciturnità interiore, e questo avviene senza la partecipazione del tuo volere e dopo lungo raccoglimento, sappi che stai andando avanti nella via del silenzio, e la dolcezza dell’anima sta mettendo profonde radici in te. Perché lo sterile silenzio è veramente riprovevole. Se ancora noti che ogni tua cogitazione ogni tuo ricordo e pensiero contemplativo, germoglianti dal silenzio, riempiono di lacrime i tuoi occhi, e vedi le lacrime scorrere sulle guance liberamente, sappi che la barriera che ti separa da Dio principia a crollare, con grande scorno dei nemici del tuo spirito. Se alle volte avverti il tuo pensiero scendere nel più profondo di te stesso, senza tua premeditazione e in modo inconsueto, e se rimani in questo stato per del tempo, e se dopo continua in te pace di pensieri, e se tale esperienza diviene ricorrente, sappi che la nube della presenza di Dio ha cominciato a coprire la tenda della testimonianza (Esodo 40, 34). Non esser stupito, se, dopo aver intrapreso l’impegno del silenzio, non trovi requie dagli impulsi passionali. Il cuore del mondo rimane per del tempo nell’ombra dopo il sorgere del sole; l’odore delle medicine e il profumo d’incenso a lungo restano nell’aria. Quanto più è vero questo con le passioni! Sono come cani abituati a leccare il sangue dentro la macelleria, quando la porta è chiusa, stanno fuori abbaiando, finché la forza dell’abitudine non vien meno. Il tuo avanzare è contrassegnato da questi chiari indizi: in ogni cosa sarai sorretto dalla speranza e nutrito dalla preghiera; la tua mente saprà servire utilmente e in ogni incontro con gli altri e nelle debolezze della natura umana; le deficienze del tuo prossimo non avranno più importanza; avrai intenso desiderio di lasciare la vita terrena e di raggiungere la futura; ogni penosa vicenda ti si presenterà come qualcosa di utile e di meritato, e ringrazierai Dio sempre. (Isacco di Ninive)</p>
<p id="621">La creatura umana è soggetta a mutazioni senza fine; lo stesso singolo uomo differisce da un’ora all’altra. L’uomo che possiede il chiaro discernimento può verificare la verità di quanto ho asserito prendendo se stesso come oggetto di esame. Se è addestrato al controllo delle sue forze e si osserva con vigile coscienza, potrà capire quanto frequentemente il suo pensiero muti, con quale rapidità da uno stato di pace passi al suo contrario, e riuscirà a scoprirne le cause. (Isacco di Ninive)</p>
<p id="622">Macario ammonisce i suoi frati a non disperare quando scoprono in loro un cambiamento verso il peggio. Perché anche chi ha raggiunto il livello della mondezza del cuore oscilla perennemente tra il meglio e il peggio, come l’aria che ora è calda ora è fredda; nonostante questo variare deve permanere nella vigilanza e mai abbandonarsi all’indulgenza verso di sé . Anche se sarà oculato nella giusta disciplina subirà tali oscillazioni, pur non volendo. (Isacco di Ninive)</p>
<p id="623">Il beato Marco, afferma la stessa cosa: «Il mutamento avviene in ognuno, come nell’atmosfera». In ognuno, non solo nel peggiore e nel più abbietto, anche in chi ha raggiunto la perfezione. Similmente nella natura il freddo è seguito dal caldo, la grandine dal tempo buono, così nel nostro impegno, il tempo della grazia segue quello della lotta; alle volte l’anima è scossa e ondate crudeli l’assalgono, poi sopraggiunge il cambiamento, la grazia discende e colma il cuore dell’uomo con la pace di Dio, accompagnate da casto e calmo pensare. (Isacco di Ninive)</p>
<p id="624">L’umiltà senza compiere sforzi ottiene il perdono dei molti peccati; senza l’umiltà, qualunque sforzo è vano e produce iattura. L’umiltà è per ogni virtù ciò che è il sale per il cibo. L’umiltà nasce nel cuore dell’uomo che ha pensieri di contrizione verso se stesso, si considera un nulla e si giudica con severità. Quando è presente ci trasforma in figli di Dio. (Isacco di Ninive)</p>
<p id="625">I modi per acquistare l'umiltà sono: il ricordo dei peccati e della prossimità della morte sia fermo nel tuo pensiero; vesti poveramente; scegli sempre l’ultimo posto; con gioia accetta di compiere i più modesti e infimi servigi; non essere disobbediente; custodisci il silenzio; non amare gli incontri mondani; preferisci rimanere ignorato e reputato inetto; niuna cosa tenere esclusivamente per tua; non amare le conversazioni in mezzo alla moltitudine; non essere attaccato al lucro; soprattutto non voler biasimare o accusare alcuno; sii superiore all’invidia; non sopraffare nessuno, preferisci di essere sopraffatto dagli altri; compi il tuo lavoro ascetico nella segretezza; non ti preoccupare degli altri ma di te stesso. In poche parole: il sentirsi pellegrino sulla terra, la povertà e il silenzio partoriscono l’umiltà e la mondezza del cuore. (Isacco di Ninive)</p>
<p id="626">Il segno della perfezione raggiunta è: quando uno pur condannato dieci volte al giorno ad esser bruciato vivo per amore del suo prossimo e non dice basta !… (Isacco di Ninive)</p>
<p id="627">Nessuno perviene nella regione di questo amore se in lui non nasce un segreto sentimento di speranza. Chi ama il mondo non può amare gli uomini. Quando uno raggiunge questo amore è avvolto da questo amore e da Dio stesso. Chi ha trovato Dio non cerca niente di soprappiù, si spoglia anche del suo stesso corpo. Se uno è rivestito, dell’amore per questo mondo e per la vita terrena, non potrà esser rivestito da Dio finché non rinuncia a tutto… (Isacco di Ninive)</p>
<p id="628">L’umile non è mai agitato, inquieto o turbato, mai ha pensieri esaltati o instabili, in ogni circostanza rimane calmo. Nulla lo sorprende, lo angoscia, o lo sgomenta, non essendo vulnerabile alla paura o all’alterazione durante le prove dolorose; nè alla frenesia o all’eccitazione nei momenti di gioia. Tutto il suo gaudio e contentezza sono in ciò che è conforme al beneplacito del suo Signore. (Isacco di Ninive)</p>
<p id="629">L’umile si perita dal pregare Dio chiedendo qualcosa, non conosce neppure il modo di formulare tali preghiere. Con semplicità custodisce nel silenzio i suoi sensi e aspetta la misericordia e ciò che il suo venerato Signore ama mandargli. Quando prostrato con la faccia al suolo, mentre i suoi occhi interiori si sollevano alla soglia del Santo dei Santi, dove dimora Colui la cui abitazione è la tenebra, davanti al Quale i Serafini abbassano gli occhi, riesce a ripetere queste parole soltanto: «LA TUA VOLONTA' si compia in me, Signore !». (Isacco di Ninive)</p>
<p id="630">Cammina davanti a Dio nella pura semplicità, non nelle sottili astuzie della mente. La pura semplicità dona la fede; la speculazione sottile e tortuosa genera in te la vanità; la vanità partorisce la dimenticanza di Dio. (Isacco di Ninive)</p>
<p id="631">Quando nella preghiera ti metti davanti a Dio, il tuo pensiero diventi semplice come quello di un bimbo che non sa parlare. Non dire davanti a Dio parole che nascono da cultura intellettuale, approssimati a Lui con ingenuo pensiero, davanti a Lui cammina come fanciullo che si sente protetto dallo sguardo paterno. ~ scritto: a Dio vigila sui semplici» (Salmo 114, 6). Semplice non è chi ha tenera età, ma chi possedendo la conoscenza che viene dal mondo dei sensi, vi rinuncia per imparare la perfetta Sapienza, che non si apprende dai libri. Prega Dio che ti aiuti a giungere a tanta sapienza. Usa nel chiederla, diligenza, fervore, ardore, finché non l’avrai ricevuta. Questo dono ti sarà concesso, se con fede t’impegnerai ad affidare a Dio tutte le tue preoccupazioni e a sostituire le tue misure di prudenza con la Provvidenza divina. Dio vedendo il tuo desiderio, la purezza dei tuoi pensieri che riposano in Lui e non in te, la tua speranza fiduciosa, farà scendere in te questo potere inscrutabile e tu avrai coscienza di possederlo. La coscienza di tale potere ha permesso ad alcuni di affrontare senza paura le fiamme, ad altri di camminare sulle acque con la ferma sicurezza di non affondare. (Isacco di Ninive)</p>
<p id="632">Quando ti sarai consegnato con fiducia assoluta al Signore, Onnipotente nel proteggerti e nel vegliare su di te, non tornare più alle preoccupazioni della carne; ripeti all’anima tua: «Mi basta, in ogni possibile evenienza, l’aiuto di Colui cui ho consegnato me stesso. Non vivo più nella regione delle preoccupazioni; Egli sa questo». Allora diverrai il testimone dei miracoli di Dio, vedrai Dio sempre vicino a chi lo teme, e la sua invisibile Provvidenza accompagnare i suoi fedeli. Non voler dubitare della sua presenza invisibile; spesso per darti sicurezza gioiosa si manifesterà sensibilmente ai tuoi occhi. (Isacco di Ninive)</p>
<p id="633">La grazia irrompe nel cuore appena questo rifiuta ogni aiuto sensibile ed ogni speranza umana, seguendo Dio con fede e purezza. La grazia è seguita da soccorsi appropriati. Il potere della grazia si manifesta avanti tutto nelle cose concernenti il corpo, aiutando ad averne la padronanza e a sperimentare vigorosamente le cure della Provvidenza anche nei suoi riguardi. Sperimentato l’aiuto nella regione del sensibile, più facile è la convinzione di essere soccorsi in quella dell’invisibile. In essa, l’azione della grazia si esplica con il fare ordine in mezzo al groviglio dei pensieri e delle idee intricate, diventa facile scoprirne il significato recondito, il loro rapporto scambievole, il loro aspetto ingannevole, il loro concatenamento e il travaglio che danno all’anima. Insieme la grazia getta confusione nei desideri degli spiriti del male, e indica, come un dito puntato, la sofferenza cui uno sarebbe andato incontro, se fosse rimasto nella ignoranza. A questo punto nasce in lui il pensiero di poter pregare Dio per qualunque cosa, minima o grande. (Isacco di Ninive)</p>
<p id="634">La saggezza nel combattimento spirituale, la conoscenza sperimentale della protezione divina, la certezza della vicinanza di Dio, la solidità della fede in Lui, sono direttamente proporzionate al patire di ciascuno. (Isacco di Ninive)</p>
<p id="635">Appena la grazia si accorge che una ombra di dubbio è penetrata nei pensieri di qualcuno e che costui principia a pensare superbamente di se stesso, lascia libera la via alle tentazioni. Il loro reale assalto non si placa, finché l’anima, riconosciuta la sua fragilità, non si raccolga vicino a Dio con umiltà. (Isacco di Ninive)</p>
<p id="636">Non stupirti se quando sei sulla soglia della virtù verrai assalito da gravi e intense tribolazioni. La virtù non è virtù se non implica arduo travaglio… Per questo Cristo ti dice: «Prendi prima la tua croce e poi seguimi». (Isacco di Ninive)</p>
<p id="637">Niente è più forte della disperazione. Essa non conosce potere che la domi. Quando un uomo rimane privo di ogni speranza, nessuno lo può eguagliare nell’audacia. Nessun nemico può opporglisi, nessuna previsione di sofferenza può indebolire i suoi propositi. Ogni sofferenza possibile è più lieve della morte, lui ha piegato il capo per accettare la morte. (Isacco di Ninive)</p>
<p id="638">In ogni tempo, la speranza di ciò che è più facile rende l’uomo dimentico di ciò che è nobile, degno e grande. Tanto nel passato come ora, è questo fatto e nient’altro che ha privato l’uomo di vigore, cosicchè, non solo non ha raggiunto la vittoria ma ha perduto il suo vero bene. In breve: l’uomo dimentica il Regno dei cieli solo per la speranza di effimeri conforti nella vita presente. Chi non sa che l’uccello si avvicina al nido solo per la speranza di trovar riposo? (Isacco di Ninive)</p>
<p id="639">Gesù, l’elargitore della vita, riassume la pienezza dei comandamenti nell’amore di Dio e nell’amore dell’immagine di Dio, l’uomo. Il primo sazia l’anelito della contemplazione; il secondo quello della contemplazione e della azione. L’essenza di Dio è semplice, invisibile ed in sé non manchevole di nulla; la coscienza, quando si immerge in se stessa non ha bisogno di attività fisica nel suo rapporto con Dio. La sua attività in ciò è semplice e si svolge in quella parte della mente che corrisponde alla semplicità di quella venerabile Causa che è oltre i sensi fisici. Il secondo comandamento dell’amore per l’uomo, a motivo del duplice aspetto della nostra natura, richiede che attuiamo nella carne quell’amore che è in atto nella regione impalpabile della coscienza. Siccome l’azione precede la contemplazione, non è concesso all’uomo di ascendere alla regione di ciò che è superno se prima non ha compiuto ciò che appartiene all’inferiore. Nessuno, che sia negligente nel compiere le opere che manifestano sensibilmente l’amore per l’uomo, può affermare di progredire in esso. Solo le opere provano l’esistenza dell’amore. Se siamo fedeli nel loro compimento, vien data all’anima la possanza di dilatarsi verso la regione della più alta contemplazione divina con un atto apprensivo semplice e incomparabile. (Isacco di Ninive)</p>
<p id="640">Chi vuole amare Dio sopra tutte le cose, abbia cura della mondezza del suo cuore; essa è nel superamento delle forze passionali. Le forze passionali sono la porta chiusa davanti alla mondezza del cuore. Senza la mondezza del cuore l’anima non può reggere nel tempo della preghiera; la fedele stabilità nella preghiera è il frutto della mondezza del cuore e del travaglio affrontato per raggiungerla. L’ordinato cammino verso di essa è il seguente: la pazienza unita al controllo di se stessi, muove battaglia alle forze passionali per acquisire la mondezza del cuore; la vera mondezza porta alla mente il dono della fedele stabilità nella preghiera. (Isacco di Ninive)</p>
<p id="641">Facciamo, da parte nostra, ogni sforzo per ordinare la regione del nostro cuore con le opere della penitenza e di una vita gradita a Dio; e ciò che sarà la volontà di Dio verrà spontaneamente da sé , se lo spazio del cuore è puro e incontaminato… (Isacco di Ninive)</p>
<p id="642">Quando con l’osservanza dei comandamenti e il duro travaglio di una vita vera, l’uomo va oltre il regno delle passioni, acquista la santità dell’anima con i mezzi comuni dell’osservanza della legge, riceve il latte da una regione posta fuori dal mondo dei sensi, avendo deposte le impronte dell’uomo vecchio ed essendo nato di nuovo, come alle origini, nella regione dello Spirito. Quando, per opera della grazia, acquista i sensi dell’uomo interiore, diventa creatura visibile del regno dello Spirito, e viene a ricevere il mondo nuovo che è quello libero dal molteplice. (Isacco di Ninive)</p>
<p id="643">La contemplazione, retaggio dei figli di Dio è congiunta alla fede ed è alimentata dal pascolo delle Scritture. Molte parole, il cui senso è sigillato alla sapienza umana, diventano chiare con l’aiuto della fede, ne riceviamo la comprensione mediante quella contemplazione che segue l’opera della purificazione… La fede è madre della speranza… (Isacco di Ninive)</p>
<p id="644">La vera porta della contemplazione è l’amore. Ogni ascesa nella rivelazione della Sapienza e nella contemplazione dei misteri, è guidata dall’amore di Dio. Prima di tutto, dobbiamo acquisire l’amore, poi raggiungeremo senza sforzo la contemplazione delle realtà spirituali… L’amore è la regione delle rivelazioni; in essa la contemplazione viene incontro spontaneamente… (Isacco di Ninive)</p>
<p id="645">Finché uno si arrovella nel fare degli sforzi, tentando di costringere lo spirituale a scendere in lui, non ottiene che resistenza. Se, nella sua presunzione, si accanisce a tener gli occhi alti verso le realtà spirituali e tenta di conquistarle con le sue capacità mentali fuori del tempo prestabilito, la sua vista s’intorbida e invece di esse realtà, vede ombre e fantasmi. Quando comprenderai ciò, con discernimento e riflessione, smetterai di aspirare alla contemplazione prima del tempo prestabilito. Se ti sembra di veder qualcosa proprio della contemplazione, prima di essere entrato nella regione dell’amore e della mondezza del cuore, sappi che questo qualcosa è ombra di fantasma, non contemplazione… (Isacco di Ninive)</p>
<p id="646">… Leggi i Vangeli, nei quali Dio dischiude il mistero dell’universo, la tua mente scenda nelle profondità delle meraviglie divine. La tua lettura si svolga nel silenzio, lontano da ogni agitazione. Sii libero da ogni preoccupazione che viene dalla carne e dal tumulto della vita, così, quando la dolcezza del senso delle parole evangeliche giunge, tu possa essere intimamente consapevole del suo soave sapore, superiore ad ogni sensazione e la tua anima ne fruisca. (Isacco di Ninive)</p>
<p id="647">Quando l’uomo si consacra per sempre a Dio, la sua vita scorre con serenità di mente. Senza la liberazione dalle passioni l’anima non può esser immune dal pensiero agitato, finché non avrà introdotto il silenzio nella sua sensibilità non raggiungerà il calmo pensare. La sapienza spirituale è il premio di aspre prove. La finezza del pensiero si raggiunge con la lettura accurata. Il calmo pensare introduce nei più segreti misteri. Senza la fiducia nella realtà di fede, l’anima non può affrontare con audacia le tentazioni. L’esperienza evidente della protezione divina, alimenta la speranza in Dio. (Isacco di Ninive)</p>
<p id="648">… Con la perseverante memoria in Dio, l’anima di tanto in tanto giunge allo stato di estasi e di stupore… (Isacco di Ninive)</p>
<p id="649">Le fatiche ascetiche senza la mondezza del cuore sono simili ad un seno sterile, non conducono alla conoscenza di Dio. Alcuni finiscono le forze fisiche nell’ascesi, ma, essendo negligenti nell’estirpare le male radici delle passioni nella loro mente, non raccolgono niente. (Isacco di Ninive)</p>
<p id="650">Quando l’anima è illuminata dal costante ricordo di Dio ed è vigilante di giorno e di notte, il Signore la protegge con una nube che di giorno le dà il sollievo dell’ombra e di notte ne illumina l’oscurità. (Isacco di Ninive)</p>
<p id="651">Quando la tua anima è vicina ad abbandonare la regione delle tenebre, vedrai questi segni: il cuore sarà una fiamma, accesa e ardente giorno e notte; il mondo ti apparirà effimero come polvere e spregevole come rifiuto; la dolcezza dei nuovi pensieri che giorno e notte sbocceranno in te ti renderà indifferente ai cibi. Una fontana di lacrime si dissigillerà in te, scorrerà libera come sorgente perenne accompagnando ogni tua azione: la lettura, la preghiera, la meditazione, il tuo cibo e la tua bevanda e qualunque altra cosa tu faccia. Quando vedrai questo in te, esulta perché hai attraversato il gran mare. Accresci tua diligenza e sii vigilante perché questa grazia cresca ogni giorno di più in te. Però ricorda che ancora non sei salito sulla montagna di Dio… (Isacco di Ninive)</p>
<p id="652">Il vino dona calore al corpo, la Parola di Dio riscalda la mente. L’uomo acceso dall’ardore, vien rapito nella meditazione dell’oggetto della sua speranza ed ha l’anima pronta ad accogliere la vita futura. L’uomo inebriato dal vino non vede ostacolo di sorta davanti a sé; e l’uomo intossicato dalla speranza non conosce sofferenza che viene dal mondo. Beato chi, per amore di Dio, ha cinto i fianchi di pura semplicità e traversa il mare della sofferenza senza volgersi indietro. Chi lancia in questa reale traversata la propria navicella, sostenuto dalla speranza, non torni indietro e non si fermi ad investigare la rotta. Ma, compiuta la traversata, e guardando indietro ai tempestosi passaggi, ringrazi Dio per la liberazione dalle strettezze, dalle rapide e dalla durezza del cammino di cui non conosceva niente. Quando la speranza spinge alla traversata transita il mare con il suo primiero ardore, non dando peso alle esigenze del corpo o alle possibili perplessità, non curando se la sua navigazione giungerà o no in porto. Affronta con coraggio ogni travaglio per il bene, non esporti a questa impresa con l’anima incerta; non permettere al tuo cuore di vacillare nella fiducia in Dio, altrimenti inutile è la tua fatica e il tuo lavoro diventa un peso. Finché non sei pervenuto alla regione delle lacrime, puoi esser certo che ancora le tue cose occulte sono in servizio del mondo. Cioè interiormente sei uomo di mondo ed operi l’opera di Dio con l’uomo esteriore, mentre l’interiore uomo è infecondo; il suo frutto comincia con le lacrime. Quando sarai pervenuto alla regione di dette lacrime, sappi essere la mente tua uscita dal carcere di questo mondo, aver posto il piede sulla strada che conduce all’uomo nuovo, e cominciato a sentire l’aria profumata del miracoloso e nuovo mondo. Le lacrime cominciano a scorrere perché è prossimo il parto del figlio dello Spirito. La grazia, che è la madre comune di tutti, vuole, in maniera per noi misteriosa, far nascere l’immagine di Dio alla chiarità della vita che deve venire. Questa specie di lacrime è diversa da quella che, di tanto in tanto, è concessa ai solitari consacrati al silenzio, questi ne fruiscono alcuna volta stando in contemplazione, altre volte leggendo la Sacra Scrittura, o nel tempo della preghiera. La specie di lacrime cui accenno è di ogni tempo e scorre incessante giorno e notte. Gli occhi, in questo caso, diventano a modo di sorgente d’acqua per lo spazio di due anni, o più. Poi uno entra nella quiete dei pensieri. Dopo la quiete dei pensieri, nella misura concessa alla nostra natura, entra, il solitario, in quel riposo di cui parla San Paolo (Ebr. 4, 3). In questa quiete pacifica, la sua mente comincia a contemplare i misteri; lo Spirito Santo principia a rivelargli le realtà celesti; Dio abita in lui e destasi nel suo cuore il frutto dello Spirito. Ascolta ancora questo: quando sarai entrato nella regione della quiete dei pensieri, ti sarà tolta l’abbondanza delle lacrime, esse sgorgheranno da te misuratamente e nel tempo conveniente. (Isacco di Ninive)</p>
<p id="653">Tre sono gli stati attraverso i quali l’uomo che progredisce passa: dei principianti, dei proficenti, dei perfetti. Nel primo l’orientamento del pensiero è verso il bene, la mente è agitata da viziose passioni. Nel secondo la mente è tra la passionalità e l’invulnerabilità, e i pensieri si muovono egualmente dalla parte destra e dalla sinistra, e ancora non cessa di difendere luce e tenebre insieme. Anzi, chi è in questo stato, se cessa per poco la lettura delle divine Scritture e il richiamo delle forme delle virtù nella sua mente, se non si guarderà dalle cose esteriori con quella circospezione che genera l’interiore vigilanza, verrà attratto dalle passioni viziose. Ma se egli invece nutrirà il suo ardore per le cose spirituali, nel modo detto, cercando, alimentando i pensieri vari con la lettura delle divine Scritture; evitando di deviare verso la parte sinistra; vigilando con amore sull’anima sua e domandando con faticosa e paziente preghiera; Dio gli aprirà la porta, in grazia specialmente della sua umiltà. Le cose segrete son manifestate agli umili. Questo è il terzo stato. (Isacco di Ninive)</p>
<p id="654">L’uomo dalle molte sollecitudini non può praticare il silenzio, perché le troppe occupazioni gli fanno perdere la quiete e la tranquillità; anche contro il suo volere. Il solitario deve fermarsi davanti a Dio, e sollevare a Lui, di continuo, gli occhi, se veramente vuole dominare la mente, liberarsi dai movimenti viziosi che l’attraversano, e conoscere nella tranquillità dei pensieri ciò che esce ed entra in lui. Se tu non sei senza sollecitudini non pretendere che la luce scenda nel tuo cuore; né chiedere il silenzio e la pace finché i sensi sono sfrenati. Senza l’assidua orazione non ti puoi approssimare a Dio. Dopo l’esercizio della preghiera, se una nuova sollecitudine verrà nella tua mente, sarà abbattuta. Le lacrime, le profonde prostrazioni nella preghiera, il prolungare con ardore l’orazione destano il calore della dolcezza delle lacrime dentro il cuore che vola verso Dio rapito gridando: L’anima mia ha sete di Dio, fonte viva; quando verrò e comparirò davanti a te?» (Salmo 41, 2). Chi di questo vino s’inebria e poi ne è privato, sa la miseria nella quale vien lasciato, e ciò che gli è stato tolto per la sua fragilità. (Isacco di Ninive)</p>
<p id="655">Oh ! com’è duro per chi conduce vita di solitudine, il conversare con gli uomini! Come il forte gelo brucia e distrugge il frutto degli alberi, così il parlare degli uomini, anche se di breve tempo, dissecca il fiore delle virtù che riccamente circondava la pianta dell’anima, piantata lungo il rivo dell’acqua della penitenza. Come una forte brinata arde i verdi germogli della terra, così le conversazioni degli uomini bruciano le radici della mente, da dove i virgulti delle virtù cominciano a rampollare. Come l’uomo nobile e onorato, quando ha bevuto troppo dimentica la sua nobiltà e si espone al ridicolo per i pensieri che scaturiscono dal vino; così l’intatta integrità dell’anima è alterata dalla vicinanza degli uomini e dal conversare con loro. Il solitario perde la vigilanza; la direzione della sua mente è resa incerta; e il sostentamento della sua vita vera è perduto.  (Isacco di Ninive)</p>
<p id="656">Finché l’uomo non odierà, veracemente col cuore, le cause del peccato, non sarà liberato dal diletto prodotto dall’azione peccaminosa. Questa è la più fiera battaglia, che l’uomo combatte fino al sangue. In essa è provata la libertà dell’amore dell’uomo per le virtù. (Isacco di Ninive)</p>
<p id="657">La religione è madre di santità, da essa nasce il primo gusto della comprensione dei misteri di Cristo, esso costituisce il primo ordine della conoscenza spirituale. L’anima inquinata non può salire al regno intatto della comunione con gli spiriti dei santi. Chiarifica, con le lacrime, la bellezza della tua integrità, con digiuni e solitario silenzio. La piccola tribolazione, per amore di Dio, è meglio di una grande azione priva di sofferenza. L’opera fatta senza travaglio è giustizia compiuta dagli uomini di mondo, i quali fanno limosina dei beni esteriori ma non conquistano sé stessi. Tu, invece, imita il patire di Cristo perché possa esser partecipe della sua gloria. La mente non sarà illuminata dalla gloria di Gesù, se il corpo non patisce pena per amore di Cristo. (Isacco di Ninive)</p>
<p id="658">In due modi l’uomo sale sulla croce: con la crocifissione del corpo, e con l’ascendere in contemplazione. Il primo si ha con l’evadere dalla prigione delle passioni, il secondo è il dono dell’operazione della mente liberata. La mente non si sottopone a Dio se il corpo non è dominato da lei. Il regno della mente è la crocifissione del corpo, e la mente non accetta il dominio di Dio se la libertà dell’arbitrio non è soggetta alla ragione. Chiunque è sottoposto a Dio, è prossimo al dominio di tutte le creature. (Isacco di Ninive)</p>
<p id="659">Una virtù ne segue un’altra, perché il sentiero della bontà sia meno arduo e faticoso, così l’uomo acquistandole progressivamente trova più lieve il cammino e le difficoltà che incontra nell’acquisto della bontà gli si rivelano gradevoli come qualcosa di buono. Nessuno può esser libero dall’avidità se non è pronto a sostenere le tentazioni con gaudio. Nessuno può sostenere le tentazioni se non crede che la sofferenza, a sostener la quale è preparato, conduce a qualcosa di meglio del conforto corporale. Chiunque si privi del possesso materiale, ma non si separa dal desiderio dei sensi, del vedere e dell’udire, avrà doppia tribolazione: miseria e sofferenza. Se le immaginazioni delle dette cose materiali, producono penosi sentimenti nell’uomo, cosa sarà quando esse gli saranno vicine? Quanto è buona perciò la solitudine! In essa solo il ricordo agisce come tentatore, ma da essa viene grande e potente aiuto per vincere. (Isacco di Ninive)</p>
<p id="660">Non chiedere consiglio a chi non conduce una vita simile alla tua, anche se costui è molto saggio. Mostra i tuoi pensieri a chi, quantunque idiota, ha esperienza delle cose, invece che a grande filosofo che ragiona basandosi sulle sue speculazioni ma non ha esperienza concreta. L’esperienza è, non che l’uomo avvicini le cose scandagliando le cause di esse, ma che apprenda dal lungo trattare con esse la loro utilità o danno. Molte volte, dall’apparenza una cosa sembra dannosa, mentre è giovevole in profondità; e contrariamente una appare utile e in verità è dannosa. Perciò abbi per consigliere chi è sperimentato nella saggezza, nella pazienza e discrezione. (Isacco di Ninive)</p>
<p id="661">Quando troverai nella tua anima una pace immutabile, allora abbi paura; sei ancora lungi dal giusto sentiero, percorso con travagliata fatica dai Santi. Quanto più andrai avanti nella via della città del Regno, questa sarà l’indicazione del tuo giusto procedere: forti tentazioni ti verranno, e quanto più avanzerai tanto di più si moltiplicheranno. Perciò, quando nel tuo cammino più forti si faranno le tentazioni, sappi che l’anima tua è misteriosamente entrata in un più alto stato di perfezione, e che le è stata concessa una maggior grazia. Esatta è la proporzione tra la grazia e la tentazione. Quando l’anima è immeritevole di grandi tentazioni è anche immeritevole di grandi grazie. (Isacco di Ninive)</p>
<p id="662">Differenti sono tra loro le tentazioni, alcune sono per l’accrescimento della bontà, altre ci son date in punizione della superbia del cuore. Le tentazioni stimolate dal pungolo dello spirito, conducono avanti l’anima; le tentazioni che destano, saggiano e purificano l’anima sono queste: pigrizia, pesantezza del corpo, stanchezza delle membra, scoramento, tenebra del pensiero, ansia da debolezza corporale, perdita temporanea della speranza, confusione di pensiero, privazione d’umano soccorso, penuria di mezzi di sostentamento fisico, e simiglianti cose. Queste tentazioni rendono l’anima solitaria, fiduciosa solo di Dio, e il cuore contrito ed umile. Queste tentazioni il Dispensatore divino distribuisce secondo la capacità e la necessità di coloro che le sopportano. In esse sono insieme conforto e opposizione; lotta ed aiuto; luce e tenebra; battaglia e sconfitta; pressura e respiro. Esse sono il segno che uno, con l’aiuto di Dio, è incamminato verso la liberazione. (Isacco di Ninive)</p>
<p id="663">Le tentazioni con le quali Dio assale gli uomini che resistono alla sua bontà opponendoGli la loro superbia sono: difettosità della sapienza umana; acuta sensualità che non dà loro tregua; temperamento iracondo; brama di imporre la propria volontà, di litigi e di contese; cuore sprezzante di tutti; mente interamente erronea; bestemmia contro il nome di Dio; sospetti, assurdi e ridicoli, di essere oggetto di derisione; esposizione, manifesta o segreta, alle beffe dei demoni; desiderio di vivere in mezzo al rumore del mondo per ciarlare vanamente e senza fine; ricerca continua di nuove e false rivelazioni; promesse di cose al di sopra della propria possibilità. Queste sono tentazioni nell’anima. Nella parte fisica hanno queste tentazioni: sofferenze; complicati attacchi di male, prolungati e di difficile cura; incontri con uomini empi e tristi; caduta nelle maglie di persone moleste; improvvisi inciampi e penose cadute; sventure su di loro e i loro congiunti. Tutte queste cose seguono la superbia; esse cominciano ad apparire all’uomo appena principia a ritenersi sapiente, finché rimane nei suoi pensieri d’orgoglio esse non lo lasceranno. (Isacco di Ninive)</p>
<p id="664">Infine c’è un’altra sorta di tentazioni: lo scoramento per la perdita della pazienza. Tutte le avversità e tribolazioni non sostenute dalla pazienza raddoppiano il patire. La pazienza dell’uomo discaccia il patire, lo scoramento genera il patire. La pazienza è madre di consolazione ed è una forza che nasce nel cuore non pusillanime. Senza la grazia divina, l’uomo non trova tale forza quando è in mezzo alle tribolazioni. Questa grazia è concessa nella perseveranza d’orazione e nello spargimento di lacrime. Quando a Dio piace sottoporre l’uomo a grande tribolazione, lo consegna alla pusillanimità del cuore. Questa partorisce la forza dello scoramento che, crescendo in lui, soffoca l’anima; la qual cosa è pena d’inferno. Nascono in lui mille tentazioni: disorientamento; irritazione; proteste e lamenti sulla propria sorte; pensieri perversi; fuga di terra in terra; e simiglianti cose. Cagione di tutto ciò è la tua negligenza. Non essendoti tu preoccupato di trovarvi il rimedio, il quale è uno: l’umiltà del cuore. Secondo la misura della tua umiltà ti sarà data la pazienza nelle tribolazioni; secondo la tua pazienza il patire avrà sollievo e troverai consolazione. Secondo la consolazione crescerà in te l’amore di Dio; e secondo l’amore tuo crescerà il gaudio dello Spirito Santo. Dio non toglie le tribolazioni dai suoi servi, ma dona ad essi la pazienza nelle prove come ricompensa alla loro fede e al loro abbandonarsi a Lui. (Isacco di Ninive)</p>
<p id="665">Siccome è impossibile passare un gran mare senza nave o vascello, così non si può giungere all’amore senza il timore di Dio. Il mare putrido posto tra noi e il paradiso, può essere attraversato solo nell’imbarcazione del pentimento guidato dal timore di Dio. Se questo non governa la nave che ci trasporta a Dio, siamo sommersi nel putrido mare. La penitenza è la nave, il timore è il nocchiero, l’amore il porto… Quando avremo raggiunto l’amore, saremo pervenuti a Dio, e il nostro viaggio sarà compiuto. (Isacco di Ninive)</p>
<p id="666">Una forma di conoscenza vien prima della fede, un’altra nasce dalla fede. La prima è naturale, la seconda spirituale. La conoscenza naturale è quella che discerne il bene dal male, ed è chiamata discrezione naturale, per essa distinguiamo il bene dal male senza insegnamento. Questa conoscenza Dio pose nella natura razionale e viene accresciuta con l’addestramento. Non esiste uomo che non la possieda… (Isacco di Ninive)</p>
<p id="667">La conoscenza naturale che va innanzi alla fede è guida a Dio; essendo posta da Dio nella nostra natura ci rende persuasi che dobbiamo credere in Dio, Creatore di tutti gli esseri. Da questo credere nasce il timore di Dio in noi. Quando l’uomo compirà le opere per timore di Dio, gli verrà concessa la conoscenza spirituale, che partorisce la fede della vera contemplazione. La conoscenza spirituale non nasce dal semplice credere, ma la fede genera il timor di Dio, da dette opere nasce la conoscenza spirituale… (Isacco di Ninive)</p>
<p id="668">Non è il timore di Dio a generare tale conoscenza spirituale, essa e offerta come dono a chi compie l’opera del timore. Questa opera è il pentimento. Quando il pentimento giunge al suo termine di perfezione, l’uomo arriva nella regione della conoscenza spirituale. La conoscenza spirituale è comprensione delle cose occulte. Quando l’uomo comprende le cose invisibili, nasce in lui un nuovo credere, non opposto al primo ma suo avveramento, il quale è chiamato credere di contemplazione. Nel primo l’uomo ode; nel secondo vede. Il vedere è più certa cosa dell’udire. (Isacco di Ninive)</p>
<p id="669">Dalla conoscenza naturale vengono queste cose: continua trafittura di coscienza; memoria costante della morte; ed una sollecitudine che è tormento fino al termine della vita. Ancora dopo la conoscenza naturale vengono: cordoglio e tristezza; timore di Dio e vergogna; dolore dei peccati di prima e diligente attenzione; ricordo della via battuta da tutti e preoccupazione di esser provveduti del necessario per percorrerla; domanda con lacrime di entrare convenientemente per la porta giusta che è superamento di tutta la natura; distacco dall’esteriorità molta battaglia per la verità. Tutte queste cose sono nella conoscenza naturale, ciascuno consideri le sue opere. Se uno si troverà in esse, allora è certo di seguire la via naturale. Ma quando le avrà sorpassate e sentirà di entrare nell’amore, allora è nella via soprannaturale. Cesserà per lui ogni battaglia e timore, fatica e travaglio. (Isacco di Ninive)</p>
<p id="670">Ogni buon pensiero che scende nel cuore, nasce dalla grazia di Dio. Ogni pensiero non retto, si approssima all’anima solo per provarla e saggiarla. L’uomo che conosce tutta l’estensione della sua fragilità è giunto alla perfezione dell’umiltà. Quella cosa che fa scendere nel cuore i doni di Dio è il continuo ringraziamento. Tutte le infermità dell’uomo sopporta Iddio, ma aborre l’uomo che sempre mormora e non lo lascia senza castigo. La grazia vien dopo l’umiltà, la presunzione è seguita dal castigo. L’uomo vanaglorioso è consegnato alla volgarità, l’uomo che s’infatua per le opere virtuose è lasciato in preda all’impurità; chi è superbo delle sue conoscenze patirà i tenebrosi lacci dell’ignoranza. (Isacco di Ninive)</p>
<p id="671">Colui che ha rispetto dell’uomo in memoria di Dio, da ogni uomo avrà aiuto per occulto volere divino. Chi protegge colui che patisce ingiuria, troverà Dio per suo protettore. L’uomo che per malizia accusa il suo prossimo, troverà Dio per suo accusatore. Chi celatamente corregge il suo prossimo, sana la sua malizia; ma chi accusa un altro pubblicamente accresce le sue ferite. Colui che in segreto riprende l’amico è saggio medico, ma chi lo riprende davanti a tutti commette oltraggio contro di lui. (Isacco di Ninive)</p>
<p id="672">Dio corregge con amore, non compie vendetta; ma cerca solo che la sua immagine ritorni sana, e non serba rancore. (Isacco di Ninive)</p>
<p id="673">Il fuoco acceso sulle legna secche malagevolmente si spegne; il calore di Dio che viene nel cuore di chi rinunzia all’esteriorità, è fiamma che non si spenge, ed è più acuta e acerba che fuoco. Quando la forza del vino occupa le membra, la mente dimentica tutte le cose; così la memoria di Dio quando prende possesso dei prati dell’anima toglie il ricordo di tutte le cose visibili. La percezione della vita della terra futura è come un’isola sicura nel mare della terra presente; la mente quando vi Si approssima non si affatica più nelle onde delle apparenze effimere. (Isacco di Ninive)</p>
<p id="674">Il nocchiero considerando le stelle drizza la sua nave verso il porto. Il monaco fissa lo sguardo nella preghiera e drizza il suo cammino a quel porto cui è orientato durante l’orazione. Il pescatore di perle si tuffa nudo nel mare e non emerge finché non abbia trovata la perla preziosa; il monaco, spoglio di tutto, attraversa la vita presente finché non trova in se stesso la perla, cioè Gesù Cristo. Quando l’ha trovata non brama altro all’infuori di Lui. (Isacco di Ninive)</p>
<p id="675">La vergine si contamina col frequentare la moltitudine e le conversazioni; la mente del monaco è offesa dal molto parlare. L’uccello da ogni luogo torna al nido, dove cova i suoi piccoli; il monaco che ha discernimento s’affretta a tornare al suo abitacolo per alimentare in se stesso il frutto della vita. La nuvola copre il sole, il molto discorrere oscura l’anima che ha cominciato ad illuminarsi nella contemplazione orante. Dicesi delle Sirene, che chiunque oda il soave suono della loro voce, si rimane affatturato che preso dalla dolcezza del canto si inoltra nel deserto sé da cadere esausto e morire. Lo stesso succede all’anima attratta dal suono della parola di Dio, la cui dolcezza si imprime nei sensi e nell’intelletto, così che tutta l’anima, dimentica della vita temporale, va dietro a questa dolcezza, il corpo si scorda delle sue brame e l’uomo sale da questa vita a Dio. (Isacco di Ninive)</p>
<p id="676">La giusta misura e un preciso ordine di vita portano luce alla mente e la difendono dalla confusione. La confusione della mente che viene dal disordine, produce oscurità nell’anima, e la oscurità genera nuova confusione. La pace viene dall’ordine; dalla pace nasce la luce nell’anima; la luce e la pace fanno pura l’aria della mente. (Isacco di Ninive)</p>
<p id="677">L’anima avida è privata della Sapienza; l’anima misericordiosa raggiunge la sapienza dello spirito. La chiave dei doni dello Spirito è data al cuore che ama il suo prossimo e, secondo la libertà del cuore dai legami della carne, viene dischiusa la porta della sapienza. Com’è bello e lodevole l’amore del prossimo, se la sua sollecitudine non ci ritrae dall’amore di Dio ! (Isacco di Ninive)</p>
<p id="678">Bello è parlare con i fratelli spirituali, se con essi possiamo mantenere il favellar con Dio! E' bene parlare con i fratelli spirituali purché ciò sia fatto nella giusta misura e non c’impedisca la nostra vita interiore e il nostro incessante parlare con Dio. Il troppo prolungarsi del parlare nuoce al secondo, perché la mente non può fare due cose insieme. (Isacco di Ninive)</p>
<p id="679">Quando ti perseguitano, non perseguitare tu; se sei crocifisso, non crocifiggere tu; se offeso, non offendere; se calunniato, non calunniare. Non è adatto alla vita cristiana chi cerca giustizia contro qualcuno; Cristo non ha insegnato questo. Gioisci con chi è nella gioia; piangi con l’uomo che è nel pianto; questi sono i segni della mondezza del cuore. Porta con amore le pene degli infermi; piangi sui peccati dell’uomo; tripudia del pentimento del peccatore. Ogni uomo ti senta amico, ma rimani solitario nella tua mente. (Isacco di Ninive)</p>
<p id="680">Non accusare nessuno, non fare oltraggio ad alcuno, neppure all’ultimo degli uomini. Stendi il tuo mantello sull’uomo che cade e coprilo perché nessuno lo veda. (Isacco di Ninive)</p>
<p id="681">Non uscire dalla tua solitaria cella, così non conoscerai le tristi opere dell’uomo e la tua mente, rimanendo ignara, vedrà solo i lati buoni e santi degli uomini. (Isacco di Ninive)</p>
<p id="682">Quello che raccogliamo nel tempo della negligenza, ci darà rossore durante la preghiera. (Isacco di Ninive)</p>
<p id="683">Il vero timore di Dio viene dal suo amore e non dal nome tremendo che gli è dato. Ama Dio come puoi amarlo, non per le sue promesse future, ma per quello che hai ricevuto ora, per l’esistenza presente che hai avuto da Lui. Chi mai Lo consigliò a donarci l’essere? Chi intercederà per noi se noi Lo dimentichiamo? Quando non eravamo chi condusse alla vita questo nostro corpo? Chi persuase il pensiero della sapienza a scendere nella creta? Venite, uomini dotati di comprensione, e siate colmi di stupore! Chi ha una mente tanto sapiente e pronta allo stupore per degnamente rimaner meravigliata della misericordia del Creatore? (Isacco di Ninive)</p>
<p id="684">A chi ha bisogno di preghiera appassionata e di dolci parole, tu non dare invece di quelle un rimprovero, perché saresti causa della sua perdita e ti verrebbe richiesta la sua anima dalle tue mani. (Isacco di Ninive)</p>
<p id="685">Ama i peccatori e disprezza le loro opere. (Isacco di Ninive)</p>
<p id="686">Chi guarda ai venti non semina. (Isacco di Ninive)</p>
<p id="687">Chi si denuda per amore di Dio, Dio lo rivestirà di una veste di gloria. (Isacco di Ninive)</p>
<p id="688">Ci sono tre modi con i quali ogni anima razionale può avvicinarsi a Dio: o con l'ardore della fede, o con il timore, o con la correzione di Dio. Non è possibile accedere al livello dell'amore per via diretta ed unica, senza prendere le mosse da uno di questi tre modi. (Isacco di Ninive)</p>
<p id="689">Come il vapore oscura lo splendore della luna, così il vapore del ventre scaccia dall'anima la sapienza di Dio. (Isacco di Ninive)</p>
<p id="690">Custodiscono la purezza le fatiche corporali e la meditazione della Scrittura. (Isacco di Ninive)</p>
<p id="691">Davanti a Dio sono più preziose le tribolazioni per amore della giustizia che non tutti i voti e i sacrifici. (Isacco di Ninive)</p>
<p id="692">Disprezza l'onore e sarai onorato, non amarlo e non sarai disprezzato. (Isacco di Ninive)</p>
<p id="693">Dove fiorisce l'umiliazione, di là sgorga la gloria. (Isacco di Ninive)</p>
<p id="694">Ė meglio per noi la morte in battaglia per amore di Dio, che non la vita nella vergogna e nell'ignavia. (Isacco di Ninive)</p>
<p id="695">Fa attenzione, nei versetti della tua salmodia e della tua preghiera, a non essere un conduttore di parole che provengono da una persona estranea. (Isacco di Ninive)</p>
<p id="696">Fatiche ed umiltà rendono l'uomo un dio sulla terra. (Isacco di Ninive)</p>
<p id="697">Fede e compassione conducono velocemente alla limpidezza. (Isacco di Ninive)</p>
<p id="698">Fin quando l'uomo serve Dio sensibilmente e per mezzo delle cose, le impronte delle cose si imprimono nei suoi pensieri e la sua mente pensa in forme corporee le cose di Dio. Quando, invece, sente ciò che è dentro le cose, allora, secondo la misura della sua potenza di sentire, anche la sua mente sarà innalzata di tempo in tempo oltre gli schemi delle cose. (Isacco di Ninive)</p>
<p id="699">Il vino riscalda il corpo, ma la Parola di Dio riscalda la mente. (Isacco di Ninive)</p>
<p id="700">L'umiltà raccoglie sempre compassione; mentre la durezza di cuore e la mancanza di fede raccolgono sempre eventi duri ed imprevisti, finché all'improvviso insorge contro di loro il Male ed esse sono consegnate al giudizio finale. (Isacco di Ninive)</p>
<p id="701">L'umiltà raccoglie il cuore. (Isacco di Ninive)</p>
<p id="702">La recita dei salmi è la radice di ogni condotta. (Isacco di Ninive)</p>
<p id="703">La tolleranza dell'ingiuria nasce dal disprezzo del mondo. (Isacco di Ninive)</p>
<p id="704">Le fatiche del corpo, senza le bellezze della mente, sono come un seno sterile e mammelle asciutte.  (Isacco di Ninive)</p>
<p id="705">Misericordioso è colui che, quando fa misericordia, non distingue nel suo pensiero una classe di uomini dall'altra. (Isacco di Ninive)</p>
<p id="706">Non avvicinarti ai litigiosi per non essere costretto ad uscire dalle tue abitudini di pace. (Isacco di Ninive)</p>
<p id="707">Non fuggire i malati di malattie ripugnanti perché anche tu sei rivestito di carne. (Isacco di Ninive)</p>
<p id="708">Non stringere vento nel tuo pugno cioè la fede senza le opere. (Isacco di Ninive)</p>
<p id="709">Ogni virtù dalla quale il corpo non sia costretto, ritienila un aborto senza anima. (Isacco di Ninive)</p>
<p id="710">Prima delle tentazioni l'uomo prega Dio come estraneo, ma quando entra nelle afflizioni a causa dell'amore per lui, senza subire alterazione, allora è come uno che ha imposto a Dio dei debiti. (Isacco di Ninive)</p>
<p id="711">Prima di inciampare, prega e chiedi. (Isacco di Ninive)</p>
<p id="712">Quando è dato il fervore, è tolta la tristezza ed il lutto. (Isacco di Ninive)</p>
<p id="713">Se desideri la castità, fa' cessare il flusso dei pensieri turpi, occupandoti nella lettura della Scrittura e nella supplica incessante davanti a Dio. (Isacco di Ninive)</p>
<p id="714">Se hai rinunciato volontariamente all'intero corpo del mondo, non contendere con nessuno per piccole parti di esso. (Isacco di Ninive)</p>
<p id="715">Se hai rigettato la gloria, fuggi da coloro che vanno a caccia di lode. (Isacco di Ninive)</p>
<p id="716">Se voi vi preoccupate di questo [il Regno dei Cieli], il mondo, come un servo, vi preparerà ogni cosa e obbedirà alle vostre parole senza esitare, senza resistere in nulla alla vostra volontà, come si obbedisce ad un padrone. (Isacco di Ninive)</p>
<p id="717">Senza conoscere la tentazione delle passioni non è possibile conoscere la verità. La tentazione è il luogo in cui noi conosciamo la verità. (Isacco di Ninive)</p>
<p id="718">Senza le tentazioni non si sperimenta la Provvidenza di Dio e l'amore di Dio non si radica nell'anima dell'uomo. (Isacco di Ninive)</p>
<p id="719">Eccellente è colui che dimora, solo, in Dio. Egli è conti­nuamente spinto ad ammirare ciò che è nella natura di Dio; la sua intelligenza s'innalza allora al di là di se stessa, essendo re­sa sapiente dallo Spirito circa la conoscenza eccellente e la fe­de nei misteri. (Isacco di Ninive)</p>
<p id="720">I solitari si uniscono a Dio in ogni momento, per mezzo della preghiera. (Isacco di Ninive)</p>
<p id="721">L'ar­dente desiderio, infatti, può, anche quando la realtà sperata è lontana, mettere in comunione con essa attraverso l'immagina­zione. (Isacco di Ninive)</p>
<p id="722">La preghiera, infatti, è capace più di ogni altra cosa di avvicinare la mente a Dio, così che questi entri in comunione con essa e risplenda nelle sue condotte. (Isacco di Ninive)</p>
<p id="723">L'ordine esteriore, infatti, è capace di orientare in ogni direzione il pensiero del cuore. (Isacco di Ninive)</p>
<p id="724">Non c'è nulla che sia capace di allontanare il pensiero dal mondo, quanto l'intrattenersi con la speranza; nulla che sia capace di rendere intimi di Dio, quanto l'invocare la sua sapienza; nulla che consenta di accedere all'amore, quanto lo scoprire il suo amore per noi; e nulla che innalzi la mente nell'ammirazio­ne, al di fuori di tutto ciò che è visibile, per farla dimorare al di là del mondo davanti a Dio, quanto l'investigare i misteri della sua natura. (Isacco di Ninive)</p>
<p id="725">O Cristo che tutti arricchisci, invia in me la tua speranza; e fammi uscire dalla tenebra, verso la conoscenza della tua luce, perché io ti lodi con il cuore e non solo con la bocca. (Isacco di Ninive)</p>
<p id="726">Ornato di abitudini eccel­lenti, il solitario da quel momento vive senza esitazioni né ti­more; ormai quello che percepisce è solo la paternità di Dio e il suo essere figlio: nient'altro più c'è tra lui e Dio! (Isacco di Ninive)</p>
<p id="727">Perché i pensieri dimorino nella pace, è necessario che ci prendiamo grande cura anche di ciò che riguarda gli esercizi fisici. (Isacco di Ninive)</p>
<p id="728">Finché non avrai trovato l'umiltà, sarai provato più che da ogni altra cosa dall'accidia e l'accidia genererà in te continui pensieri e vedrai la moltitudine degli uomini mancare verso di te e, per quanto miri bene e secondo il dovuto alla meta, sarai quel che non è bene [essere]. Per questo ogni cosa ti sembrerà [capitare] alla rovescia. (Isacco di Ninive)</p>
<p id="729">Il lavoro della preghiera nell'agonia della vigilia della passione è l'atto insieme estremo e in qualche modo unico e proprio del cristiano. (Isacco di Ninive)</p>
<p id="730">La preghiera pura non è che i fantasmi delle cose non si muovano nell'intelletto, ma che l'intelletto non li guardi con invito né resti in conversazione con loro. (Isacco di Ninive)</p>
<p id="731">Non pensare sia ozio il molto indugiare in adorazione davanti a Dio, essa [è] l'umiliazione del corpo e dell'intelligenza ... e una grande prontezza alla carità di Dio. (Isacco di Ninive)</p>
<p id="732">Nostro Signore, dalla notte in cui sudò (Lc 22,44), ha mutato il sudore del lavoro [esercitato] su di una terra che fa crescere spine e cardi (Gen 2,18) nel sudore che si accompagna alla preghiera, perché [l'uomo] sudasse nel lavoro della giustizia. (Isacco di Ninive)</p>
<p id="733">Sappi che la sollecitudine di Dio ha fatto venire a te tutte queste cose perché tu fossi umiliato", affinché nell'ora del sereno sapessi "che [il fatto di] stare in piedi non è [opera] tua né della tua virtù, ma [che] è la grazia che ti porta sul palmo delle sue mani perché tu non sia scosso. (Isacco di Ninive)</p>

<p id="734">Quando l’Apostolo ci dice: «Spogliatevi del vecchio uomo » (Efes. 4, 22), intende l’uomo totale, quello che aderisce ai nostri occhi, alle nostre mani e ai nostri sensi. Il maligno inquinò e fece deviare tutto l’uomo, anima e corpo, e lo ricoprì con la realtà dell’uomo vecchio, cioè con quella dell’uomo profanato, contaminato, ostile a Dio e ribelle alla sua legge; in questo consiste il primo peccato. Cosicché l’uomo non vede più in modo conforme alla sua natura, ma il suo vedere, udire, camminare, agire e sentire sono legati al male. Preghiamo Dio che ci renda nudi dell’uomo vecchio, Lui solo può liberarci dal peccato. Le forze del male che ci tengono schiavi nel regno del maligno sono più forti di noi; ma il Signore ci ha promesso di liberarci da questa schiavitù (Migne 34, 464 C). (Pseudo Macario)</p>
<p id="735">L’anima si volge dalle maligne divagazioni conservando la vigilanza del cuore, ciò impedisce ai sensi ed ai pensieri di vagolare nel mondo esteriore (Migne 34, 473 D). (Pseudo Macario)</p>
<p id="736">Il fondamento vero della preghiera è questo: vigilare sui pensieri, e abbandonarsi all’orazione in grande quietudine e pace così da non turbare gli altri. Sicuramente chi porta avanti al suo pieno sviluppo la grazia di Dio ricevuta, con un modo silenzioso di ascesa orante, è di maggior aiuto agli altri, perché il nostro Dio, non è un Dio di confusione ma di pace (1 Cor. 14, 33). Chi è solito pregare ad alta voce è simile ai banditori, e non può pregare ovunque, certo non nelle adunanze e nei luoghi abitati, ma solo nei posti solitari a sua scelta. Chi prega in silenziosa compostezza, lo può fare ovunque con edificazione di tutti. Costui deve portare tutto il suo sforzo sui pensieri, spezzare la turma dei pensieri maligni che l’attorniano, portarsi avanti vicino a Dio; non eseguire le velleità di essi pensieri, cercare invece di raccoglierli dalla dispersione separando i pensieri conformi alla natura da quelli malvagi (Migne 34, 520 B). (Pseudo Macario)</p>
<p id="737">Alle volte basta che uno pieghi le ginocchia per pregare e subito il suo corpo si trova inondato dalla divina energia e gioisce l’anima della presenza del Signore come di quella dello Sposo… Altre volte invece, dopo un giorno intero di impegni laboriosi e dissipatori, uno, in una breve ora di preghiera, trova il suo io interiore rapito nell’orazione e immerso nello sconfinato mare dell’eterno; con dolcezza grande la sua mente, assorta e sospesa, dimora in quella regione ineffabile. In quel momento tacciono tutte le preoccupazioni esteriori, le forze mentali attratte dalle incommensurabili e inesprimibili realtà celesti, ricolme di stupore indicibile, riescono solo a formulare questa preghiera: Possa l’anima mia insieme alla preghiera emigrare all’altra sponda! (Migne 34, 528c). (Pseudo Macario)</p>
<p id="738">L’anima, quando vien ritenuta degna di aver parte alla chiarità luminosa dello Spirito, venendo illuminata da questo splendore ineffabile si trasforma nella dimora adatta a riceverlo. Essa è allora tutta luce, tutto viso, tutto occhio, nessuna parte in lei è priva dello spirituale occhio della luce. Niente è tenebroso in lei, essa è luce, spirito e capacità visiva. Tutto in lei è chiaro e semplice, essendo accesa dalla luce di Cristo che in lei ha stabilito !a sua dimora. (Migne 34, 451 a). (Pseudo Macario)</p>
<p id="739">Se uno, dopo aver rinunciato alle realtà esteriori, non ha sostituito, in tutta la sua pienezza, la comunione carnale propria degli esseri terreni con la comunione delle realtà celesti, e non ha avvicendato la gioia illusoria del mondo con quella interiore dello Spirito, conforto derivante dalla grazia celeste e placazione interiore che nasce dalla contemplazione della chiarità luminosa del Signore,… Costui è un sale che ha perduto il sapore. (Migne 812 d). (Pseudo Macario)</p>
<p id="740">Segno della presenza del Cristianesimo è questo dopo aver affrontato ogni sorta di travagli e aver compiuto opere di verità, il riconoscersi incapace di alcunché di bene… Ed anche se uno è giusto davanti a Dio la sua coscienza deve dirgli: «ogni giorno incomincio di nuovo». Ogni giorno sia accompagnato dalla speranza, dalla gioia, dalla fiducia di giungere al regno futuro della salvezza. Ripetersi spesso: «Se oggi non ho raggiunto la liberazione, vi riuscirò domani!». Chi ha intenzione di piantare una vigna, avanti di accingersi al lavoro è nutrito dalla speranza e dalla gioia, e nella sua mente sogna la vendemmia e calcola i guadagni prima che il vino sia fatto; con questo animo può affrontare la fatica. (Migne 34, 681 b). (Pseudo Macario)</p>
<p id="741">Il Cristianesimo è cibo e bevanda; quanto più uno se ne nutre, tanto più dalla sua dolcezza la mente è attratta trovandosene sempre insaziabilmente bisognosa… in verità lo Spirito è cibo e bevanda che mai dà sazietà. (Migne 34, 682 c). (Pseudo Macario)</p>
<p id="742">Una cosa è parlare del cibo e della tavola imbandita, altra cosa è prendere e mangiare il pane saporoso e dar vigore a tutte le membra del corpo. Una cosa è discorrere della più soave bevanda, altra è andare ad attingere alla fonte e saziarsi col bere il soave liquore… Una cosa è rimuginare discorsi nella mente con una certa conoscenza, altra è portare la grazia, il sapore e la forza dello Spirito Santo in una partecipazione personale viva e fattiva, così da mostrare di possedere il tesoro delle realtà spirituali con pienezza nella mente e in tutto l’uomo interiore. (Migne, 34, 701 b). (Pseudo Macario)</p>
<p id="743">Quando il pittore è intento a fare il ritratto del re ne deve avere davanti al volto, cosicché quando il re posa davanti a lui con abilità e grazia lo ritrae, ma se il re è girato dalla parte opposta il pittore non può compiere l’opera sua, perché il suo occhio non ne vede il volto. Così Cristo, pittore perfetto, dipinge i lineamenti del suo volto di uomo celeste su quei fedeli che sono verso di Lui costantemente orientati… Se qualcuno non lo fissa di continuo, disprezzando ogni cosa a Lui contraria, non avrà in se stesso l’immagine del Signore disegnata dalla sua luce. (Pseudo Macario)</p>

<p id="744">Se vuoi, carissimo, acquistare e possedere la lampada della illuminazione mentale e della sapienza spirituale che ti permetta di camminare senza inciampi nel buio profondo di questo tempo e di esser condotto per mano dal Signore, abbi un forte desiderio di seguire la via del Vangelo… Per ottenere questo, voglio indicarti un metodo prodigioso che consiste nel raggiungere un interiore stato spirituale, non mediante sforzi fisici, ma con l’impegno laborioso delle facoltà interiori per conquistare il perfetto dominio della mente: il pensare calmo insieme al timore e all’amore di Dio. Conseguito questo dominio delle forze interiori, potrai mettere in fuga le orde demoniache, confidando e credendo in Dio… (Marco Eremita)</p>
<p id="745">I tre poderosi avversari dell’anima che dirigono tutte le forze ostili che ci turbano interiormente sono l’ignoranza, di tutti i mali madre; l’incoscienza, figlia, collaboratrice ed istigatrice della prima; la pigrizia che dalle tenebre tesse una lugubre veste per l’anima… (Marco Eremita)</p>
<p id="746">Se vuoi Vincere in te le orde della confusione interiore, raccogliti interiormente e, con l’aiuto della preghiera e di Dio, discendi nelle profondità del tuo cuore, e lì affronta i tre poderosi avversari: l’ignoranza, l’incoscienza e la pigrizia. Da esse traggono nutrimento e forza tutte le male tendenze che germogliano nei cuori indulgenti con se stessi e nelle anime dissipate. Affronta queste male tendenze con l’esser presente a te stesso, la mente calma e l’aiuto divino. Opponi loro le armi contrarie: la cosciente presenza di ciò che è bene, sorgente di ogni benedizione; la sapienza illuminata che conserva l’anima nella sobrietà, allontanando le tenebre dell’ignoranza e sollecitando quelle sante passioni che risvegliano l’anima e la guidano a salvezza. (Marco Eremita)</p>
<p id="747">l. Per esser partecipi della fede non basta l’aver ricevuto il battesimo nel nome di Cristo, è necessario adempiere i comandamenti. Il santo battesimo, in se stesso, è perfetto e ci comunica la perfezione, non come stato, ma come possibilità per chi adempie i comandamenti. (Marco Eremita)</p>
<p id="748">Il santo battesimo ci dà la totale liberazione dal male; è lasciata alla libera volontà di ciascuno la scelta di rimanere imprigionato dalle passioni o di rendersene libero… (Marco Eremita)</p>
<p id="749">Se, dopo aver ricevuto col battesimo, il potere di adempiere i comandamenti, non lo usiamo, diventiamo, anche senza volerlo, possesso del peccato. Ciò durerà finché, pentendoci, non muoviamo Dio ad aver misericordia. In questo caso, mentre lottiamo per compiere i suoi comandamenti, Egli cancella il peccato delle nostre volontà egocentriche. (Marco Eremita)</p>
<p id="750">Quando una forza nuova sale nel tuo cuore, sappi che essa non viene dall’esterno, ma è il misterioso dono del battesimo reso attivo dal tuo fuggire i pensieri malvagi. (Marco Eremita)</p>
<p id="751">Le onde di pensieri cupidi e violenti, sono anelli concentrici di una catena malefica. Se cedi alla prima, dovrai aprire, anche non volendo, la tua anima a quella che viene dopo, e così via di seguito. Se cedi alla vanagloria, come ti libererai dall’orgoglio? Se ti abbandoni alla vita oziosa e piacevole, sarai sopraffatto da immaginazioni lussuriose. Se fai delle angherie, il tuo cuore diventa spietato. Se riponi la tua gioia nel compiere queste cose malvagie, come potrai pretendere di non essere esposto all’irritazione e alla collera? (Marco Eremita)</p>
<p id="752">Anche dopo aver ricevuto il dono della grazia, rimaniamo perfettamente liberi di fronte alle due vie della carne e dello spirito. Chiunque ami il plauso umano e sia indulgente con la sua parte fisica, non potrà percorrere la via dello spirito. Chi invece dà preferenza alle realtà future non curando le presenti, non vivrà mai secondo i dettami della carne. Per questo non dobbiamo amare il plauso umano e l’indulgenza con la nostra parte fisica, da essi viene il non puro pensare anche contro la nostra volontà… (Marco Eremita)</p>
<p id="753">II battesimo della Chiesa misteriosamente innesta nell’anima l’energia della grazia; quando il cristiano eseguisce i comandamenti del Signore e conserva nel cuore la speranza, l’energia seminale della grazia cresce e manifesta la verità della parola di Gesù: «Dal seno di chi crede in me saliranno onde di acqua viva, cioè lo Spirito Santo ricevuto da chi ha fede ». (Giov. 7, 38-39). (Marco Eremita)</p>
<p id="754">Quando sarai persuaso che Cristo è il tuo Ospite intimo, dal momento del battesimo, rinuncerai a tutte le realtà effimere della esteriorità e troverai la tua dimora nell’interiorità, sulla cui purezza vigilerai attento… (Marco Eremita)</p>
<p id="755">La mente di ogni uomo riceve prima, dal riposto sacrario del cuore, i suggerimenti giusti e fertili di benedizioni dell’ospite intimo, Gesù; quindi li segue attuandoli in una vita incontaminata, che è la risposta data alla segreta voce del Signore. (Marco Eremita)</p>
<p id="756">Satana può agire in noi suggestionandoci con immaginazioni di cose non buone; è la nostra mancanza di fede che gli dà la possibilità di penetrare nella nostra mente. Perché se, dopo aver ricevuto il comando di mantenerci estranei ad ogni turbamento, di vigilare con ogni cura sulle nostre forze interiori e di cercare il regno di Dio che è dentro di noi, lasciamo divagare la mente nell’esteriorità e deviamo dalla ricerca interiore del Regno di Dio, siamo immediatamente esposti alle tentazioni di Satana ed ai suoi consigli di male. Satana non ha il potere di dirigere i nostri pensieri, altrimenti sarebbe spietato con noi; può però introdurre in noi ogni sorta di pensieri malvagi ed ostacolare quelli buoni. Il suo potere è limitato ad influire con le sue suggestioni il pensiero sul suo primo nascere, per provare verso quale direzione è inclinata la nostra disposizione interiore, cioè se è orientata verso i comandamenti divini o verso i suggerimenti del male. (Marco Eremita)</p>
<p id="757">Quando l’irruzione di qualche pensiero malefico persiste nel nostro interiore e vi si ferma, ciò non è segno di un cambiamento di disposizione in noi. La permanenza del pensiero non buono è dovuta all’immagine che ha suscitato in noi. L’irruzione di tali pensieri, quando il cuore è saldo nel giusto orientamento, rimane circoscritta, e non può eccitare la mente, di chi è vigilante su se stesso, a disperdersi nella molteplicità dei pensieri. Ciò avviene solo quando il cuore accoglie con piacere l’irruzione dei pensieri non retti. Se sei distaccato da essi, il loro apparire e il loro persistere non porta alcun pregiudizio alla tua coscienza, rimangono soltanto pensieri penosi. (Marco Eremita)</p>
<p id="758">Solo l’Immutabile non ha esperienza di irruzione di pensieri non retti, l’umana natura non ha questo privilegio. Adamo stesso era esposto alle suggestioni di Satana. Aveva però il potere di ascoltarle o di respingerle. L’irruzione di un pensiero non retto non è né male né bene, è la prova della nostra volontà libera. Quelli che sono interiormente orientati verso l’adempimento dei comandamenti del Signore, riceveranno la ricompensa della loro fedeltà; quelli che piegano verso l’indulgenza di loro stessi, si mostrano degni di riprovazione per la loro infedeltà. (Marco Eremita)</p>
<p id="759">… Secondo il mio parere l’opera del pentimento è compiuta mediante le seguenti virtù: la purificazione dei pensieri, la preghiera incessante, la sopportazione delle avversità che ci capitano. Queste tre cose devono attuarsi non solo esteriormente, ma anche con il nostro intimo essere, chi riesce in quest’opera risulta invulnerabile alle passioni… (Marco Eremita)</p>
<p id="760">Un cuore può essere definito puro quando si presenta a Dio con una memoria interamente sgombra da forme e immagini, e disposta a non ricevere se non l’impronta di Dio, che la ricolma di luce. (Marco Eremita)</p>
<p id="761">… Chi, per evitare gli spiriti del male, tiene sigillate le porte dei sensi e vive sicuro nella terra della rivelazione, sulle alture della contemplazione riceverà la Parola di Dio. Questa venendo in maniera inattesa si manifesta, senza il concorso dei sensi con l’annuncio di pace, il dono della invulnerabilità al male, la comunicazione dei doni dello Spirito Santo, il potere sugli spiriti del male, la comprensione dei segni del mistero del Signore. (Marco Eremita)</p>
<p id="762">Lo schiavo non domanda la libertà come qualcosa che gli è dovuto, ma cerca di pagare come un debitore e attende la libertà come un dono. (Marco Eremita)</p>
<p id="763">La conoscenza, anche se esatta, senza la corrispondente pratica rimane incerta, tutto è reso saldo dalla pratica. (Marco Eremita)</p>
<p id="764">E' fuori della verità tanto chi avendo la giusta fede non compie i comandamenti, come chi compiendo i comandamenti attende una ricompensa. (Marco Eremita)</p>
<p id="765">La ricompensa allo schiavo non è un obbligo per il padrone. D’altra parte, chi non compie bene il suo servizio, non raggiunge la libertà. (Marco Eremita)</p>
<p id="766">Il temperante fugge la ghiottoneria; chi non ha desideri, la cupidigia; il taciturno, le parole inutili; il continente, la ricerca di piaceri sensuali; il casto, la fornicazione; chi è contento del poco, l’amore del denaro; il mite, l’agitazione; l’umile, la vanità; l’obbediente, la ribellione; il sincero con se stesso, l’ipocrisia. Egualmente, chi prega si tiene lontano dalla disperazione; il povero volontario dall’avidità; chi professa la fede dall’apostasia; il martire dall’idolatria. Così ogni virtù perseguita fino alla morte, non è altro che un tenersi lontani dal peccato; lo star lontano dal peccato è una azione soltanto, non un’azione che deve esser ricompensata nel Regno. (Marco Eremita)</p>
<p id="767">Non perderai niente di ciò che hai abbandonato per amore del Signore, a suo tempo con abbondanza ne sarai ricompensato. (Marco Eremita)</p>
<p id="768">Se vuoi fare a Dio una confessione senza biasimo, non richiamare dettagliatamente le tue colpe passate alla memoria, con coraggio sopportane le conseguenze. (Marco Eremita)</p>
<p id="769">Ogni sofferenza rivela lo stato della nostra volontà, se cioè è orientata verso destra o verso sinistra. La sofferenza imprevista è chiamata tentazione, perché sottopone l’uomo alla prova delle sue segrete inclinazioni. (Marco Eremita)</p>
<p id="770">Le vicende ordinarie della vita sono come un mercato: il mercante sagace guadagna, l’inetto perde. (Marco Eremita)</p>

<p id="771">C’è un Dio, senza principio, al di là di ogni comprensione, che possiede la pienezza dell’essere, ed esclude del tutto ogni domanda sul quando e sul come Egli sia, essendo inaccessibile nella Sua essenza e inconoscibile ad ogni creatura. (Massimo Confessore)</p>
<p id="772">‘ scritto, Dio è il sole della giustizia (Mal. 4, 12) che sparge i raggi della sua bontà su tutti, in egual misura. Ma l’anima, a seconda delle sue disposizioni, è come la cera, se ama Dio, o come fango. se ama la materia. Come è nella natura del fango di essere prosciugato dal sole, e in quella della cera di esserne ammorbidita, così l’anima, attaccata alla materia e al mondo, se, nel ricevere le parole di Dio che la guidano alla scoperta della ragione, le respinge a causa del suo disordine, diventa dura come il fango e, come Faraone, va alla perdizione. L’anima che ama Dio, in un caso simile, si ammorbidisce come la cera, e, ricevendo l’impronta delle immagini delle realtà divine diventa nello spirito l’abitazione di Dio. (Massimo Confessore)</p>
<p id="773">Chi ha fede teme Dio; chi teme Dio è umile; l’umile diviene mite e acquista una disposizione che lo tien lontano dagli innaturali moti dell’ira e della lussuria; colui che è mite osserva i comandamenti; chi osserva i comandamenti raggiunge la purificazione – chi è purificato raggiunge l’illuminazione; l’uomo illuminato è giudicato degno di dimorare con lo sposo – il Verbo – nel santuario dei misteri. (Massimo Confessore)</p>
<p id="774">Come un contadino, che saggi la natura di un terreno per coltivarvi delle piante, inattesamente trova un tesoro; così ogni lavoratore spirituale, umile e sincero, la cui disposizione d’animo è pronta e libera dalle erbacce delle passioni terrene, quando viene interrogato sui suoi progressi, come il beato Giacobbe «Che cosa è quello che tu hai rapidamente trovato? » può rispondere: «Ciò che il Signore tuo Dio ha posto davanti a me » (Gen. 27, 20). Perchè, quando Dio ci concede una chiara conoscenza della sua saggezza, senza sforzo o aspettativa da parte nostra, comprendiamo di avere acquistato un tesoro spirituale. Un lavoratore spirituale è un agricoltore abile ed esperto che trapianta nella regione dello spirito, quali piante selvatiche ciò che ha visto nelle realtà visibili; nel fare questo sa di aver trovato un tesoro, cioè la visione della misericordiosa sapienza di Dio, che si rende manifesta nelle cose create. (Massimo Confessore)</p>
<p id="775">Coloro che, con spirito di verità, con intenzione devota, senza ambizione alcuna, ricercano la comprensione del mistero delle creature troveranno la luminosa conoscenza di sè stessi. A questi dice la legge: «Quando sarete entrati nella terra promessa erediterete grandi e belle città che non avete costruito; case piene di ogni bene, che non vi siete procurate; pozzi che non avete scavati, vigne e oliveti che non avete piantato (Deuteronomio 6, 10-11). Perchè colui che non vive per sè stesso, ma per Dio, è ricolmo di doni divini che non sono sempre manifesti a causa della minaccia di un attacco da parte delle passioni. (Massimo Confessore)</p>
<p id="776">I doni di grazia ricevuti dalla benevolenza di Dio si devono trasmettere senza gelosia agli altri secondo la parola del Signore: «Gratuitamente avete ricevuto e gratuitamente date ». (Mat., 10, 8). Chi nasconde il dono, ingiustamente accusa il donatore di durezza (Mat. 25, 24), e respinge la virtù per favorire la carne. Ma chi vende la verità ai nemici ne è condannato e, non potendo solo portare la sventura, perchè vanaglorioso, si impicca. (Massimo Confessore)</p>
<p id="777">Chi ancora teme la battaglia contro le passioni ed è in apprensione per gli attacchi dei nemici invisibili, custodisca il silenzio; cioè, nella lotta per giungere alla virtù non usi la discussione, ma ricorra alla preghiera, rimettendosi a Dio chè abbia cura di lui e lo protegga. (Massimo Confessore)</p>
<p id="778">21: Un’anima non giunge alla conoscenza di Dio, se Dio stesso non lo permette e non: la prende per sollevarla fino a se. La mente umana non potrebbe mai ascendere alla luce divina, se Dio stesso non la sollevasse, fin dove la mente umana può essere sollevata, e non la infiammasse con la sua chiarità. (Massimo Confessore)</p>
<p id="779">Un uomo, solo che abbia fede, allontana la montagna del peccato, secondo il Vangelo (Mat. 17, 19-20), con una vita attivamente buona, respingendo da sè i precedenti legami con le realtà dei sensi, incostanti e variabili. Chi è riuscito a divenire un discepolo riceve dalle mani del Verbo frammenti di pani di conoscenza spirituale, ne riempie migliaia di persone e manifesta così con i fatti il potere del Verbo di moltiplicare (Mat. 15, 32-33). Chi è stato capace di divenire un apostolo, risana «ogni genere di malattia e di infermità » e scaccia gli spiriti immondi (Mat. 10, 1); bandisce l’attività delle passioni; guarisce le malattie; cioè per mezzo della speranza conduce a rette disposizioni coloro che le avevano perdute; cura ogni specie di infermità, cioè scuote e rinforza coloro che sono deboli per pigrizia, ricordando loro il giudizio supremo. Ma chi ha ricevuto «il potere di camminare su serpenti e scorpioni » (Luc. 10, 19) distrugge il principio e la fine del peccato. (Massimo Confessore)</p>
<p id="780">Ciò che è emerso nel tempo e si svolge secondo l’ordine temporale, giunge al termine quando raggiunge la completezza, essendo la sua crescita naturale terminata. Ma ciò che è suscitato dalla grazia di Dio, conformemente all’ordine della vita virtuosa, ; quando è arrivato a compimento, comincia a crescere di nuovo, perchè in questo caso il termine di uno stato è il principio di un altro. Colui, che per mezzo degli esercizi ascetici, ha posto un fine alle passioni corruttibili, ha iniziato altre trasformazioni divine «di gloria in gloria » (2 Cor. 3, 18); poichè Dio, operando in Lui, non cessa mai, come non ha mai cominciato, di produrre il bene. Per questo, secondo la Legge che corrisponde alla condizione temporale del nascere e morire, la festa è santificata per mezzo del riposo dal lavoro; ma secondo i Vangeli, che corrispondono allo stato delle cose mentali e spirituali, è santificata quando si compie un bene attivo, benché di questo si indignino coloro che non capiscono che il Sabato è fatto per l’uomo e non l’uomo per il Sabato, e che il Figlio dell’uomo e anche Signore del Sabato (Mr. 2, 27-28). (Massimo Confessore)</p>
<p id="781">Perchè l’anima possa gustare le gioie spirituali non è sufficiente che abbia solo superato le passioni, se non acquista anche virtù osservando i comandamenti. «Non ti rallegrare », dice il Signore a che gli spiriti ti siano sottomessi », cioè l’attività delle passioni, ma rallegrati piuttosto perchè attraverso la grazia di essere figlio di Dio, come ricompensa della virtù, il tuo nome è annoverato fra quelli che sono liberi dalle passioni. (Massimo Confessore)</p>
<p id="782">Finchè non avremo liberato del tutto la mente dalla nostra natura e da tutto ciò che è al di sotto di Dio, non potremo dire di aver acquistato una permanente qualità virtuosa. Infatti, solamente quando l’amore rende in noi salda questa qualità, possiamo sperimentare l’efficacia della promessa di Dio; la perfetta immutabilità di chi e giunto si ha quando la mente, per mezzo dell’amore, è nutrita dal potere dello Spirito. Chi non si è liberato da se stesso e da tutto quanto può essere oggetto di pensiero, e non è radicato nel silenzio che supera ogni pensiero (l’annullamento di tutti i moti della mente), non può in nessun modo essere immune da mutamenti. (Massimo Confessore)</p>
<p id="783">Mosè cominciò ad adorare Dio, solo dopo aver innalzato il suo tabernacolo lontano dall’accampamento cioè dopo aver stabilito fermamente il cuore e la mente al di fuori di tutte le cose visibili. Dopo esser entrato nell’oscurità, cioè nella regione della conoscenza senza materia e senza forma, vi dimorò compiendo i più sacri misteri (Es. 33, 7, 20, 21). (Massimo Confessore)</p>
<p id="784">L’attività dei sensi o la percezione delle immagini sensibili, è propria dell’uomo impegnato nell’esercizio ascetico che fatica per raggiungere la virtù. La pace dei sensi o l’indipendenza dalle immagini sensibili, è propria del contemplativo che concentra la sua mente in Dio, liberandola dal mondo e dalla carne. Nello sforzo di liberare l’anima dai legami naturali dell’attrattiva della carne, mediante una attiva ascesi rettamente indirizzata, uno si sente spesso stanco e la sua buona disposizione si affievolisce; ma il contemplativo, avendo allontanato le spine dell’attrattiva carnale col praticare la contemplazione, non può più essere allettato o trattenuto da nulla, essendo purificato dalle cose con cui le passioni, che cercavano d’impossessarsi di lui, erano solite ferirlo e avvincerlo. (Massimo Confessore)</p>
<p id="785">Se, dopo aver interrotto l’impegno ascetico per aver peccato, uno desidera riprenderlo, prima di tutto deve liberarsi dalle passioni, quindi dai pensieri passionali, poi dalla natura e da tutto quanto le appartiene (cioè dal mondo materiale ), quindi dalle realtà mentali e dalla loro conoscenza (cioè dal mondo spirituale); finalmente attraversata la molteplicità delle manifestazioni della Provvidenza (il corso degli eventi), andrà avvicinandosi in modo incomprensibile all’Unità stessa, dove solamente egli vede la sua propria immutabilità e si rallegra «con gioia indicibile» (Pietro 1, 8), poichè ha ricevuto «la pace di Dio», che «supera ogni comprensione» (Fil. 4, 7), e che protegge sempre dalla cadute chi la possiede. (Massimo Confessore)</p>
<p id="786">Il timore della Geenna aiuta chi si inoltra per questa via (i principianti) ad evitare il peccato; il desiderio della beatitudine futura, dà a chi progredisce la facilità nel praticare la virtù; il mistero dell’amore innalza la mente al di sopra di tutto il creato, rendendola cieca a tutto quanto è al di fuori di Dio. Perchè solo a chi è diventato cieco a ciò che non è Dio, il Signore concede la saggezza, mostrando le cose più sante. (Sal. 145, 8). (Massimo Confessore)</p>
<p id="787">Chi si consacra alla saggezza, rivolga i passi della sua anima costantemente davanti al Signore, poichè Dio disse a Mosè «tu mi aspetterai là» (Es. 34, 2). Invocando la sapienza, legga attentamente quanto segue: «Vi sono alcuni fra i presenti, i quali non sapranno che significa morte fino a quando non vedranno arrivare con potenza il Regno di Dio » (Mar. 9, 1), per rendersi conto che esistono differenze anche tra coloro che vivono davanti a Dio. Non a tutti quelli che vivono davanti al Signore, Egli appare sempre nella gloria; a quelli che iniziano il loro cammino verso di Lui (i principianti), si rivela nella figura di servo; a coloro che sono abbastanza forti per seguirlo nella sua ascesa verso l’alta montagna della trasfigurazione appare nella figura di Dio, come era prima della creazione del mondo. Così è possibile che un solo ed unico Signore appaia sotto aspetti diversi a chi lo avvicina; a qualcuno in uno, ad altri in un altro, variando la sua forma a seconda della fede di ciascuno. (Massimo Confessore)</p>
<p id="788">Di chi è impegnato nella vita ascetica si dice che abita temporaneamente nella carne come uno straniero, il cui fine è, per mezzo dell’esercizio delle virtù, l’abolire nella sua anima ogni simpatia per la carne e il distoglierla dalle attrattive esteriori. Del contemplativo si dice che è estraneo anche alla virtù stessa, come uno che vede la verità attraverso uno schermo, confusamente; non avendo ancora visto, per esperienza quasi faccia a faccia il vero aspetto delle gioie sperate nella loro realtà ! Ogni Santo, in relazione alle gioie future, «cammina nell’ombra» gridando: sono uno straniero sulla terra ed estraneo, come lo furono tutti i miei padri » (Salmo 38, 6, 12). (Massimo Confessore)</p>
<p id="789">Colui che tuttora soddisfa i passionali desideri della carne, vive nella terra dei Caldei come un servo e un costruttore di idoli. Ma quando, dopo profonda riflessione, giunge a una certa comprensione del modo di vita che per natura gli si adatta (ed è spinto verso di essa), allora, lasciando la terra dei Caldei, va a Charrhan in Mesopotamia (Gen. 11, 28-31); cioè in uno stato prossimo tanto alla virtù quanto al peccato, non ancora libero dall’inganno dei sensi. – Ma quando valica i confini della comprensione del bene mediata dai sensi, raggiunge la buona terra, cioè lo stato libero da ogni peccato e ignoranza, che Dio mostra e promette in ricompensa della virtù di chi lo ama. (Massimo Confessore)</p>
<p id="790">Gabaon è la mente più elevata e la valle è la carne, che soggiace alla morte. Il sole è il Verbo che illumina la mente e le dà il potere di contemplazione, liberandola da ogni ignoranza; la luna è la legge naturale, che obbliga legalmente la carne a sottomettersi al giogo dei Comandamenti,. la luna è intesa come simbolo del naturale a causa della sua variabilità, tuttavia nei santi la natura non è mutevole a causa della loro costante abitudine alla virtù. (Massimo Confessore)</p>
<p id="791">Quando riflettiamo all’altezza dell’infinità di Dio non dovremmo neanche disperare della sua amorosa misericordia, come se da tali altezze questa non ci potesse raggiungere; e neppure, quando ricordiamo la smisurata profondità della nostra caduta, in seguito al peccato, dovremmo dubitare che la virtù, una volta morta in noi, non abbia la possibilità di risorgere. Tutte e due le cose sono possibili a Dio: scendere per illuminare la nostra mente con la conoscenza, o risuscitare in noi la virtù elevandoci fino a lui per mezzo di opere giuste. «Non dire nel tuo cuore» dice l’Apostolo, «chi salirà al cielo (cioè chi farà discendere Cristo dall’alto), oppure: chi scenderà nel profondo (cioè farà risalire di nuovo Cristo dai morti) » (Rom. 10, 6-7). (Massimo Confessore)</p>
<p id="792">Coloro che ascoltano solo la lettera delle Sacre Scritture e che contaminano la dignità della loro anima servendo la legge con il corpo, credono di propiziare Dio con il sacrificio di animali muti. Essi si curano molto del corpo e della sua purificazione esteriore, ma non si curano della bellezza dell’anima, sfigurata dalle ferite delle passioni. In verità è per amore dell’anima che tutta la varietà delle cose visibili è stata creata e la legge e la parola di Dio è stata data. (Massimo Confessore)</p>
<p id="793">La terra dei Caldei è la vita delle passioni dove si costruiscono e si adorano idoli. La Mesopotamia è quel modo di vita che tende ora verso una parte, ora verso la parte contraria. ‘ la terra promessa è uno stato (dello spirito) colmo di ogni gioia (spirituale). Chiunque, come l’antico Israele, non si cura di questa buona disposizione, cade di nuovo nella schiavitù delle passioni ed è privato della libertà che gli era stata concessa. (Massimo Confessore)</p>
<p id="794">Si dovrebbe notare che nessun santo è mai andato volontariamente a Babilonia; sarebbe infatti stolto e sconveniente, per coloro che amano Dio, scegliere il male in luogo del bene. Se alcuni di essi vi furono condotti involontariamente, insieme agli altri, essi devono essere considerati come coloro che, non per volontà propria, ma per circostanze particolari, per salvare chi ha bisogno di guida, lasciano il mondo elevato della conoscenza e si dedicano a dare insegnamenti sul modo di combattere le passioni. Per la stessa ragione, il grande Apostolo reputò più necessario rimanere nella carne, cioè continuare a dare insegnamenti morali ai suoi discepoli, mentre il suo unico desiderio era di abbandonare l’insegnamento morale e di unirsi a Cristo per mezzo della pura contemplazione spirituale, che è al di sopra del mondo. (Fil. I, 23-24). (Massimo Confessore)</p>
<p id="795">Chi prega per ottenere il pane soprannaturale, non ottiene naturalmente il pane intero come è in se stesso, ma tanto quanto ne può ricevere. Il Pane della Vita (Giov. 6, 35) dona se stesso a tutti quelli che chiedono, poiché ama gli uomini, ma non a tutti ugualmente: a coloro che hanno compiuto grandi azioni di rettitudine Egli dà di più, e a coloro che sono poveri di simili azioni, meno; a ciascuno tanto quanto lo sviluppo (o buona disposizione) della mente gli permette di ricevere. (Massimo Confessore)</p>
<p id="796">Agli inizi della formazione alla vita virtuosa sembra, di solito, che questa riguardi unicamente la parte fisica. Nel primo avvicinarsi al vero culto di Dio, la nostra vita di preghiera si svolge più secondo la lettera che secondo lo spirito. Più tardi, giungendo gradualmente più vicini allo spirito ed elevando gli insegnamenti riguardanti il fisico per mezzo della contemplazione spirituale, arriviamo ad abitare in purezza nel Cristo vero, fin dove questo è possibile all’uomo; così che possiamo dire con l’Apostolo «‘ se anche abbiamo conosciuto Cristo secondo la carne, ora (nella sua gloria) non lo conosciamo più così (2 Cor. 5, 16) ». Questo è dovuto al semplice avvicinarsi della mente al Verbo, libero dai veli che lo avvolgono, avendo già compiuto l’ascesa che va dalla conoscenza di Cristo secondo la carne, alla contemplazione della sua gloria, la gloria propria dell’Unigenito del Padre (Giov. 1, 14). (Massimo Confessore)</p>
<p id="797">Chi ha cominciato a vivere la sua vita in Cristo, ha superato tanto la giustizia conforme alla legge quanto la giustizia naturale; questo è il significato delle parole dell’Apostolo quando dice: «poichè in Cristo nè la circoncisione ha valore, nè l’essere incirconciso » (Gal. 6, 15). Intendendo con la parola circoncisione la santità conforme alla legge e con la parola incirconcisione la santità secondo la legge naturale. (Massimo Confessore)</p>
<p id="798">«Io sono la porta » (Giov. 10, 9) disse il Signore. Coloro che hanno percorso bene il sentiero della virtù nel corso della vita ascetica senza peccato, sono infatti condotti da lui nel regno della conoscenza, dove, come la luce, Egli mostra loro gli splendidi tesori della saggezza. Egli è al tempo stesso la via e la porta, la chiave e il Regno; via in quanto conduce; chiave perchè dischiude ai degni l’ingresso ai tesori divini; porta in quanto fa entrare; Regno perchè Lui e l’eredità che, per la partecipazione all’Essere, e presente in tutte le creature. (Massimo Confessore)</p>
<p id="799">Il Signore è chiamato «luce», «vita », «resurrezione », «verità ». «Luce », in quanto illumina le anime e disperde l’oscurità dell’ignoranza, rischiara la mente con la comprensione delle cose oltre la portata della mente, e rivela misteri accessibili solo ai puri; «vita », in quanto dona alle anime che lo amano i movimenti vitali, propri della regione delle realtà divine; «resurrezione », perchè innalza la mente dal mortificante attaccamento alle cose esteriori e la purifica da ogni corruzione e morte; «verità », perchè dà a coloro che ne sono degni una invariabile disposizione verso il bene operare. (Massimo Confessore)</p>
<p id="800">Uno glorifica Dio in se stesso, non quando gli tributa un riverente omaggio solo a parole, ma quando, per amor di Dio e dei suoi comandamenti, sopporta, con pazienza sofferenze e dolori. Un uomo simile riceve in cambio la gloria che è in Dio, portando in sé , essendone partecipe, la benedizione della libertà dalle passioni, come ricompensa per la virtù. Poichè ogni uomo, che glorifica Dio in se stesso per mezzo di tollerate sofferenze, per virtù del suo impegno ascetico, è lui stesso glorificato in Dio, attraverso una serena illuminazione divina nello stato di contemplazione. Il Signore, andando verso la sua volontaria sofferenza, dice «Ora il Figlio dell’uomo è glorificato, e Dio è glorificato in Lui. Se Dio è glorificato in lui, Dio, a sua volta, glorificherà lui in se stesso e lo glorificherà ben presto ». (Giov. 13, 31-32). ‘ chiaro da questo che le sofferenze per amore della virtù sono seguite dal dono della grazia. (Massimo Confessore)</p>
<p id="801">La mente di Cristo che i Santi ricevono conforme alle parole: «Noi abbiamo la mente di Cristo» (1 Cor. 2, 16) non c’è data perchè perdiamo il potere mentale e nemmeno perchè egli entri essenzialmente e personalmente nella nostra mente; ma per accordare con le sue qualità, la potenza e la sua azione armoniosamente con essa. Sono d’opinione che un uomo abbia la mente di Cristo se pensa tutte le cose nello spirito di Cristo ed è portato in tutte le cose a contemplarlo. (Massimo Confessore)</p>
<p id="802">Alcuni chiedono, quale sarà la condizione dei ritenuti degni di perfezione nel regno di Dio ? Vi sarà progresso e movimento (di meglio in meglio) o vi sarà una condizione statica, fissa e invariabile ? Come saranno allora i corpi e le anime e come il pensare ? Dopo aver riflettuto, qualcuno può replicare a questo che nella vita della carne il cibo ha un doppio significato: serve per crescere e per sostenere coloro che si nutrono; cioè, finche non abbiamo raggiunto il perfetto sviluppo della statura corporea ci nutriamo per crescere, ma quando il corpo cessa di crescere, non ci si nutre per crescere, ma per sostenerci. Similmente il nutrimento ha un doppio significato in relazione all’anima. Questa è nutrita dalla virtù e dalle contemplazioni, mentre si sviluppa, finchè, superato tutto ciò che esiste, giunge alla misura della statura della pienezza del Cristo. Raggiunta questa misura, cessa di progredire e di aumentare la sua crescita con metodi prestabiliti, e, dato che si nutriva direttamente di cibo incorruttibile con mezzi che superano ogni comprensione, e che, forse proprio per questo, sono estranei ad ogni crescita, riceve ora il cibo unicamente per mantenere la divina perfezione che gli è stata concessa e per testimoniare delle incommensurabili gioie procurate da questo cibo. Ricevendo attraverso questo cibo quel benessere, che ora non varia mai e mai abbandona, diventa simile a Dio attraverso la partecipazione alla grazia divina, poichè si è distaccata da tutte le azioni generate dalla mente e dai sensi, e, allo stesso tempo, ha pacificato i naturali moti del corpo che diviene simile a Dio nella misura concessagli. Allora Dio solo risplende attraverso il corpo e l’anima, superando la loro naturale pesantezza con una luminosità inconcepibile. (Massimo Confessore)</p>
<p id="803">Chi è riuscito a mortificare «le membra che sono sulla terra» (Col. 3, 5) sforzandosi di praticare il bene, e ha conquistato il mondo che era in lui adempiendo ai comandamenti del Verbo, non avrà tribolazioni, poichè ha già abbandonato il mondo delle passioni ed ha cominciato ad abitare in Cristo: Cristo che ha superato il mondo delle passioni ed è il dispensatore di ogni pace. Infatti, chi non ha rotto i legami con il mondo esteriore è destinato ad avere tribolazioni, poichè i suoi sentimenti variano con il variare di ciò che è mutevole per natura. Ma chi ha cominciato ad abitare in Cristo, per nessuna ragione sarà toccato dai mutamenti esteriori. Perciò il Signore dice: «Queste cose vi dico perchè abbiate pace in me. Nel mondo avrete patimenti, ma coraggio ! Io ho vinto il mondo » (Giov. 16, 33). In altre parole, in Me, il Verbo, voi avrete pace, essendovi liberati dalle vicissitudini e dalle tempeste delle cose e delle passioni terrene; mentre nel mondo, legato al le cose esteriori, avrete patimenti perchè in esso tutte le cose variano continuamente. Le tribolazioni affliggeranno tanto l’uomo che esercita la virtù, a causa dello sforzo che questa gli costa, quanto l’uomo amante del mondo, a causa delle perdite e delle privazioni materiali. Ma nell’uno le tribolazioni sono salutari, nell’altro sono distruttive e dannose. Per ambedue la pace è nel Signore: per il primo perchè, dopo le fatiche di una vita virtuosa, Egli concede loro la pace dell’assenza delle passioni nello stato di contemplazione; per il secondo perchè, attraverso il pentimento, Egli allontana da lui l’usato attaccamento alle cose corruttibili. (Massimo Confessore)</p>
<p id="804">Contempliamo con fede il mistero dell’Incarnazione e contempliamolo senza cercare di più e senza esigere niente da Colui che si è abbassato per noi. Chi, infatti, fidandosi del potere della sua capacità di investigare, può dire come Dio, il Verbo è stato concepito ? Come si è formata la sua carne senza seme ? Come è nato senza corruzione ? Come può essere Madre Colei che è rimasta vergine perfino dopo averGli dato la vita ? Come è possibile che Egli che è al di sopra di ogni perfezione, cresca di statura ? (Luc. 2, 52). Come ricevette il battesimo essendo Lui senza macchia ? Come ha saziato gli altri, Lui che era soggetto alla fame ? Come ha dato forza essendo soggetto alla stanchezza ? Come poteva guarire gli altri essendo soggetto alla malattia ? ‘ come, essendo mortale, richiamò gli altri alla vita ? ‘ per ricordare per ultima la cosa più importante, come è possibile che Dio sia uomo e, ciò che è ancora più misterioso, come può il Verbo essere in ipostasi sostanzialmente nella carne, mentre in natura rimane ipostaticamente nel Padre ? Come accade che lo stesso sia Dio in natura e sia diventato uomo per natura, non rinunziando in nessun modo nè all’una nè all’altra delle due nature, nè alla Divina, secondo la quale Egli è Dio, nè alla nostra, secondo la quale divenne uomo ? La fede sola può abbracciare tutti questi misteri poichè proclama l’esistenza di cose che sono al di sopra della parola e della ragione (Eb. 2, 1). (Massimo Confessore)</p>
<p id="805">Come i medici, curando il corpo, non prescrivono lo stesso rimedio a tutti, cosi anche Dio, nel curare l’infermità dell’anima ha più di un mezzo di cura, e, somministrando a ogni anima quello di cui ha bisogno, la risana. Ringraziamolo dunque quando riacquistiamo la salute anche se ciò che ci accade procura sofferenze, perchè il fine ultimo è la gioia. (Massimo Confessore)</p>
<p id="806">Il termine di ogni bene è l’amore, il bene conduce e guida tutti quanti vicini a Dio che è il più alto bene e la sorgente di ogni bene; infatti l’amore è sempre fedele, non Viene mai meno ed è immutabile. La fede è il fondamento della speranza e dell’amore che ne sono il frutto poichè essa stabilisce fermamente la verità. La speranza è la forza dell’amore e della fede che le stanno ai lati a destra e a sinistra, poichè mostra loro di per se stessa, come è degno di fede (l’oggetto della fede), come è degno di amore (l’oggetto dell’amore) e insegna come giungervi. L’amore è il loro completamento, perchè abbraccia ogni cosa desiderabile che procede da esso e in esso si placa. Poichè, in luogo della fede in ciò che è, e della speranza di ciò che sarà, conduce l’uomo al possesso e al godimento. (Massimo Confessore)</p>
<p id="807">Quando ci liberiamo dall’amore di noi stessi, origine e padre di ogni male, allora tutto ciò che da lui nasce, cadrà con esso. Perchè quando l’amore di noi stessi non è più in noi, non possiamo ospitare nessuna specie e nessuna traccia di male. (Massimo Confessore)</p>
<p id="808">Dio ci ha creato perchè diventassimo «partecipi della natura divina» (2 Pietro, 1, 4) e della Sua immortalità e divenissimo simili a Lui (Giov. 3, 2) attraverso una deificazione per mezzo della grazia; per questo, ogni cosa è creata ed esiste e le cose che ancora non sono, nascono e vengono all’esistenza. (Massimo Confessore)</p>
<p id="809">L’amore di sè e l’importanza che gli uomini danno alla carne hanno separato gli uomini uno dall’altro e, avendo deformato la legge, hanno spezzato l’unità della natura in molte parti. Da qui l’origine di quella durezza di cuore che ora possiede tutti e che ha posto la natura contro se stessa, Perciò ogni uomo che, con il buon senso e il retto pensiero, riesce a distruggere questa disarmonia della natura, mostra il vero amore verso se stesso, e tempra il suo cuore in quella forma che dovrebbe avere per natura. Inoltre questa disciplina lo porta naturalmente più vicino ab Dio e mostra in lui ciò che: è conforme all’immagine di Dio. Dio nel principio creò la nostra natura a sua somiglianza, cioè essa rifletteva chiaramente la bontà di Dio, nell’essere uguale a se stessa in tutto, mite, pacifica, non ribelle, strettamente legata all’amore di Dio e di se stessa. Una natura attraverso la quale noi abbracciamo Dio con il desiderio e le altre creature con simpatia reciproca, (come esseri dotati della stessa natura). (Massimo Confessore)</p>
<p id="810">Per l’anima razionale, il male è la dimenticanza del suo bene naturale, a motivo della passionale inclinazione verso la carne e il mondo. Quando la mente diventa padrona, abolisce questa tendenza con la conoscenza dell’ordine spirituale delle creature, interpretando secondo la verità l’origine e la natura del mondo e della carne, conducendo l’anima nella regione, a lei consona, dello spirito, dove la legge del peccato non entra, perchè non esiste nessun senso che possa servire da ponte al peccato per trasmetterlo alla mente. Quando ciò avviene, la mente rompe ogni dipendenza dai sensi e da tutte le immagini sensibili; cosicchè la mente non le percepisce più, essendo estranea ad esse, tanto per natura che per disposizione. (Massimo Confessore)</p>
<p id="811">Anche le passioni sono utili in mano di chi conduce una vita buona e giusta, se saggiamente le strappiamo dal carnale e le usiamo per acquistare il divino; cioè quando facciamo del desiderio, un impetuoso anelito verso le gioie divine; dell’amore del piacere, una gioia vivificante prodotta dal rapimento della mente davanti ai doni divini; del timore, una cura prudente di non essere condannati ai futuri tormenti a causa del peccato; della tristezza, il pentimento con l’intenzione di correggere il male presente. In breve, se usiamo delle passioni per distruggere o prevenire i mali già esistenti o futuri, per acquistare e conservare virtù e conoscenza, saremo simili a saggi medici che aboliscono e prevedono il male prodotto dal veleno, usando la vipera stessa. (Massimo Confessore)</p>
<p id="812">La legge del primo Testamento purifica la nostra natura da ogni inquinamento con l’attivo amore per la saggezza; ma la legge del Nuovo Testamento guidandoci silenziosamente alla contemplazione, libera la mente dalle forme materiali delle cose verso quelle immateriali che le sono consone. (Massimo Confessore)</p>
<p id="813">Le Sacre Scritture chiamano timorosi coloro che sono agli inizi e non hanno raggiunto che la soglia della divina aula delle virtù. Quelli che hanno acquistato una appropriata esperienza nel capire e nel metodo di praticare le virtù, sono generalmente chiamati proficienti. Quelli che, per mezzo della comprensione spirituali, hanno raggiunto il vertice della giusta conoscenza, sono chiamati perfetti. Così chi ha rinunziato al vecchio legame con le passioni e, sotto l’azione del timore, ha volto tutta la sua disposizione verso i Comandamenti Divini, non manca di nessuna delle gioie elargite ai principianti, benchè non abbia ancora guadagnato esperienza nella virtù e non abbia partecipato alla saggezza di cui si parla «fra coloro che sono perfetti» (I Cor. 2, 6). Nello stesso modo chi progredisce non manca di nessuna gioia conveniente al suo grado, anche se non ha ancora raggiunto quella altezza nella conoscenza delle cose divine che appartiene ai perfetti. I perfetti che hanno già misteriosamente ricevuto una conoscenza contemplativa di Dio e hanno purificato la loro mente da ogni immagine materiale, si rivelano radicati nell’amore di Dio, per questo hanno una completa e perfetta somiglianza dell’immagine della luminosità divina. (Massimo Confessore)</p>
<p id="814">Il timore è di due specie: puro e impuro. Impuro è il timore che nasce dall’attesa di un tormento come punizione del peccato, esso è causato dalla consapevolezza della propria colpa; non è duraturo perchè scompare quando il peccato è cancellato dal pentimento. Ma il timore che, indipendentemente da questa ansietà apprensiva prodotta dal peccato, è sempre nell’anima, è puro e non cesserà mai; esso è, in un certo senso, dovuto a Dio come un tributo delle creature che mostrano una naturale riverenza davanti alla sua grandezza, superiore ad ogni regno e ad ogni potere. (Massimo Confessore)</p>
<p id="815">Tre sono le potenze dell’anima: il pensiero, l’irascibile e il concupiscibile. Con il pensiero cerchiamo di capire ciò che è buono, con il concupiscibile desideriamo il bene che abbiamo capito, con l’irascibile lottiamo e ci sforziamo per raggiungerlo. Coloro che amano Dio, si sforzano con queste tre potenze di giungere alla virtù e alla conoscenza divina e, cercando con l’una, desiderando con l’altra e sforzandosi con la terza, ricevono il cibo incorruttibile e la conoscenza delle cose divine che arricchiscono la mente. (Massimo Confessore)</p>
<p id="816">Facendo una discriminazione sensoriale delle cose, separandole in piacevoli o spiacevoli, si compie la discriminazione propria dei sensi fisici, quindi, in contrasto col comandamento Divino, si gusta il frutto dell’albero della conoscenza del bene e del male. In altre parole, in base alla irrazionalità e stoltezza dei sensi, si può distinguere chiaramente solo una cosa: ciò che serve a conservare sano il corpo e perciò si accettano le cose piacevoli come buone e si sfuggono quelle spiacevoli come cattive. Ma se ci si affida completamente alla discriminazione mentale, che distingue chiaramente le cose temporali da quelle eterne, allora, adempiendo il comandamento Divino, si mangia il frutto dell’albero della vita, cioè della saggezza che nasce nella mente e che chiaramente distingue quello che serve alla salvezza dell’anima e di conseguenza accoglie le gioie eterne che sono il bene e rifiuta le gioie temporali e corruttibili che sono il male. (Massimo Confessore)</p>
<p id="817">I desideri e i piaceri naturali non rendono colpevoli coloro che li sperimentano, essendo la necessaria conseguenza della natura. Le cose naturali, infatti, ci recano piacere anche indipendentemente dalla nostra volontà, sia che si tratti del cibo preso per soddisfare la fame, o della bevanda che placa la sete che ci tormenta, o del sonno che rinnova la nostra forza indebolita dalla veglia, o di qualunque altra cosa che possa servire a soddisfare i nostri bisogni naturali, necessaria al benessere della natura e di aiuto a coloro che si dedicano con zelo ad acquistare la virtù. Tutto questo è giovevole anche a chi tenta di liberarsi dalle inclinazioni al peccato. Naturalmente entro limiti ragionevoli, che non permettano all’uomo di divenire schiavo di quelle deprecabili e innaturali passioni che sorgono in noi, spontaneamente, e senz’altra. origine se non gli impulsi dei desideri e delle necessità non controllate dalla ragione. Quantunque siano inerenti in noi, non sono tuttavia destinati ad accompagnarci nella vita eterna. (Massimo Confessore)</p>
<p id="818">.Opera della più alta bontà è, non solo di aver creato la natura divina e incorporea delle creature dotate di mente, quale riflesso dell’ineffabile Luce divina, rendendole capaci, secondo le loro forze ricettive di afferrare tutto l’impensabile splendore della bellezza inaccessibile; ma anche di aver impresso chiare tracce della sua grandezza nelle creature sensibili, che sono in molti aspetti inferiori agli esseri dotati di mente, affinchè queste tracce possano indirizzare direttamente a Dio la mente umana che medita profondamente su di esse, elevandola al di sopra di tutte le cose visibili e conducendola nel regno della felicità più alta. (Massimo Confessore)</p>
<p id="819">Chi unisce l’azione alla conoscenza, innalza un trono a Dio e serve da piedistallo ai suoi piedi; il trono per mezzo della conoscenza e il piedistallo per mezzo dell’azione. Secondo la mia opinione, non andrebbe oltre i limiti della verità chi chiamasse paradiso una simile mente umana, purificata da ogni immagine materiale e sempre occupata, o piuttosto adornata, dal distaccato pensare divino. (Massimo Confessore)</p>
<p id="820">Chi è persuaso di essere al vertice della virtù, non è più in comunione con la sorgente della benedizione divina, attribuendo il merito di progredire solo a se stesso. Così si priva di ciò che può rendere la sua salvezza ferma e sicura: di Dio. Ma chi è consapevole della propria insufficienza nel bene, non interrompe l’urgente ricerca di Colui che può far scaturire un bene da ogni insufficienza. (Massimo Confessore)</p>
<p id="821">Benedetto è colui che ha veramente compreso come Dio susciti in noi, quasi fossimo degli strumenti, ogni azione e contemplazione, virtù e conoscenza, vittoria e saggezza, bontà e verità, così che non vi mettiamo assolutamente nulla di nostro, eccetto una certa disposizione a desiderare il bene. Possedendo questa disposizione il grande Zorobabel disse, rivolgendosi a Dio: «Benedetto sei tu che mi hai dato saggezza, a Te siano rese grazie, o Signore dei nostri padri. Da Te viene la vittoria, da Te viene la saggezza e Tua è la gloria. Io sono il Tuo servo» (I Esdra 4, 59 60). (Massimo Confessore)</p>
<p id="822">Tutte le perfezioni dei santi furono chiaramente un dono di Dio. Così nessuno ha mai posseduto nulla eccetto la benedizione concessagli da Dio stesso come Signore di ogni cosa, conforme alla gratitudine e alla buona disposizione di chi la riceve, e non possiede nulla di suo se non quanto ha offerto a Dio. (Massimo Confessore)</p>
<p id="823">Ognuno di noi, in misura della fede, riceve una manifestazione dello Spirito, così che ciascuno diventa donatore di grazia. Di conseguenza, nessun uomo che pensa rettamente invidierà mai un altro che abbondi di doni di grazia, perchè dipende da lui acquistare quella disposizione necessaria per ricevere i doni divini. (Massimo Confessore)</p>
<p id="824">La causa della differenza nella distribuzione dei doni divini c la diversità della fede in ciascuno (Rom. 12, 6). In proporzione di come crediamo, abbiamo anche una zelante prontezza ad agire nello spirito della fede. Così un uomo attivo (nello spirito della fede), dalla misura della sua attività mostra la misura della sua fede e contemporaneamente riceve grazia in misura di quanto ha creduto. Chi non agisce così, mostra dalla misura della sua inattività la misura della sua poca fede ed è privato della grazia nella stessa misura in cui è venuto meno alla fede. Chi invidia gli uomini che agiscono rettamente, agisce male, poichè dipende chiaramente da lui solo e non dagli altri di accrescere la sua fede e le sue opere, e in seguito di ricevere la grazia che viene in proporzione alla fede. (Massimo Confessore)</p>
<p id="825">Il dono del timore di Dio, è l’astenersi dalle cattive azioni; il dono della fortezza, è il diligente sforzo e impulso verso un solerte adempimento dei comandamenti; il dono del consiglio, è l’esperienza nella scelta (fra bene e male), mediante la quale adempiamo i comandamenti con comprensione, separando il peggio dal meglio; il dono della pietà, è la visione sicura delle forme necessarie per la pratica della virtù, sotto la cui guida non ci allontaniamo mai dal sano giudizio della ragione; il dono della conoscenza, è una vera comprensione dei comandamenti e dei loro principi sui quali sono basate le forme esteriori della virtù; il dono dell’intelletto, è l’unione con le forme e i principi della virtù (risoluzione di osservare le prime e agire conformemente ai secondi), o piuttosto la trasformazione (di noi stessi in loro conformità) che crea una fusione delle potenze naturali con le forme e i principi della virtù; il dono della saggezza, è il rapimento verso la causa del più profondo significato spirituale dei comandamenti e l’unione con essa. Per questo dono veniamo misteriosamente iniziati al senso delle cose che è in Dio, fin dove è possibile agli uomini e lo comunichiamo agli altri, con parole che sgorgano dal cuore come da una sorgiva. (Massimo Confessore)</p>
<p id="826">La conoscenza non accompagnata dal timore di Dio, produce l’arroganza che fa considerare suo all’uomo ciò che è un dono. La azione che progredisce con l’amore di Dio, senza ricevere una conoscenza di ciò che uno dovrebbe fare, rende umile chi opera. (Massimo Confessore)</p>
<p id="827">Il principio e il compimento della salvezza d’ognuno è la saggezza che nasce dal timore; in seguito diventa più perfetta e finisce col portare l’amore. O piuttosto, da principio, la saggezza stessa è un prudente timore che trattiene chi la ama dal male; più tardi, verso il compimento dimostra spontaneamente e naturalmente di essere l’amore, riempiendo di gioia chi l’ha scelto come compagno invece del possesso del gaudio sensibile. (Massimo Confessore)</p>
<p id="828">Perfetto è chi combatte contro le tentazioni volontarie con la padronanza di sè e sopporta quelle involontarie con pazienza; integro è colui che nelle sue azioni agisce con sapienza e non lascia sterile la contemplazione. (Massimo Confessore)</p>
<p id="829">Dio, con un unico e infinitamente potente atto della sua volontà, con la sua bontà abbraccia e conserva tutto: gli angeli e gli uomini, buoni o cattivi. Ma benchè Dio penetri liberamente attraverso tutti, non tutti partecipano di Lui in maniera uguale, ma a seconda di ciò che sono. (Massimo Confessore)</p>
<p id="830">Chi rende in sè visibile la conoscenza acquistata per mezzo della attività ascetica e le operazioni che nascono nell’anima per mezzo della conoscenza, ha trovato il metodo con il quale Dio agisce in noi in verità. Ma se uno ha una di queste qualità distinte dall’altra, egli od ha fatto della conoscenza una vuota fantasia, od ha trasformato l’attività ascetica in un idolo senz’anima. Per gli inattivi la conoscenza non differisce in nessun modo dai sogni della fantasia, poiché non è confermata dall’attività; e l’attività, non fecondata dalla conoscenza, è uguale a un idolo, poichè non possiede la conoscenza per darle un’anima. (Massimo Confessore)</p>
<p id="831">Dio ordinò di santificare il Sabato, i mesi e le feste, non perchè voleva che questi giorni fossero onorati come giorni, ciò significherebbe servire «la creatura più del creatore» (Rom. 1, 25), implicando ciò che questi giorni sono naturalmente degni d’onore e perciò d’adorazione in se stessi. Ma, con il comando d’onorare i giorni, Egli simbolicamente ordinò di onorare se stesso. Perchè Egli è il Sabato, in quanto riposo dalle cure e dagli affanni della vita e dalle fatiche sopportate per giungere alla via della rettitudine. Egli è anche la Pasqua, come Liberatore di coloro che si trovano nell’amara servitù del peccato; ed Egli è la Pentecoste, come principio e fine di tutto. (Massimo Confessore)</p>
<p id="832">Penso che la fine della vita presente sia ingiustamente chiamata morte; è piuttosto la liberazione dalla morte; la fuga dal regno della corruzione; la libertà dalla schiavitù; la cessazione delle tribolazioni; la fine delle lotte; la via che conduce fuori dalle tenebre il riposo dalle fatiche; il calmarsi delle agitazioni; la protezione dalla vergogna; il superamento delle passioni e, parlando in generale, la fine di ogni male. I santi guadagnarono tutte queste cose, diventando stranieri e pellegrini sulla terra, ricostruendo se stessi per mezzo di una morte liberamente scelta. Perchè essi combatterono valorosamente contro il mondo, la carne e le loro ribellioni, e, avendo superato in ambedue l’attrazione nata dalla simpatia dei sensi per gli oggetti dei sensi, preservarono dalla schiavitù la dignità delle loro anime. (Massimo Confessore)</p>

<p id="833">La continenza, il digiuno, il combattimento interiore fermano i desideri e gli impulsi carnali. La lettura della Sacra Scrittura tempera la febbre dell’anima e l’agitazione del cuore; la preghiera ininterrotta li riduce alla loro umile misura, la compunzione come olio li rende radiosi. (Niceta di Stethatos)</p>
<p id="834">Nient’altro al pari della preghiera pura e monda di interessi materiali rende l’uomo intimo a Dio, unisce a Lui chi prega senza divagazioni mentali, con l’anima lavata dalle lacrime, ammorbidita dalla gioia della compunzione e illuminata dalla luce dello Spirito. (Niceta di Stethatos)</p>
<p id="835">Ottima è la persistenza nella recita dei salmi, se accompagnata dalla perseverante attenzione, ma è la qualità delle preghiere che dà vita all’anima e la rende feconda. La qualità si ha quando la salmodia e le invocazioni vengono fatte con lo Spirito presente nella mente. Chi considera il senso racchiuso nelle Scritture mentre prega e recita i salmi prega nella sua mente. Questi pensieri divini costituiscono, nel suo cuore, altrettanti gradini spirituali: l’anima rapita nell’aria luminosa, accesa e pura s’innalza fino al cielo e contempla i beni preparati ai santi. Consumata da struggenti desideri esprime con gli occhi il frutto della luce spandendo fiotti di lacrime sotto l’illuminatrice energia dello Spirito. Dolce è il gusto di questi beni, tanto da rendere inutile la sunzione del cibo in tali momenti. Questo è il frutto della preghiera che nasce dalla qualità della salmodia nell’anima orante. (Niceta di Stethatos)</p>
<p id="836">Dove appaiono i frutti dello Spirito, si rivela la qualità della preghiera. Ove c’è la qualità, anche la quantità della salmodia è ottima. Dove i frutti non appaiono è segno che la qualità è sterile, e se quest’ultima è sterile la quantità a nulla serve. La quantità può sottoporre il corpo ad un esercizio, ma ordinariamente è senza frutto. (Niceta di Stethatos)</p>
<p id="837">Quando preghi o reciti i salmi sii attento alle insidie. I demoni carpendo la sensibilità dell’anima le fanno proditoriamente dire una cosa per un’altra, cambiano in bestemmia i versetti dei salmi facendoci proferire delle empietà. Quando incominciamo un salmo ci spingono verso gli ultimi versetti facendoci saltare quelli di mezzo. Oppure ci fanno perdere dentro il primo versetto senza farci continuare il resto del salmo. Altre volte, quando siamo arrivati a metà del salmo, bruscamente ci tolgono dalla memoria i versetti che seguono, in modo che dimenticato il versetto che stavamo recitando non riusciamo più a riprendere la recitazione. Fanno così per stancarci e disgustarci, e per guastate i frutti della preghiera facendoci intravedere la sua lunghezza. Resisti con fermezza, sii attento con tutte le forze al salmo che stai recitando potrai, con la contemplazione, raccogliere dai versetti i frutti della preghiera ed arricchirti con l’illuminazione che lo Spirito Santo concede all’anima orante. (Niceta di Stethatos)</p>
<p id="838">Se ti capita qualcosa del genere mentre stai salmodiando con intelligenza, non cedere alla pigrizia. Non preferire la comodità del corpo a spese dell’anima, abbandonandoti alla preoccupazione della lunghezza dell’ora della preghiera. Fermati sul punto in cui la tua mente si è lasciata catturare, se sei alla fine del salmo ricomincia con ardore dal primo versetto. Se agirai in questo modo, i demoni non sopporteranno la tua paziente perseveranza e la fermezza della tua risoluzione; se ne andranno ricoperti di vergogna. (Niceta di Stethatos)</p>
<p id="839">La preghiera incessante, abbilo per certo, è quella che sorta nell’anima non vien meno, né giorno, né notte. Non ha alcun segno esteriore, né movimenti di braccia, né posizioni corporali, né suoni di lingua. Chi comprende sa che essa consiste nell’esercizio mentale con la partecipazione dell’intelligenza e della memoria di Dio, in uno stato di compunzione ininterrotta. (Niceta di Stethatos)</p>
<p id="840">L’applicazione costante alla preghiera consiste nel raccoglimento dei propri pensieri sotto la vigilanza dell’intelletto in una grande pace e umiltà, indirizzandoli a scrutare le profondità del mistero divino, e a vivere nell’onda, dolcissima, della contemplazione. Quando tutte le qualità dell’anima sono segnate dalla sapienza, la preghiera incessante può dirsi realizzata. (Niceta di Stethatos)</p>
<p id="841">Se stai cantando un inno a Dio e sopraggiunge un fratello a bussare alla tua porta, non anteporre l’opera della preghiera a quella dell’amore, non compiresti opera gradita a Dio. L’amore esige la compassione e non il sacrificio. Lasciando il dono della preghiera, offri parole d’amore al fratello, confortandolo. Riprendi quindi l’offerta del tuo dono al Padre degli spiriti con lacrime e cuore contrito, e immediatamente lo Spirito si rinnoverà sulle tue offerte.. (Niceta di Stethatos)</p>
<p id="842">Il mistero della preghiera può essere celebrato in qualunque luogo e in ogni tempo. Se limiti la preghiera a delle vie e momenti precisi, a dei luoghi stabiliti, il tempo che rimane verrà perduto in vane occupazioni. La preghiera può essere definita: la perenne dimora della mente in Dio, la sua opera specifica consiste nell’indirizzare l’anima verso le cose divine; la sua meta è l’adesione dell’intelletto al mistero divino in modo da fondersi con Lui. (Niceta di Stethatos)</p>

<p id="843">Purificata dal compimento dei comandamenti, l’anima conquista una calma capacità di contemplare, atta a raggiungere lo stato necessario alla preghiera. (Nilo del Sinai)</p>
<p id="844">La preghiera è il colloquio della facoltà mentale con Dio; quale stato le è necessario per tendere, senza divagazioni, verso il Signore, e parlare con Lui senza intermediari ? (Nilo del Sinai)</p>
<p id="845">A Mosì fu impedito di accostarsi al roveto ardente, finché non tolse i calzari dai suoi piedi (Esodo 3, 5). Se non libererai il tuo intimo io da ogni forma passionale di pensiero, non potrai vedere e parlare con Colui che è oltre i sentimenti e i pensieri. (Nilo del Sinai)</p>
<p id="846">Prima di qualunque altra cosa domanda, nella preghiera, il dono delle lacrime, perché il piangere ammollisca l’aridità dell’anima tua, e riconoscendo il tuo peccato davanti al Signore, possa da Lui ottenere il perdono. (Nilo del Sinai)</p>
<p id="847">Sii pazientemente fedele, e prega senza stancarti mai; respingi l’assalto delle preoccupazioni mondane e degli altri pensieri; essi ti turbano e agitano cercando di smorzare lo slancio della tua preghiera. (Nilo del Sinai)</p>
<p id="848">Sforzati di mantenere, durante la preghiera, la tua mente muta e sorda; così potrai pregare come devi. (Nilo del Sinai)</p>
<p id="849">La preghiera è il virgulto della mitezza e della libertà dall’ira. (Nilo del Sinai)</p>
<p id="850">La preghiera è il frutto della gioia e della gratitudine. (Nilo del Sinai)</p>
<p id="851">La preghiera è la medicina della tristezza e dello scoramento. (Nilo del Sinai)</p>
<p id="852">Va’, vendi ciò che possiedi e dallo ai poveri (Mat. 19, 21). Prendi la tua croce, rinnega il tuo io (Mat. 16, 24). Potrai in tal modo pregare senza distrazione. (Nilo del Sinai)</p>
<p id="853">Di ogni pena, accolta con saggezza, troverai il frutto nell’ora della preghiera. (Nilo del Sinai)</p>
<p id="854">Se vuoi pregare veramente, non contristare alcun essere vivente; altrimenti inutilmente corri. (Nilo del Sinai)</p>
<p id="855">Il Signore dice: «Lascia il tuo dono davanti all’altare, e va’ prima a riconciliarti col fratello» e quando tornerai riuscirai a pregare senza turbamento. Perché il rancore acceca la facoltà mentale di colui che prega e avvolge di tenebre la sua preghiera. (Nilo del Sinai)</p>
<p id="856">Chi s’impegna nella pratica della preghiera e conserva in sé delle ansietà e dei risentimenti, è come se volesse tirar acqua dal pozzo con un secchio bucato. (Nilo del Sinai)</p>
<p id="857">Non domandare, nella preghiera, che le cose vadano come vuoi tu, non sempre il tuo desiderio è in accordo col volere divino. La preghiera migliore, come ti è stato insegnato, è «la tua volontà sia fatta » in me… (Nilo del Sinai)</p>
<p id="858">Cos’è il bene se non Dio stesso ? Affidiamo a Lui tutto ciò che ci riguarda, e in noi farà scendere il giusto volere. Egli che è il Bene è anche l’Elargitore di ogni dono di bene. (Nilo del Sinai)</p>
<p id="859">La preghiera è l’elevarsi della mente a Dio. (Nilo del Sinai)</p>
<p id="860">Se desideri la vera preghiera, rinuncia a tutto per avere in eredità il Tutto. (Nilo del Sinai)</p>
<p id="861">Domanda d’essere purificato dalle passioni, poi di venir liberato dall’ignoranza, infine di essere immune dalle tentazioni e dall’essere lasciato alla deriva. (Nilo del Sinai)</p>
<p id="862">‘ giusto domandare nella preghiera la purificazione per se stessi e per tutti gli uomini. Tale è la preghiera degli angeli. (Nilo del Sinai)</p>
<p id="863">Quando preghi, tieni ben aperti gli occhi sulla tua memoria, perché invece di suggerirti i suoi ricordi, ti conservi alla presenza del tuo esercizio. La mente, infatti, tende a lasciarsi saccheggiare dalla memoria quando è in orazione. (Nilo del Sinai)</p>
<p id="864">Il demonio è grandemente invidioso di colui che prega, usa molteplici astuzie per disturbarlo dal suo intento. Agita la memoria e il pensiero delle più svariate cose; mette in azione tutte le passioni fisiche. Il suo scopo è di corrompere il vero progresso che l’uomo compie ascendendo, con la preghiera silenziosa, a Dio. (Nilo del Sinai)</p>
<p id="865">Quando il demonio scaltro non riesce ad alterare la preghiera dell’orante attento, desiste per breve spazio di tempo. Terminata la preghiera, tenta la rivincita, provocando in lui l’irascibilità, cerca di distruggere la pace mentale raggiunta, oppure scatenandone la concupiscenza, si fa beffe del suo puro pensare. (Nilo del Sinai)</p>
<p id="866">Quando ti accingi a pregare veramente, aspettati il peggio dal demonio; tu resta saldo e proteggi il frutto della preghiera. Fin dai primordi, il compito dell’uomo fu di coltivare e custodire (Gen. 2, 15). Perciò dopo avere atteso, con la preghiera, all’opera di coltivazione, non lasciare indifesi i frutti del tuo lavoro, altrimenti la tua preghiera sarà stata vana. (Nilo del Sinai)</p>
<p id="867">I demoni risvegliano in noi la gola, la sensualità, la cupidigia, l’ira, il risentimento e le altre passioni, perché la mente, sotto il loro peso, non riesca a pregare veramente. Quando predomina l’attività delle passioni della nostra parte irrazionale, la mente è ostacolata dal l’agire razionalmente. (Nilo del Sinai)</p>
<p id="868">Lo stato della preghiera è puro da ogni passionalità; in esso l’amore supremo trasporta verso l’alto la mente spirituale ed amante della sapienza. (Nilo del Sinai)</p>
<p id="869">Quando avrai raggiunto il distacco dagli impulsi passionali, non possederai ancora la preghiera pura. La tua mente rimane ancora occupata da pensieri e distratta dalle loro rappresentazioni, e quindi lontana da Dio. (Nilo del Sinai)</p>
<p id="870">Anche se la mente non si sofferma su semplici pensieri concernenti le realtà esteriori, non vuol dire che abbia raggiunto ancora la dimora della preghiera, se è occupata nelle speculazioni attorno ad esse e nel misurare i loro rapporti casuali. Anche in questo modo le realtà esteriori imprimono la loro immagine nella mente e la tengono lontana da Dio. (Nilo del Sinai)</p>
<p id="871">Quando la mente riesce ad andare oltre le speculazioni attorno alle creature materiali, se rimane ferma nelle creature immateriali, non ha trovato ancora Dio, perché è colma di immagini estranee. (Nilo del Sinai)</p>
<p id="872">Cercando la vera preghiera, cerca di capire prima di tutto che tu hai bisogno di Dio, il quale dà lo stato di preghiera a chi prega. Invocalo nella preghiera dicendo: sia santificato il tuo Nome. Il tuo Regno venga. Cioè, venga lo Spirito Santo e il tuo Unigenito Figlio. Il Signore ci ha cosi insegnato: «Dio è Spirito, e chi Gli presta culto, lo deve fare nello spirito e nella verità». (Gio. 4, 24). (Nilo del Sinai)</p>
<p id="873">Chi prega nello spirito e nella verità non attinga dalle creature pensieri per render gloria a Dio, ma dal Creatore stesso prenda pensieri contemplativi a sua lode. (Nilo del Sinai)</p>
<p id="874">Se sei teologo, devi pregare nella verità; se preghi nella verità, sei teologo. (Nilo del Sinai)</p>
<p id="875">Quando la tua mente, in un ardente amore di Dio, esce, per così dire, a poco a poco dalla tua carne, e abbandona tutti i pensieri che vengono dai sensi, dalla memoria e dal temperamento, e si trova ricolma di sentimenti di adorazione e di gioia, allora puoi dire di essere giunto al confine della preghiera. (Nilo del Sinai)</p>
<p id="876">Lo Spirito Santo, compassionevole per le nostre insufficienze, viene in noi anche quando siamo tuttora impuri. ‘ contento di trovare la nostra mente sinceramente aperta verso di Lui, per stabilire in noi la sua dimora ed allontanare tutto il turbinio dei pensieri e delle immagini che ci avvolge, preparandoci così al desiderio della preghiera spirituale. (Nilo del Sinai)</p>
<p id="877">Se desideri raggiungere la realtà della preghiera, non compiere nulla che le sia contrario. Dio verrà a te e accompagnerà il tuo cammino. (Nilo del Sinai)</p>
<p id="878">Nella preghiera non voler dare una figura alla divinità, né permettere alla tua mente di ricevere l’impronta di qualsiasi immagine: avvicina Colui che è immateriale liberandoti dalla materia; e potrai con Lui comunicare. (Nilo del Sinai)</p>
<p id="879">Non ti è possibile arrivare alla preghiera pura se rimani impigliato nelle cose e nei traffici esteriori, ed agitato da preoccupazioni insistenti. La preghiera è la deposizione di ogni pensiero. (Nilo del Sinai)</p>
<p id="880">Chi è legato non può correre; la mente asservita a turbamenti passionali non potrà raggiungere lo spazio della preghiera spirituale. Venendo tratta qua e là dai pensieri passionali, non può avere l’immobilità della preghiera vera. (Nilo del Sinai)</p>
<p id="881">Quando la mente è giunta, finalmente, alla realtà della preghiera pura e serena, il demonio l’assale con immagini che attinge non dalla parte tenebrosa, ma da quella luminosa dell’essere. Le presenta delle apparenze della chiarità divina, e delle immagini gradevoli alla sensibilità, come se avesse di già raggiunto la completezza dello stato di preghiera. Un saggio asserisce che la scaturigine di queste suggestioni è la vanagloria, unita all’azione dello spirito del male che opera, sovreccitandola, su una particolare sezione del cervello. (Nilo del Sinai)</p>
<p id="882">Penso che, operando su questa sezione del cervello, lo spirito del male, a suo arbitrio, riesca a trasmutare la luce che è attorno alla mente di colui che prega. In seguito a questa azione demoniaca, la vanagloria invade ogni pensiero, forzando la mente ad attribuire a se stessa la conoscenza sostanziale propria di Dio. In tal modo l’orante, non sentendosi esposto a turbamenti impuri e inferiori, anzi, consapevole del grado raggiunto nella purezza della preghiera, mai immagina di esser sotto l’azione del nemico. Stima l’effetto dell’opera demoniaca, che trasmuta la luce della sua mente, essere qualcosa che proviene da Dio. (Nilo del Sinai)</p>
<p id="883">Giunte a questo punto le cose, solo un atto di misericordia divina può liberare l’orante dall’illusione. Se vicino a lui accorre l’angelo di Dio che, con la sua parola, tronca l’azione del nemico e riporta l’energia illuminata della mente ad operare senza illusione. (Nilo del Sinai)</p>
<p id="884">Prega nella pace e nella serenità, canta con intelligenza e con capacità sarai come aquila che volteggia nell’alto dei cieli. (Nilo del Sinai)</p>
<p id="885">Il canto dei salmi è utile a quietare il turbamento delle passioni, e attutisce gli impulsi dell’intemperanza fisica. L’elevazione dell’anima a Dio, nella preghiera, permette alla mente di fare ciò che le è connaturale. (Nilo del Sinai)</p>
<p id="886">La preghiera è un’attività propria della dignità della mente, o meglio costituisce il vero uso della mente. (Nilo del Sinai)</p>
<p id="887">Il canto dei salmi appartiene alla conoscenza tuttora legata alla varietà delle immagini; la preghiera pura è il preludio alla conoscenza libera dalla materia e dalla varietà delle immagini. (Nilo del Sinai)</p>
<p id="888">‘ necessario che tu conosca anche questa astuzia demoniaca: alle volte gli spiriti del male si dividono i compiti. Alcuni si presentano con la tentazione, quando implori il soccorso, vengono gli altri travestiti da angeli e mettono in fuga i primi. Vogliono farti credere che sono dei veri angeli per lasciarti in preda alla vanagloria. (Nilo del Sinai)</p>
<p id="889">Abbi cura di te con l’essere umile e fiducioso, la violenta guerra degli spiriti del male non ti prostrerà, ed il flagello dei demoni non cadrà sul tuo corpo, perché Dio ha affidato ai suoi Angeli la cura di te; vigilano su te in ogni circostanza… (Nilo del Sinai)</p>
<p id="890">Durante l’assalto dei demoni ripeti incessantemente una preghiera breve e intensa. (Nilo del Sinai)</p>
<p id="891">Il pane è l’alimento del corpo, la virtù dell’anima, la preghiera spirituale lo è della mente. (Nilo del Sinai)</p>
<p id="892">Quando preghi trascura le necessità corporali, altrimenti la puntura di una pulce, o di una zanzara o di una mosca, ti priveranno del frutto della preghiera. (Nilo del Sinai)</p>
<p id="893">Avrai sicuramente letto la vita dei monaci di Tabenne, dove è riferito che mentre l’Abate Teodoro teneva un’istruzione ai suoi frati, due vipere si rifugiarono ai suoi piedi. Non si scompose; curvò le piante dei piedi in modo da offrire un riparo ai due rettili, e proseguì il suo sermone. Solo al termine mostrò le bestiole ai frati e riferì l’accaduto. (Nilo del Sinai)</p>
<p id="894">Ad un monaco, pieno d’amore di Dio, mentre percorreva il deserto intento alla preghiera interiore, apparvero due angeli che accanto a lui fecero un buon tratto di cammino. Ma lui non prestò la minima attenzione alla loro presenza, per non perdere ciò che era migliore. Ricordò le parole dell’Apostolo: «Nì gli Angeli, né i Principati, né le Potenze potranno separarci dall’amore di Dio, che è in Gesù Signore nostro» (Rom. 8, 38, 39). (Nilo del Sinai)</p>
<p id="895">Non desiderare nì, tanto meno, cercare, durante la preghiera, forme e immagini che ti facilitino il compito. (Nilo del Sinai)</p>
<p id="896">Non desiderare neppure la sensibile visione degli Angeli o delle potenze celesti, neppure quella di Cristo. Correresti il rischio di esser preda dell’illusione, di confondere il lupo con il pastore e di prestare il culto ai demoni invece che a Dio. (Nilo del Sinai)</p>
<p id="897">La superbia è il primo passo verso l’inganno della mente, essa spinge l’intelligenza a cercare di dare una forma al Sacro. (Nilo del Sinai)</p>
<p id="898">Torno a ripetere ciò che dissi ai monaci giovani: beata la mente che custodisce il silenzio perfetto durante la preghiera. (Nilo del Sinai)</p>
<p id="899">Beata la mente che, durante la preghiera senza distrazioni, acquista un desiderio crescente di Dio. (Nilo del Sinai)</p>
<p id="900">Beata la mente che, nella preghiera, non porta i richiami delle cose esteriori e dei possessi. (Nilo del Sinai)</p>
<p id="901">Beata la mente che, durante la preghiera, è morta alle realtà esteriori. (Nilo del Sinai)</p>
<p id="902">Perfetto è il monaco che in ogni essere umano vede Dio. (Nilo del Sinai)</p>
<p id="903">Perfetto è il monaco che pensa al progresso e alla salvezza di tutti gli uomini come si trattasse di lui stesso. (Nilo del Sinai)</p>
<p id="904">Perfetto è il monaco che sente se stesso, il più inquinato degli esseri. (Nilo del Sinai)</p>
<p id="905">Il vero monaco è chi, pur separato da tutti, vive in comunione con ogni creatura. (Nilo del Sinai)</p>
<p id="906">Vero monaco è chi si sente in unione vitale con tutti e se stesso vede in ogni essere umano. (Nilo del Sinai)</p>
<p id="907">Prega veramente chi non cessa di far fruttificare per Iddio la sorgente prima di ogni pensiero. (Nilo del Sinai)</p>
<p id="908">Finché non sarai del tutto libero dagli impulsi passionali e la tua mente resisterà alla virtù e alla verità, non sentirai salire dal tuo profondo il soave incenso della preghiera. (Nilo del Sinai)</p>
<p id="909">La bontà della preghiera non è nel]a quantità, ma nella qualità. Ne testimoniano quei due che salirono al tempio a pregare (Luca 18, 10) e anche le parole: «non moltiplicate le parole nelle vostre preghiere » (Matt. 6, 7). (Nilo del Sinai)</p>
<p id="910">Finché metterai attenzione soltanto alla posizione del corpo e la tua mente sarà fissa sulla bellezza esteriore del tabernacolo, sappi che ancora non hai veduto il luogo della preghiera e che sei lontano dalla via benedetta che ad esso conduce. (Nilo del Sinai)</p>

<p id="911">La fede è la disposizione a morire per amore di Cristo, in conformità al suo comandamento, e con la convinzione che questa morte apporta la vita. In questa disposizione la povertà è stimata ricchezza. La pochezza e la condizione dimessa appaiono come vero onore e gloria; nel niente possedere c’è la certezza di avere tutto. Soprattutto, la fede è il possesso dell’invisibile tesoro della conoscenza di Cristo, essa fa considerare le cose visibili come polvere e fumo. (Simeone Teologo)</p>
<p id="912">La fede in Cristo non è soltanto nella non valutazione dei piaceri della vita, ma nella paziente e serena sopportazione con la quale l’anima affronta le prove, le afflizioni, le amarezze, gli avvenimenti spiacevoli, fino al momento in cui Dio rivolge a noi il suo sguardo paterno… (Simeone Teologo)</p>
<p id="913">Chi, in qualunque maniera, antepone l’amore verso i suoi parenti al comandamento di Dio, non ha fede in Cristo… Il segno dei veri credenti è nel rifiuto di trasgredire alcun comandamento di Dio Onnipotente e del Salvatore nostro Gesù Cristo. (Simeone Teologo)</p>
<p id="914">La fede in Cristo, vero Dio, è madre del desiderio dei beni eterni e del timore dei tormenti. Desiderio dei beni migliori e timore dei tormenti sono i presupposti della fedele osservanza dei comandamenti, questa fa sperimentare all’uomo la propria fragilità. L’esperienza della propria fragilità fa nascere il costante ricordo della morte. Chi sente sempre vicina la morte, cerca di capire con ogni cura ciò che lo attende dopo l’esodo e l’abbandono della vita. Chi cerca diligentemente di conoscere le cose future, bisogna che si spogli delle cose presenti. Chi è attaccato alla pur minima cosa delle realtà temporali, non potrà mai conoscere quelle future. Anche se la bontà divina gli ha concesso di pregustare qualcosa delle realtà future, se non rinuncia ad ogni suo attaccamento, e non s’impegna all’acquisizione assoluta di questa conoscenza, non permettendosi neppure un pensiero che lo distorni da essa, verrà privato anche della sapienza che pensa di aver raggiunto. (Simeone Teologo)</p>
<p id="915">L’abbandono del mondo, e la totale rinuncia ad esso, con la completa separazione dalle realtà mondane: consuetudini, opinioni, figure, e con la rinuncia alla carne e alla propria volontà, operano un grande avanzamento di vita in chi è animato da tale ardente zelo. (Simeone Teologo)</p>
<p id="916">Se vuoi fuggire il mondo, vigila perché la tua anima non ricerchi le consolazioni abituali, fintanto che in esso vivrai, anche se i tuoi parenti ed amici ti consigliassero di farlo. Essi sono spinti dai demoni che vogliono estinguere l’ardore del tuo cuore; se non riusciranno a distoglierti dal tuo proponimento, cercheranno sempre d’indebolirlo e raffreddarlo. (Simeone Teologo)</p>
<p id="917">Chiunque voglia separarsi dal mondo deve amare Dio con le più riposte profondità dell’anima, acquisire un senso costante della sua presenza, niente più di questo spinge l’uomo alla gioiosa rinuncia di tutto e a fuggire dalle cose mondane come da escrementi. (Simeone Teologo)</p>
<p id="918">Non voler restare a lungo nel mondo, sia per motivi plausibili o no; appena sei chiamato, affrettati ad obbedire. Nulla è più gradito a Dio della nostra pronta obbedienza accompagnata dalla povertà, essa è migliore del ritardo accompagnato da molte ricchezze. (Simeone Teologo)</p>
<p id="919">Il mondo e le sue cose sono passeggere, Dio è permanente ed immortale, abbiate gioia voi che per suo amore avete abbandonato la corruzione. Il denaro ed ogni piacere sono corruttibili. I comandamenti di Dio sono luce e vita, con questi nomi sono chiamati da tutti. (Simeone Teologo)</p>
<p id="920">Chi può vedere con gli occhi del corpo, sa quando è notte e quando è giorno, chi è cieco ignora l’una e l’altra. Chi ha l’uso degli occhi dello spirito può guardare la luce vera e soprasensibile; se gli succede di regredire alla sua cecità anteriore e di venir privato della luce è anche pienamente consapevole di questa privazione e non ignora i motivi di ciò che gli è capitato. Chi invece è cieco dalla nascita non può esserne consapevole mancandogli e l’esperienza e l’azione della vista interiore. Egli conosce queste cose da lui non viste, solo per sentito dire, e può anche parlarne ad altri, pur non sapendo né lui, né i suoi ascoltatori la verità delle cose di cui stanno parlando. (Simeone Teologo)</p>
<p id="921">Come la fiamma del fuoco si erge sempre in alto, specialmente se la materia infiammabile viene attizzata; così il cuore di un vanaglorioso non potrà essere umile. Basta che tu gli dica qualcosa di carezzevole lo vedrai esaltarsi ancora di più, ma se lo ammonisci e lo avverti lo vedrai contestare vigorosamente. Se lo lodi e lo conforti, si esalta ancora di più, penosamente. (Simeone Teologo)</p>
<p id="922">Chi è polemico assomiglia ad uno che deliberatamente Si consegna ai nemici del suoi re. La polemica è un arpione costruito a fil di logica, esso ci porta ad ingoiare l’amo del peccato. In tal maniera l’anima miserella, rimane agganciata nella lingua e nella gola, e viene devastata dai mali spiriti. Ora tornando a galla, ora precipitando nell’abisso tenebroso del peccato, e verrà giudicata con quelli che precipitarono dal cielo. (Simeone Teologo)</p>
<p id="923">Se vuoi rinunciare al mondo e imparare a vivere in conformità del Vangelo, mettiti sotto la guida di un maestro sperimentato che abbia conoscenza delle passioni, altrimenti invece di ricevere la vita del Vangelo verrai istruito sulla vita del diavolo. Il maestro capace dà delle buone lezioni, quello incapace dà dei cattivi ammaestramenti. Il seme bacato produce delle piante malate. (Simeone Teologo)</p>
<p id="924">Prega Dio con molte lacrime, perché t’invii una guida libera da passioni e santa. Scruta le sacre Scritture, in particolare gli scritti ascetici dei Padri, perché tu possa confrontare l’insegnamento che ricevi dal tuo maestro e dalla tua guida. Potrai vedere, come in uno specchio, quanto e come essi Siano d’accordo. Così potrai assorbire e assimilare nei tuoi pensieri ciò che corrisponda alle Sacre Scritture, e dopo matura riflessione mettere da parte ciò che ad esse non sia consono, altrimenti potrai smarrirti. Sai bene che nei nostri giorni sono apparsi molti seduttori e falsi profeti. (Simeone Teologo)</p>
<p id="925">Chi è cieco e cerca di fare da guida ad altri, è un seduttore, trascina i suoi seguaci nell’abisso della perdizione. Il Signore ci ha lasciato questa parola: «Se un cieco conduce un altro cieco, cadranno tutt’e due nella fossa». (Simeone Teologo)</p>
<p id="926">Chi è cieco nei confronti dell’Uno, è cieco nei confronti di tutte le cose. Chi ha la visione dell’Uno, ha la visione di tutte le cose. Avendo escluso la visione differenziata di tutte le cose, è dentro la visione di tutte le cose pur rimanendo separato dalla molteplicità delle realtà visibili. Dimorando nell’Uno contempla gli esseri, se invece dimora nella molteplicità non ne vede la completezza nell’Uno. Contemplando nell’Uno può vedere e se stesso e tutte le cose ricomposte nell’unità, rimanendo immerso nell’Uno non si disperde nella visione del molteplice. (Simeone Teologo)</p>
<p id="927">Chi con percezione cosciente non ha ancora rivestito la sua mente e il suo spirito dell’immagine del Signore nostro Gesù Cristo, Uomo celeste e Dio, null’altro è se non carne e sangue che non può apprendere direttamente la gloria spirituale, ma solo indirettamente attraverso ciò che gli altri dicono. Ed è paragonabile a chi è nato cieco, non può concepire la luce del sole se non mediante ciò che ascolta. (Simeone Teologo)</p>
<p id="928">Chi vede, ascolta e apprende nel modo sopraddetto: rivestendo l’immagine dei cieli e divenendo «uomo perfetto», conforme alla misura della pienezza di Cristo, ha la capacità di guidare il gregge di Cristo nei pascoli dei divini comandamenti. Se uno invece non ha sperimentato queste cose, s non essendo conforme alla pienezza di Cristo ha i suoi sensi non illuminati e non sani, è bene che preferisca di esser guidato piuttosto che guidare gli altri, per non costituire e per sé stesso e per gli altri un pericolo. (Simeone Teologo)</p>
<p id="929">Chi è intento a seguire il suo maestro e la sua guida come seguirebbe Dio, non si perde in discussioni. Chi afferma che le due cose sono possibili, la sequela e la contestazione, sappi che è nella via dell’errore; non conosce l’armonia esistente tra l’uomo di Dio e Dio stesso. (Simeone Teologo)</p>
<p id="930">L’uomo convinto che la sua vita e la sua morte sono in mano del suo pastore, non si perde in discussioni. La contestazione nasce dall’assenza di questa persuasione, e ciò causa la morte spirituale ed eterna. (Simeone Teologo)</p>
<p id="931">I demoni gioiscono di quel monaco che disputa col suo padre, gli angeli invece, quando vedono un monaco che si umilia fino alla morte, sono riempiti di stupore. Costui compie l’opera di Dio, rendendosi simile al Figlio di Dio, che obbedì al Padre fino alla morte di Croce. (Simeone Teologo)</p>
<p id="932">Chi acquista la purezza del cuore, domina la paura. Chi è ancora in cammino verso la purezza ora è dominato dalla paura ora riesce a dominarla. Chi non riesce per niente nella purezza, o diventa del tutto insensibile per l’amicizia delle passioni e dei demoni, rigurgita di vanità e di presunzione pensa di valere qualcosa mentre è un niente; oppure rimane schiavo, consegnato alla paura e, come fanciullo, trema ed è spaventato; per chi teme il Signore non esiste né paura, né tremore. (Simeone Teologo)</p>
<p id="933">Chi è sostenuto dal timore di Dio, non ha paura di vivere in mezzo ad uomini malvagi. Possedendo il timore di Dio, portando l’invincibile corazza della fede, è forte in ogni impresa e riesce a compiere cose che agli altri sembrano impossibili. Cammina in mezzo a loro come gigante tra piccole scimmie, come leone ruggente tra cani e volpi, confidando in Dio li riempie di stupore con la forza del suo intelletto, soggioga le loro menti, con parole di r saggezza simili a scettro di ferro. (Simeone Teologo)</p>
<p id="934">Sii attento a non demolire la tua casa con voler costruire l’abitazione del tuo vicino. ‘ un compito difficile ed arduo, perciò sii attento che non ti capiti ridurre a maceria la tua casa, nel qual caso non potrai costruire quella di un altro. (Simeone Teologo)</p>
<p id="935">Chi non è libero dalle passioni, non sa niente dell’immunità dalle passioni, né può immaginare che sulla terra esista qualcuno libero da esse. Chi prima non rinuncia a sé stesso e non sparge il suo sangue per questo genere di vita veramente benedetto, come potrà pensare che qualcuno lo possa aver fatto per raggiungere l’invulnerabilità dalle passioni? Così chi solo immagina di avere lo Spirito Santo ed in realtà non lo possiede, quando sente dire che le azioni dello Spirito Santo sono chiaramente riconoscibili in coloro che Lo posseggono; si rifiuta di credere; e neppure sarà capace di credere che nel nostro tempo esistano uomini che eguagliano gli Apostoli di Cristo e i Santi di tutte le età, e che sono, similmente a loro, animati e ispirati dallo Spirito di Dio, o che l’hanno coscientemente visto e conosciuto. Ognuno giudica gli altri dal suo personale stato, da ciò che in lui di bene o di male sia. (Simeone Teologo)</p>
<p id="936">Una cosa è l’invulnerabilità delle passioni dell’anima, altra cosa l’invulnerabilità da quelle del corpo. La prima santifica anche il corpo e per il suo proprio splendore e per la luce dello Spirito; mentre la seconda in sé stessa è inutile anche per quelli che l’hanno acquistata. (Simeone Teologo)</p>
<p id="937">Come uno che dall’estrema povertà viene elevato alla dignità del Re, rivestito di splendida veste e chiamato a stare alla sua presenza, guarda a lui con devozione e lo ama come suo benefattore, gioisce delle vesti magnifiche, è consapevole della sua dignità e delle ricchezze che gli appartengono. Così il monaco dopo avere abbandonato il mondo e le cose temporali per mettersi alla sequela di Cristo, osservandone i comandamenti, si eleva alle altezze della visione spirituale e fissando lo sguardo senza smarrimento in Dio constata con chiarezza la trasformazione che ha raggiunto. Contempla in continuazione la grazia dello Spirito che l’avvolge di luce, e che vien chiamata veste e porpora regale. Essa è Cristo, il Signore stesso, perché chi crede in Lui da Lui è rivestito. (Simeone Teologo)</p>
<p id="938">Molti leggono le Scritture, altri ne ascoltano la lettura. Pochi hanno la capacità di comprendere la forza ed il significato di ciò che vien letto. Alcuni pensano che il contenuto della Sacra Scrittura sia senza significato, altri lo ritengono difficile ad esser creduto, e lo interpretano in maniera errata. Pensano che ciò che è detto del tempo presente debba venir riferito al futuro, e le parole che alludono al futuro ritengono o come già compiute o che stanno avverandosi nel presente. Così non hanno un giusto criterio per una vera discriminazione tra le cose umane e quelle divine. (Simeone Teologo)</p>
<p id="939">Noi che abbiamo il dono della fede, dobbiamo guardare gli altri sacerdoti come un’unità, e pensare che ciascuno di loro è Cristo, cercando di essere animati nei loro rapporti dall’uomo pronto a dare per essi la propria anima. Per nulla cosa al mondo dobbiamo pensare o dire di qualcuno che è malvagio, ma ritenere tutti buoni, come dicevo. Se incontri qualcuno immerso nelle passioni, non odiarlo essendo tuo fratello, odia le passioni, che lo aggrediscono. Quando t’imbatti in uno che si è arreso alla tirannia della cupidigia e delle cattive abitudini, abbi per lui una più intensa compassione. Pensa che anche tu potresti avere simili prove, sei ancora sotto il dominio della mutevole materia. (Simeone Teologo)</p>
<p id="940">Dal santo battesimo riceviamo la remissione dei peccati, siamo resi immuni dall’antica maledizione, santificati dalla presenza dello Spirito Santo, ma non ancora ci è concessa la grazia perfetta per la quale Dio abita in noi e si muove con noi. Questa appartiene a chi si rivela con delle opere saldamente fondate sulla fede. Dopo il battesimo possiamo deviare in azioni malvage e disonorevoli e perdere completamente la santificazione ricevuta. Solo cambiando direzione, confessando e piangendo le colpe possiamo di nuovo ricevere, in conformità alle nostre azioni, il perdono delle colpe e la santificazione della grazia che viene dall’alto. (Simeone Teologo)</p>
<p id="941">La grazia dello Spirito Santo vien data come arra alle anime che sono promesse a Cristo. Senza l’anello del fidanzamento una fanciulla non è sicura di unirsi al suo uomo col legame del matrimonio, così l’anima non ha la certezza di unirsi col suo Signore e Dio, di sposarsi misticamente e ineffabilmente a Lui per godere della sua inaccessibile bellezza, se prima non ha ricevuto la prova del suo amore, i segni della sua grazia e di possederlo coscientemente. (Simeone Teologo)</p>
<p id="942">Il tetto di una casa è sostenuto dalle fondamenta e dalle altri parti dell’edificio, le fondamenta e le altre strutture sono costruite per reggere il tetto, l’uno e le altre sono necessarie e utili, né il tetto senza le fondamenta e le altre parti viene costruito, né le fondamenta e i muri senza il tetto costituiscono un’abitazione. Altrettanto avviene per l’anima: la grazia dello Spirito Santo è conservata dall’osservanza dei comandamenti, e l’adempimento dei comandamenti è la base gettata per ricevere la grazia dello Spirito Santo. La grazia dello Spirito Santo non può rimanere in noi senza l’obbedienza ai comandamenti, né l’osservanza dei comandamenti può essere utile e benefica senza la grazia divina. (Simeone Teologo)</p>
<p id="943">Una casa lasciata senza tetto dall’incuria del costruttore non solo non serve a niente, ma espone il proprietario al ridicolo. Allo stesso modo chi con l’osservanza dei comandamenti è riuscito a gettare i fondamenti e ad innalzare gli alti muri della virtù se non riceve la grazia dello Spirito Santo e non vede né riconosce la sua presenza nell’anima, rimane incompleto ed è oggetto di commiserazione da parte dei perfetti. Le cause della privazione della grazia possono essere queste due: la negligenza del cambiamento di mente, oppure perché scoraggiato dall’insieme vasto delle virtù necessarie, ne ha trascurata qualcuna che appariva come minore, ma che in vista della completa costruzione dell’edificio era indispensabile, e senza di essa non è stata possibile la rifinitura del tetto, naturalmente sempre con la grazia dello Spirito Santo. (Simeone Teologo)</p>
<p id="944">Il Figlio di Dio è venuto sulla terra per riconciliare con la sua intercessione noi, suoi nemici, con il Padre e per unirci a sé per mezzo del suo santo e consustanziale Spirito, chi è privato di questa grazia quale altre ne potrà trovare? ‘ chiaro che costui non è riconciliato col Padre, né può essere unito al Figlio mediante la grazia dello Spirito Santo. (Simeone Teologo)</p>
<p id="945">Partecipando allo Spirito divino si è liberati dalle bramosie delle passioni, ma non dalle necessità della natura corporea. Liberi dai legami della bramosia passionale, avendo gustato la gloria e la dolcezza immortale, siamo costantemente stimolati ad ascendere per vivere con Dio, non permettendoci di separarci neppure per un istante dalla sua contemplazione e dall’inesauribile gioia di essere con Lui. Agitati dalla carne e dalle seduzioni, siamo lacerati dalle forze che ci spingono ad abbandonarlo, per ritornare verso il basso. La sofferenza di questi momenti penso sia paragonabile a quella che sperimenta l’anima del peccatore quando sta per distaccarsi dal corpo. (Simeone Teologo)</p>
<p id="946">Come per chi è attaccato alla vita corporale e ai piaceri mondani il distaccarsene è esperienza di morte: così per chi ama la purità e Dio, la più breve separazione mentale da essi è esperienza di morte. Chi sta godendo della luce sensibile, se chiude gli occhi e se qualcuno gli impedisce di tenerli aperti, ne è infastidito e rattristato sé da non sopportare a lungo, specialmente se stava guardando qualcosa di necessario o di piacevole. Molto di più si verifica questo per, chi illuminato dallo Spirito Santo, sta contemplando mentalmente, in maniera diretta sia da sveglio che dormendo, quelle beatitudini che occhio mai vide, orecchio mai ascoltò, cuore mai sperimentò e che gli stessi angeli di Dio bramano comprendere. Come potrà non soffrire se qualcuno cerca di distoglierlo dalla loro contemplazione. Per lui questa esperienza è vera morte e privazione della vita eterna. (Simeone Teologo)</p>
<p id="947">Chi ha rinunciato al mondo e a tutte le cose che sono, per la fede che ha in Dio, crede che il misericordioso e il clemente Signore accolga quelli che a Lui ritornano; è anche consapevole che Dio eleva i suoi servi dalla disistima alla stima, dalla povertà estrema alla opulenza, dagli insulti e dalle umiliazioni al trionfo, attraverso la morte li rende eredi e partecipi alla vita eterna. Corre veloce spronato da queste prove come cervo assetato alle sorgenti imperiture; le prove sono scala ascensionale verso l’alto. Lungo la scala gli Angeli ascendono e discendono per sostenere i viandanti, Dio che sta al vertice di essa osserva con amore i nostri sforzi e le nostre fatiche compiute con le nostre energie, e misericordioso ci offre la ricompensa come se ci fosse dovuta. (Simeone Teologo)</p>
<p id="948">Dio non lascia che precipitino quelli che con ardore si dirigono verso di lui, vedendoli stanchi dona loro forza e aiuto, dando loro la mano dall’alto li porta vicino a sé ; li aiuta in modi manifesti e segreti, di cui non sempre sono consapevoli, finché giunti all’ultimo gradino si appressano a Lui per unirsi perfettamente con Lui, dimentichi di tutto il travaglio terreno diventano una sola cosa con Lui, e fruiscono di inesprimibili benedizioni sia sui loro corpi sia fuori del loro corpo, non saprei dire. (Simeone Teologo)</p>
<p id="949">L’unico motivo che spinge gli uomini, pieni della grazia di Dio, e perfetti nella conoscenza e nella saggezza che viene dall’alto, ad andare nel mondo per incontrarvi la gente che vi vive è quello di disporli al compimento delle buone opere mediante l’osservanza dei comandamenti, dando loro l’occasione di ascoltarli, di farli comprendere e di esserne persuasi. Gli uomini che vivono nel mondo non essendo guidati dallo Spirito di Dio, si muovono nel buio, non conoscendo né dove vanno, né se vanno avanti nell’osservanza dei comandamenti; potranno sollevarsi dalla presunzione che li avvolge se riceveranno la vera istruzione dello Spirito Santo e accogliendo senza ipocrisia o orgoglio la volontà divina si convertiranno, in questo modo potranno ricevere qualche dono spirituale. Se questo utile servizio non riusciranno a compiere verso quelli che hanno avvicinato, piangendo sulla durezza del loro cuore se ne tornano alle loro celle, pregando giorno e notte per la loro salvezza. Chi vive costantemente con Dio ed è ricolmo di ogni grazia, non può avere altra preoccupazione all’infuori di questa. (Simeone Teologo)</p>
<p id="950">L’aver compassione di un unico uomo non porta a salvezza, mentre il solo disprezzo verso un fratello getta nell’inferno. ‘ chiaro che le parole «ebbi fame, ebbi sete» non sono limitate ad una sola volta, ne ad un sol giorno, ma si estendono a tutta la vita. Nello stesso modo le altre parole: mi avete sfamato, dissetato, rivestito e così di seguito, non indicano un solo caso ma un’abitudine costante verso ognuno. Il Signore e Dio Gesù Cristo, ha detto che è Lui stesso che riceve questi servizi nella persona di ciascuno e di tutti i suoi seni. (Simeone Teologo)</p>
<p id="951">Piacque a nostro Signore di rivestire la somiglianza di ogni povero, e ha identificato sé stesso con ogni tribolato, perché chiunque creda in Lui non sia tentato di sentirsi superiore a nessuno dei fratelli, spinto piuttosto a considerarsi minore e peggiore degli altri uomini; proprio come si sente inferiore al suo creatore. Accolga l’infelice con onore, sia pronto a finire tutti i suoi averi per lui, imitando il Signore che esaurì il suo sangue per la nostra salvezza. (Simeone Teologo)</p>
<p id="952">Chi reputa il suo prossimo uguale a sé stesso, non tollera di avere qualcosa di più di lui. Se possiede e non distribuisce il suo con piacere per divenire q???nte il comando del Signore. Lo stesso dicasi per chi ha un po’ di pane e rimanda a mani vuote un accattone, o se rifiuta di fare per il prossimo ciò che gli viene domandato, e lo invia da un altro, non vuole dare a chiunque gli richieda soccorso. Così uno che dia il cibo, la bevanda e le vesti ed ogni altro genere di aiuto a tutti i bisognosi che incontra, ma disdegna e respinge uno solo di loro, deve esser considerato come uno che ha trascurato Nostro Signore quando era affamato ed assetato. (Simeone Teologo)</p>
<p id="953">Come i comandamenti generali comprendono e racchiudono in sé i comandamenti particolari, così le virtù principali contengono quelle minori. Chi, per esempio vende e distribuisce i suoi beni ai poveri, divenendo indigente, adempie con un sol gesto tutti i comandamenti relativi alla povertà. In conseguenza lui non deve dare a chi qualcosa gli chiede, né è tenuto a rispondere a chi gli chiede un prestito. Similmente chi prega senza interruzione, adempie in questo tutti i precetti che concernono la preghiera; non è più tenuto a cantare le lodi di Dio per dieci volte al giorno, neppure nelle ore dell’alba, del Vespro o del mezzogiorno, avendo compiuto tutto il suo dovere riguardo alla regola di celebrare e recitare le preghiere in tempi e ore stabilite. Alla stessa maniera chi ha raggiunto il cosciente possesso di Dio, elargitore di Sapienza, è in possesso del contenuto di tutte le Scritture Sacre, e ne detiene come frutto i doni che la lettura può apportare; per questo non ha più la necessità di leggere dei libri. Che bisogno ha di leggere dei libri se può conversare con Colui che ha ispirato gli estensori delle Sacre Scritture, e se porta in sé stesso indelebilmente iscritti tutti i suoi ineffabili misteri? Lui stesso diventa per gli altri un libro ispirato, e contiene i misteri vecchi e quelli nuovi, scritti nella sua anima dalla mano di Dio, avendo compiuto tutto può riposarsi, da tutti i suoi lavori, in Dio, nella più alta perfezione. (Simeone Teologo)</p>
<p id="954">Il santo e benedetto Simeone fu interrogato una volta sulla natura del Sacerdozio. Rispose: «Non ho la qualità per essere Sacerdote. Conosco con certezza come deve essere colui che si appresta ad offrire sacrifici a Dio. Prima di tutto gli è richiesta la purezza del corpo e dell’anima e che sia immune da ogni colpa. Inoltre sia dimesso nelle sue abitudini e azioni esteriori e nelle disposizioni interiori. Inoltre quando sosta davanti la sacra mensa, vedendo con gli occhi del corpo le oblate sante, contempli interiormente la Divinità. Soprattutto cerchi di far suo Colui che è presente in maniera invisibile nei doni sensibili, e Lo senta coscientemente presente nel suo cuore, in tal modo potrà presentare con coraggio le offerte, e, in un colloquio da amico ad amico, potrà dire: “Padre nostro che sei nei cieli, il Tuo nome sia santificato”. Questa preghiera rivela che l’orante ha nel suo cuore Colui che e Figlio di Dio per natura insieme al Padre e allo Spirito Santo. Ho conosciuto dei sacerdoti di questa grandezza, ed ora fratelli e padri miei lasciatemi tranquillo». Di lui si conservano anche queste parole, le disse per distornare da sé stesso il plauso degli uomini, e come spinto a parlare dal suo amore per gli uomini. Disse: «Un monaco sacerdote amichevolmente mi confidò: “mai ho celebrato i misteri divini senza vedere lo Spirito Santo che discendeva su di me come nel giorno m cui il Metropolita recitava su di me la preghiera dell’ordinazione sacerdotale e poneva sul mio indegno capo l’Omoforio. Gli domandai ” Sotto quale forma hai visto lo Spirito Santo? ” Rispose: “Senza forma, nella sua pura semplicità, simile a fiamma. Quando vidi questa visione, mai vista prima, rimasi stupefatto e mi domandai cosa mi stava accadendo. Una voce silenziosa e chiara risuonò in me: ‘In questa forma illuminai i Profeti e gli Apostoli, ed ora illumino i santi eletti da Dio. Io sono lo Spirito Santo di Dio’. A Lui la lode e la potenza per tutti gli eoni. Amen. (Simeone Teologo)</p>

</div>

<script type="text/javascript">
var custom = function () {
document.body.style.backgroundImage = "url('../mm_bg_iesus.png')";
document.getElementById("titolo").innerHTML="Filocalia";
}
</script>

</body>
</html>
