<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<div id="DB0">
<p onclick="cambia(1)">2018</p>
<p onclick="cambia(364)">2019</p>
<p onclick="cambia(718)">2020</p>
<p onclick="cambia(920)">PICCOLO MANUALE</p>
<p><a href="https://lapoesiaelospirito.wordpress.com/">La poesia e lo spirito</a></p>
<p><a href="https://gesuperatei.wordpress.com/">Gesù per atei</a></p>
</div>

<p>2018</p>
<p>Non ho tempo / Non ho tempo. Lo ripetiamo per tutta la vita, certe volte. Si considerano impedimenti dirimenti l’esistenza frenetica, la moglie, il marito, i bambini da curare, vestire, educare, per quel poco che si può e si salva dall’idrovora degli atti narcisistici, un tweet, un post su Facebook, il daffare che risucchia nel vortice infinito dell’effimero. Non ho tempo, devo andare in palestra, alla sauna, sto facendo il solitario, non lo vedi?, l’ultimo giochino sullo smartphone, Candy Crush Saga, promemoria: hai un evento. Non ho tempo. Dio ti aspetta alla porta, per darti quello che non avresti mai immaginato di ricevere, la favola che diventa realtà, il sogno che si avvera, finalmente: eccolo, è là, a portata di maniglia. Gli aprirai? Sto giocando a Ruzzle, non ho tempo.</p>
<p>La scommessa / È nota la scommessa di Pascal: credere in Dio perché, comunque sia, è un vantaggio. Se esiste, ho indovinato; se non esiste, ho vissuto bene coltivando la virtù, che è benefica in se stessa. Ho sempre avuto un’allergia per il cosiddetto pensiero positivo. Si tratta di attitudini mentali che rivelano presto la loro inconsistenza, lasciando più vuoti di prima. C’è chi ha costruito fortune sullo spaccio di questa cianfrusaglia, senza che alcuno gli abbia chiesto i danni. L’ottimismo autentico non nuoce a nessuno. Scommettere su Dio, ha intuito quel genio, non presenta controindicazioni: non c’è un bugiardino con una serie di effetti secondari, capaci di turbare l’animo più impavido. Dubiti che esista Dio? Fa’ come se ci fosse. È il consiglio di Gesù alla mistica Gabrielle Bossis, che ispira molti di questi aforismi quotidiani.</p>
<p>Il giudizio / Il giudizio è una faccenda seria. Per esempio, il giudizio universale. Staremo lì, nella sala d’attesa, con l’emozione dei “quadri” di una volta, quel terrore che la prof mi rimandasse in matematica. La vita ci scorrerà davanti come un film, e capiremo come, quando e perché siamo caduti nel peccato, e la stupidità di averlo fatto. Perché il male è stupido: riduce la comprensione delle cose, equivoca, devìa dal senso originale. Come dice l’etimologia, manca il bersaglio. Di fronte a un evento cosi clamoroso e coinvolgente, i giudizi quotidiani impallidiscono: che vuoi che sia se qualcuno pensa male, o mi calunnia? È un suo problema, e questo mi dispiace. Ma non tocca la mia identità, quella che Dio mi ha riservato. Siamo in bilico tra due giudizi: uno vero e uno falso. Entrambi ci ricordano che la verità è la sola cosa interessante.</p>
<p>A che serve / Strano, un Dio che serve. Ci saremmo aspettati, piuttosto, uno che dominasse con la forza, che sistemasse senza complimenti chi ti ha fatto del male. A che serve un Dio che serve? Non sarebbe più adatto uno che risolvesse ex cathedra tutte le questioni? Tu dentro, tu fuori, e chi s’è visto s’è visto. A che pro tante attenzioni? Non è più efficace il Dio degli eserciti del Primo Testamento? Poi vai a vedere anche lì: a Gedeone lascia solo trecento combattenti; Davide va incontro al gigante con la pietra e con la fionda. Il vincente, agli occhi di Dio, è sempre il più debole, l’inabile, il secondo: Abele, Giacobbe, le donne sterili, gli anziani. Dev’essere un vizio: il Servo di IHWH; eccomi, sono la serva del Signore; io sto in mezzo a voi come colui che serve. Per divino, insindacabile parere, uno che serve, serve.</p>
<p>Aut aut / Abbiamo due opzioni: accrescere la confusione o dare luce. È un grande potere, di cui spesso ignoriamo la portata. Gettiamo via parole come fossero sacchetti d’immondizia, nei cestini che sono gli uomini e le donne che incontriamo. Scambiamo l’altro per un bidone della spazzatura. Ma le nostre parole possono essere fari che rischiarano, o almeno la lucetta che si accende di notte, per non incappare in qualche ostacolo. Bisogna scegliere se servirsi degli altri come cassonetti, o dare loro una torcia per raggiungere, attraverso il tunnel del mondo, il paradiso.</p>
<p>Comunicare / Parliamo troppo, o troppo poco. Ricordo gli imbarazzi a tavola con la famiglia: da adolescenti, ci sono fasi di rifiuto o di aperta ribellione, in cui neanche una tenaglia riuscirebbe a cavarti un suono dalla gola. In altre circostanze, ci vorrebbe una pattuglia di carabinieri che multasse per eccesso di verbosità. Non è facile trovare il giusto mezzo. Alcune persone le guardi con timore, perché sai che non ti risparmiano nulla della loro logorrea, nemmeno implorando pietà. Altre bisogna stimolarle, scuoterle fisicamente, per far cadere la pera di un sì, di un no, di un buonasera. Solo in un caso si può star tranquilli: nei dialoghi interiori con Gesù. Lui è contento se gli parlo di me, continuamente. E ogni parola la trasforma in luce, in musica del Cielo.</p>
<p>Popolare / Il dolore va preso sul serio, vincendo la tendenza a fuggire, a pensare interiormente: avanti un altro. La Bibbia sembra darci ragione: ama il prossimo; nel senso che, se chi hai davanti non ti piace, passi a un altro. Scherzo. Il dolore, però, è una cosa seria. Dovremmo cercare di capire, o meglio, di sentire. Solo se cresciamo in questo, comprenderemo il cuore del Vangelo: la passione e morte di Gesù. La devozione ci ha insegnato a soffermarci sui dettagli: la corona di spine, la piaga della spalla. Cestinare il sentimento popolare è un errore imperdonabile. Chi lo fa, cestina anche se stesso.</p>
<p>Il viaggio / Quali cose contano davvero? Fatichiamo a capirlo. Siamo distratti, attratti da frivolezze di ogni tipo, perdiamo tempo, cocludiamo poco. Quando arrivano le avversità, cominciamo a ragionare: togli di qua, togli di là, si intravede una riva, magari ancora avvolta nella nebbia, misteriosa, inquietante, che chissà quali segreti, quali mostri o pericoli nasconde, e rivela all’improvviso. Nel Vangelo, Gesù ripete spesso: passiamo all’altra riva. Non intende solamente la sponda opposta del lago, ma la riva di cui sopra, quella terra inquietante e misteriosa che per noi è l’altro: amarlo in ogni caso, nonostante tutto, fino a perdere persino la memoria del punto da cui siamo partiti, è ciò che nella vita conta. L’Unto, il Figlio di Dio, ci restituirà centuplicato ciò che, nel viaggio, ci sembra d’aver perso.</p>
<p>Un centimetro / Il lamento è un confine. Metto dei paletti e dico: fin qui mi sta bene, perché sono io; un centimetro più in là cominciano le falle, i guasti, gli aspetti pesanti, intollerabili, i ritardi, tutto ciò che è passibile di lagnanza e protesta, fino alla minaccia, l’invettiva, la denuncia. La sfida è andare al di là di quei paletti. Uscire. Approdare alla terra di nessuno in cui non ci sono più certezze, dove si apre il territorio sconfinato del diverso da me, che fatico a decifrare, a riconoscere, ad accogliere. L’Esodo, forse, è il libro più importante del Primo Testamento, perché rivela l’essenziale: se non vado al di là di me stesso, non arrivo da nessuna parte. Resto a lamentarmi al di qua dei paletti, a un centimetro dalla libertà.</p>
<p>Le cose di ogni giorno / Le cose di ogni giorno sono le più importanti. Quelle a cui non diamo peso, che facciamo quasi in automatico, di cui ci accorgiamo solo in casi estremi: se va via la luce, se ci ammaliamo, se non abbiamo tempo. Recentemente, un amico mi ha confidato di aver sentito la febbre salire e di essersi buttato sul letto vestito com’era, per due giorni. In quei momenti, ti passa davanti ciò che faresti se tutto fosse come sempre: lavarti, scegliere l’abito, riordinare la stanza, stare a tavola. Tutto questo, fatto alla presenza di Dio, spalanca una nuova dimensione. Allora mi ricordo della veste bianca del battesimo, dell’icona sacra appesa al muro, del pane vero che è il Corpo di Cristo. La vita cambia se offriamo alla luce del senso ultimo le minuscole faccende di ogni giorno. Chi è fedele nel poco lo è anche nel molto, ha detto Qualcuno che di vita se ne intende.</p>
<p>Da cosa nasce cosa / L’amore si moltiplica: è un volano che aumenta di intensità e rapidità, una pianta che cresce, un fiorire di fuochi artificiali che illuminano il buio. Tutto sta a cominciare: dici una parola delicata, cedi il posto, chiedi “come stai?”, e subito un bene tira l’altro: è come un torrente che s’ingrossa, si trasforma in fiume, in un mare dove, dalle navi, i passeggeri salutano coi fazzoletti in mano. Il primo atto richiede fiducia: perché dovrei dare se poi rischio d’essere ignorato, schernito, giudicato? Per quale motivo uscire dalla nicchia in cui mi godo la mia tranquillità, la mia autarchia, il benessere ostentato alla faccia degli altri, che mica si sono fatti il mazzo come me: sono forse il custode dei miei fratelli? Figuriamoci di quelli che non ho visto né sentito. Poi, un giorno, ti scappa un saluto, un favore, concedi quel tanto da farti sbilanciare, ed ecco che ti fregano, un atto d’amore tira l’altro, non puoi più farne a meno. Sei partito e non riesci a fermarti, come se il senso di questo grande circo non potesse più essere diverso.</p>
<p>Tutto il resto è noia / Non ce la farò, non sono in grado, i miei limiti non me lo permettono, è inutile che tenti, vado incontro a un‘altra delusione, tornerò più depresso di prima: sono esempi di quella voce che, continuamente, ci suggerisce di rinunciare alla buona battaglia di cui parla san Paolo, o chi per lui, nella seconda lettera a Timoteo. Se le dessimo ascolto, il mondo finirebbe in pochi giorni: sono tanti i motivi, anche seri, di scoraggiamento, e spesso hanno il potere di convincerci, sebbene, esteriormente, continuiamo a fare come nulla fosse. Mancano le motivazioni e l’entusiasmo, il pessimismo scava un vuoto che ci sembra impossibile riempire. Poi, però, c’è un ‘altra voce: credi in me, dice, sarò io a condurti alla meta, affidati e vedrai. Chiunque è dalla verità, ascolta la mia voce, dice Gesù a Pilato. A chi daremo retta? La nostra vita è appesa a questo chiodo, tutto il resto è noia.</p>
<p>Sorry(so) / Capita che ci imponiamo agli altri. Devono prenderci così come siamo: magari freddi, astiosi, insopportabili. La faccia conta, checché se ne dica. Se qualcuno mi guarda di traverso, non saluta, sembra che da un momento all’altro debba uscirsene con un grugnito o qualche verso simile, può essere l’anima più dolce e fulgida del mondo, ma io non me ne accorgo. È strano che curiamo l’esteriorità e poi ci sfugga un concetto così chiaro. A meno che l’altro non sia un veggente, un sensitivo, o uno che se ne intende di persone al punto da leggerne l’interno, non possiamo esigere che ci capisca molto aldilà di quello che mostriamo. Il sorriso è importante. Ecco perché mi piace tanto un’immagine di Cristo, emersa dalla foto scattata a un sacerdote che sollevava l’ostia consacrata, e visibile in un punto dell’abito: fosse anche un falso, illustra bene il valore di un volto sorridente, un segnale che si spiega da solo, senza bisogno di postille.</p>
<p>Fame e sete / Fame, sete: sono queste le sensazioni che ci contraddistinguono. È una verità ratificata dalle Beatitudini: beati voi, che adesso avete fame, perché sarete saziati. All’inizio non si capisce bene di che fame, di che sete si tratti. Si inseguono il piacere, il potere, il possesso. Ci si perde in labirinti senza uscita, perché psiche e corpo, spesso, aspirano a quello che in teologia si definisce “cattivo infinito”, l’avidità insaziabile dei sensi. Poi, a poco a poco, ci scopriamo esseri relazionali, a cui occorre guardare nello specchio dell’altro per sapere chi siano. Ancora una volta, proviamo il dolore di non essere capiti, di rimanere soli nella folla, di non trovare una risposta ai nostri desideri più profondi. Finché non ci capita di specchiarci in Lui, nel Figlio di Dio, e ogni cosa torna al posto giusto: il dolore c’è, ma è una nota fra tante, e con le altre forma una struggente sinfonia. Solo allora la terra assetata si riempie di brina, e sazia la sua fame di sole.</p>
<p>Volere volare / La cosa più difficile è identificarsi coi sentimenti altrui, considerarli tanto importanti quanto i propri. È un passaggio di stato, per cui non faccio più corpo unico con l’ego, escludendo l’esperienza che si sottrae al mio gusto, ai miei interessi, al vantaggio personale. Nessuno insegna a esercitarsi in questo, tranne il teatro, dove sentire ciò che sente l’altro è un ferro del mestiere. Per il credente, quest’arte è ancora più importante: abbiate in voi gli stessi sentimenti che furono in Cristo Gesù, dice San Paolo. Più sento come Lui, più voglio ciò che vuole, più la mia vita raggiunge il porto sospirato. Quando le due volontà coincidono, sono praticamente in paradiso.</p>
<p>Sintonie / Non siamo abituati a fare insieme. La società ci orienta all’individualismo: comprare questo e quello per dimostrare di essere il migliore, il più bravo, il più ricco. O il più potente, il più furbo, il più vincente. Per cui, anche se si lavora in squadra, resta una scia di autoaffermazione, un istinto a cercare il primo posto, a mietere successi personali. È un motivo d’infelicitá, perché siamo fatti per vivere collaborando, entrando in sinergia, spendendoci per una causa che ci supera, ampliando gli orizzonti del nostro desiderio. C’è un’icona famosa, la Trinità di Rublëv, che rappresenta il dinamismo di cui sopra: ogni personaggio guarda l’altro, in un essere e fare insieme che annulla qualsiasi tendenza solipsistica. Gesù ci chiede questo: lavorare con lui, per il bene di tutti. Non è poi una proposta così strana.</p>
<p>L’attenzione / Ci distraiamo. Facciamo una cosa e ne pensiamo un’altra. Molti mi dicono, nella confessione, che mentre pregano sono disturbati da interferenze di varia natura. Credo che si debba distinguere: ho cercato io la distrazione? L’ho assecondata, e alimentandola l’ho fatta crescere? Non è una questione solo religiosa. Il laico ha lo stesso problema: la concentrazione è un atto morale, pensare ad altro è un torto che facciamo a chi ci parla e che, in ogni caso, se ne accorge. È nota la gag di Totò: alla moglie che gli chiede a cosa stia pensando, risponde che sta pensando a cosa rispondere in caso lei chiedesse a cosa stia pensando. Se ci distraiamo involontariamente, nessuno lo metterà sul nostro conto. L’attenzione è un gesto d’amore, di quelli che passano di là, unico bagaglio concesso nel viaggio verso il cielo.</p>
<p>Accidenti all’accidia / Mai parlare di conversione come se ne bastasse una: ce ne vogliono tante. Pensi d’essere arrivato ed ecco l’ennesimo scalino, un passaggio da varcare con coraggio. Il bello della fede è che ti nasconde sempre le pantofole. Gesù non aveva dove posare il capo, e noi marciamo in un deserto inospitale, trovando ristoro soltanto in qualche oasi, dalla quale ripartire di buon’ora. Quando, nella nota parabola, il padrone rimprovera il servo che ha sotterrato il suo talento, gli da’ del malvagio e del pigro. Chissà perché l’accidia, dei sette peccati capitali, è la più misconosciuta, ignorata, sottovalutata nei suoi effetti. Eppure è un tarlo che rischia di spedirci, senza tante storie, là dove è pianto e stridore di denti.</p>
<p>La scelta / Sembra facile capire Dio. Uno studia, legge il catechismo, ascolta preti e suore e dice: ne so abbastanza. Ma poi i conti non tornano. Succede qualcosa di imprevisto, che lo spiazza. Ripassa il catechismo, cerca di ricordarsi le parole dei preti, delle suore. Niente, non basta. C’è un buio che non riesce a penetrare, qualcosa che è più grande di lui, che supera la sua comprensione. Bella forza, penserete, è Dio. Certo, ma è lì che si decide la partita, che il gioco si fa duro. E s’impone la scelta decisiva: con Lui o contro di Lui. Il di più viene dal maligno.</p>
<p>Quo vadis? / È importante capire dove andiamo. Se mi alzo la mattina e so che andrò da Dio, mi sento diverso: pieno di trepidazione, di gioia o di paura, ma diverso. Qualcuno ha definito Cristo il punto Omega: la meta, cioè, verso cui siamo attratti, l’approdo del viaggio, l’ultima fermata. Ma ciò può valere per ogni nostro movimento, interiore o esteriore, fisico o mentale. Se la mia vita è protesa verso Dio, non è più uguale a prima, senza destinazione e senza scopo. Se fisso gli occhi in quelli di Gesù, che mi ama davvero, non ho più bisogno di nascondermi, di mettermi una maschera, di approntare difese di ogni tipo e per ogni possibile minaccia. Posso essere me stesso: c’è qualcosa di più bello?</p>
<p>L’Avvocato / Il peccato è una questione seria. Produce un’azione devastante in più modalità. La prima è immediata, quasi incosciente riguardo agli effetti che determina. La seconda è la sua permanenza nel deposito della memoria: resta lì come un’accusa, una minaccia di disgregazione, di vergogna. Ecco perché il demonio è detto, anche, il grande accusatore: fa leva sulla paura, sul senso di colpa, ci fa chiudere in noi stessi, fino a estinguere del tutto la speranza. Se il diavolo ci accusa, Dio è il Paraclito, l’avvocato difensore. Non ignora le nostre malefatte, anzi, ci mette a nudo, ma senza umiliarci: accresce, piuttosto, la conoscenza di noi stessi, le potenzialità di amare e farci amare. Ecco perché la salvezza consiste nel metterci davanti a Lui, senza difese, rientrando in contatto con la nostra identità.</p>
<p>Saluti / Spesso effondiamo poco i nostri sentimenti. Con Dio, poi, quasi per nulla. Eppure è vivo e vegeto, anzi, risorto. È come se un vecchio amico arrivasse da lontano, dopo tanto tempo, e lo salutassimo come diciamo buongiorno al giornalaio. Che poi il giornalaio si può salutare molto cordialmente, come capitava a me nei tempi andati. Dio ha molta pazienza. Sta lì che aspetta, alla finestra, il figlio prodigo, il quale ritorna solo perché ha fame. Nonostante questo, il Padre gli corre incontro e gli si getta al collo: non per strozzarlo, ma per riempirlo di un amore che dovrebbe stupirci, commuoverci, in una parola, convertirci. Ma noi siamo quelli dei saluti misurati, cuori in naftalina che aspettano, spesso, il treno successivo. Che non c’è.</p>
<p>O Capitano / Sparire, o quasi. Come il lievito nella pasta, o il sale nei cibi. Accettare d’essere nulla, perdendosi nella fiducia, come un mare in cui navighi ignorando la rotta, senza porti domande, fidandoti del capitano. O Capitano, mio Capitano, ti sei impegnato molto perché imparassi l’arte di svanire, il gusto dello stare in disparte, in una grotta, in un pezzo di pane e un po’ di vino. Prendete e mangiate: si diventa nutrienti acconsentendo a uscire, una volta per tutte, dallo scatolame dei sistemi difensivi. O Capitano, mio Capitano, prendiamo il largo, per approdare insieme nella Terra dell’Esserci Per Sempre.</p>
<p>Sentimenti / Parliamoci chiaro: i sentimenti, spesso, fanno acqua da tutte le parti. Siamo presi da dubbi e aridità, le budella si contorcono per una delusione, un fallimento, un inizio di scoraggiamento. La chiamano negatività: un territorio avvolto nella nebbia, con sabbie mobili e crateri imprevedibili, sempre pronti a ingoiare l’esistenza. È il lavoro ai fianchi del male, che produce sottobanco la sua azione corrosiva, distruttrice, sottraendo speranza ed energie. È allora che Gesù ci propone qualcosa: prendere i suoi sentimenti, lasciarsi contagiare dal suo desiderio di vivere in eterno. Quando ne facciamo l’esperienza, ci guardiamo allo specchio e ci sembra impossibile non averci mai pensato.</p>
<p>L’eternamente giovane / Cos’è il nuovo? L’attività umana tende a essere ripetitiva. Quante volte si percorre una strada, s’incontrano le medesime persone, si fanno e dicono le stesse cose? Replica oggi, replica domani, il materiale si accumula nei magazzini polverosi di una memoria sempre uguale. La mattina ci si alza già stanchi, rassegnati a un congegno che esclude sorprese e ricambi di energia. Perfino le cosiddette distrazioni assumono il colore e il ritmo dei gesti proposti all’infinito. C’è una via d’uscita? La svolta è imbattersi in Dio: è il Creatore, rinnova tutto quello che tocca e ne ricava qualcosa di inatteso. Con Gesù, una catena di montaggio si trasforma in un rosario di epifanie interiori. Anche il dolore e la tristezza si tingono di azzurro, immersi come sono in Colui che è eternamente giovane.</p>
<p>La casa / Tornare a casa: per ognuno è diverso. Qual è la mia casa? Quella di mia madre, dove sbarco il sabato sera con la scorta di noci, uva passa o cioccolato? O il Santuario, con la stanza che è un deposito di libri e oggettini ricevuti in dono e che non ho il coraggio di sfrattare? Il marito e la moglie tornano trovando, a volte, situazioni peggiori che al lavoro. Gli anziani stanno a casa, se va bene, ma più spesso li spediscono in ospizi come merce scaduta, da smaltire nel modo più indolore. Per il malato, il carcerato, lo straniero, la casa è un’utopia che appare, a volte, in sogni colorati, da cui si svegliano ancora più confusi. Tutto questo fa pensare: forse la casa vera è un’altra. Ed è lì che stiamo andando, tutti insieme.</p>
<p>In bilico / Siamo sospesi tra virtù e superbia, perché se la prima si trasforma in vanto va in malora. È meglio essere impeccabili e altezzosi o scalcagnati e con i piedi in terra? La vita è fatta di bivi come questi: aspiri al bene, ma ti tocca vigilare che la cosiddetta perfezione non diventi vizio, come in Lucifero, vittima di uno splendore che lo ha portato alla rovina, in quanto causa di orgogliosa vanità. Ciò spiega perché, dai tempi antichi, la virtù regina è l’umiltà: è l’unica a impedire di passare dalla porta posteriore del Cielo alla bocca spalancata dell’inferno.</p>
<p>Scarico / La Grazia, da qualche parte, deve entrare. Preghiamo, ma pensiamo ad altro; pretendiamo una risposta da Dio, e gli sbattiamo la porta sulla faccia. Poi diciamo che la preghiera è inutile, che la fede è un imbroglio; che abbiamo fatto, fatto, senza mai vedere nulla. O almeno lo pensiamo. Se voglio che la Grazia entri, il minimo sindacale è che mi concentri su Gesù. Allora sì che lo Spirito scorre. Altrimenti scorre solo l’amarezza, nello scarico della nostra ambiguità.</p>
<p>Così lontano così vicino / La vita, si dice, è fatta di alti e bassi. Bisogna specificare, tuttavia: ci sono i molto bassi e i molto alti. Questi ultimi, forse, sono rari, ma lasciano una traccia: la cosiddetta peack experience ricorda che siamo fatti per un’altra dimensione, sciolta dai lacci della contingenza, in cui si vola senza più zavorre. I molto bassi riflettono l’angoscia dell’assenza, plasticamente evocata nella débâcle del figlio prodigo: “partì per un paese lontano”. Ecco perché, quando appare sulla scena, Gesù ci rassicura subito: il regno di Dio è vicino. Come dire: c’è un cortocircuito necessario tra la disperazione e la speranza.</p>
<p>La stanza / Insomma, qual è la vera casa? Abbiamo parlato di residenze alternative, terrestri e celesti, di abitazioni materiali e della casa del Padre, ma il problema può essere visto da un’altra prospettiva. In giro c’è una certa confusione: la gente è spaesata, ha perso i punti fermi, è alla ricerca di un senso che non trova. Le ragioni sono tante: cambi rapidi di paradigmi, l’invasione di tecnologie che assottigliano i confini tra reale e virtuale, una propaganda capillare che manipola le scelte quotidiane. La pressione è evidente, gli stimoli sono sempre più incalzanti: pensiamo al dilagare della pornografia, l’impero dei sensi cui si accede con un clic. Su questo sfondo, diventa chiaro quale sia la vera casa: la camera in cui possiamo fermarci, restare in silenzio, a quattrocchi col profondo; oppure, se siamo in mezzo agli altri, il nostro cuore, il luogo dove abita chi non potrebbe mai condizionarci, ma solo guarirci e liberarci, la settima stanza di Teresa d’Avila. Lì c’è il Cristo, l’Archetipo del Sé, l’antidoto a ogni genere di alienazione.</p>
<p>La bontà / La bontà, oggi, è un genere in disuso. Prevalgono il cinismo e la furbizia, sottospecie dell’intelligenza; l’arte della manipolazione, dell’attacco preventivo, della vendetta che va servita fredda. Il punto è questo: il cuore è imprigionato in una morsa gelida, uscire dalla quale è almeno problematico. Assistiamo a una prevalenza dei sistemi difensivi, che preservano da delusioni, sofferenze, traumi. Sperimentato il dolore, lo si vuole evitare a tutti i costi. A scapito degli altri. Pullulano i manuali di self-help in cui si insegna a dominare o raggirare il prossimo. L’uomo è lupo all’uomo, sosteneva Hobbes, ma è anche volpe, sciacallo, avvoltoio; animali, peraltro, degni del massimo rispetto (ma bisognerebbe chiedere un parere anche a cadaveri e galline). L’arte del vivere degenera in arte dell’inganno, appresa alla scuola del Principe della Menzogna. E la bontà? Dio continua a essere buono, nonostante. Ma attenzione: il suo non è buonismo, altra malattia dei nostri tempi. La sua bontà è vincente e convincente, disarciona l’arroganza, ricolloca i valori al posto giusto, restituisce alla propria identità. Come tesaurizzare tutto questo? Guardandolo negli occhi. Ma pochi lo fanno.</p>
<p>Qualcosa di buono / Che si può fare di buono nella vita? È un pensiero che si affaccia, anche per poco. Ognuno ha un ideale che gira e rigira nelle mani. Scartando quelli palesemente taroccati – godere, possedere, dominare -, traspare, in filigrana, il sogno di lasciare una traccia, di fare del bene con la propria professione o anche con un umile lavoro. Non potrò mai dimenticare le parole di Martin Luther King: se la mia vocazione è fare lo spazzino di strade, sarò un grande spazzino di strade; il più grande spazzino di strade che si sia mai visto sulla terra. Personalmente, mi piacerebbe trasmettere Cristo: permettere che entri nei cuori, nelle menti, risvegliare il desiderio di vivere con Lui. Il vantaggio di un ideale come questo è che piace anche a Dio. E, a mio modesto parere, non è poco.</p>
<p>Offerta speciale / C’è qualcosa di più che accettare il dolore, ed è sceglierlo in prima persona. Il solito cristiano masochista, penserà il mio fedele lettore. Rassicurati: è la diatriba che sostengo intorno a certe formule della celebrazione eucaristica. Quando il prete alza l’ostia proclama, guidato dall’apposita rubrica: ecco l’Agnello di Dio, che toglie il peccato del mondo. Mi oppongo strenuamente a questa traduzione. Togliere suppone un atto semplice, vagamente magico, in ogni caso poco impegnativo. Il verbo originale suggerisce un altro senso: sollevare, prendere. L’Agnello – Cristo – non toglie, ma prende su di sé, compie un gesto con cui si addossa consapevolmente una sofferenza in grado di salvare. L’arte dell’Agnello immolato è un esempio per noi. È l’offerta, il sacrificio, termini in via di estinzione nel nostro vocabolario quotidiano. A grave detrimento dell’amore.</p>
<p>Game over / Mica tutto va bene, nella vita: magari fossimo sempre freschi e riposati, col sorriso pronto per essere servito. Sarebbe bello illuminare h24 la gente che incontriamo, effondere grazia, buonumore, entusiasmo, straripare di gioia in ogni istante del giorno e della notte. No, a volte siamo stanchi; distrutti addirittura. Capita d’intravedere un altro penitente in arrivo per la confessione e di pensare: non ce la faccio; non potevo sposarmi, farmi monaco, guardiano del faro? Poi ti ricordi di Gesù, di tutte le volte che si è sentito fiacco, sfinito, sull’orlo del collasso; immagini i momenti in cui, in barba alla divino-umanità, avrà detto fra sé: chi me lo fa fare? E allora stringi i denti, tiri avanti fino alla prossima stazione. È il bello della Pasqua: pensi d’essere esaurito e invece ricominci, come nulla fosse.</p>
<p>La prova / Il male non viene da Dio: su questo siamo – quasi – tutti d’accordo. Dio non può volere che il bene, ma la questione è complessa. Checché ne dica la teologia modernista, il peccato originale è una realtà con cui dobbiamo misurarci. Nell’uomo, nella storia, esiste il male, ma Dio lo utilizza per i suoi obiettivi. Solo in questo senso si può dire che da Lui provenga il male: per ottenerne un bene. Il che significa che dovremmo accogliere le cosiddette prove come permesse dal Creatore. È poco intelligente la nuova traduzione del “Pater”. Dio ci induce in tentazione, consente la prova, proponendoci di accoglierla come l’ha accolta Lui, quando ha preso la croce. In tal modo ci ha salvati da quel male che non viene propriamente da Lui, ma che Lui usa, come sempre, per un bene maggiore.</p>
<p>Per primo / Chi fa il primo passo? Il dubbio, a volte, è atroce, paralizza. L’uomo non vuole essere fregato. A chi tocca? Non ho fatto la mia parte? Perché dovrei essere io a ricucire, a dare un’altra chance, a rimettere ogni cosa al posto giusto? Quante energie sprecate. Basterebbe leggere Giovanni, che in una delle sue lettere preziose ci ricorda: in questo sta l’amore, che Dio ci ha amato per primo. E se imparassimo da Lui? In fondo, non è mica l’ultimo arrivato.</p>
<p>Buongiorno / Parliamoci chiaro: il problema è la superficialità. Vogliamo essere spontanei, immediati, lasciarci trasportare dall’onda affettiva, emozionale, istintuale, e ci imbrigliamo sempre più nella matassa delle cose improvvisate, in un’assenza di progetto. Dovremmo, piuttosto, specchiarci in ciò che non è accessibile instantaneamente, che richiede di fermarci, guardarci dentro, confrontarci con una realtà più grande della nostra. E se, svegliandoci al mattino, dessimo il buongiorno all’eterno? Non come quei buongiorno melensi che intasano whatsapp – tanto banali quanto deprimenti -, ma un saluto che aprisse, appena alzati, al senso autentico del vivere, un aderire alla propria identità, ritrovando la salute. Proviamo? Non è mai troppo tardi.</p>
<p>Siamo proprio sicuri? / Il Cristianesimo pretende troppo? Chiede di amare un Dio senza vederlo; di rispettare gente che non piace, al punto che gira la battuta: se questo non va bene, amerai il prossimo. La fede è esigente, ci catapulta fuori di noi stessi: esci dalla tua terra, dice Dio ad Abramo, e in lui lo dice a noi, come fossimo un popolo chiamato a uscire dall’Egitto della propria volontà, la filautia dei Padri. Sì, è difficile credere: sono pochi i profeti, i giusti del Primo Testamento, i santi del Nuovo. Ma poi, un momento: siamo propri sicuri che il nostro sia un Dio che non si vede? Che il rapporto col Creatore cominci di là, in un regno che, detto fra noi, è così lontano? No, Gesù è venuto qui, si è lasciato conoscere, guardare, toccare. Ha portato il paradiso sulla terra, un’anticipazione del futuro. Ma noi non ce ne siamo accorti.</p>
<p>Cos’è / Cos’è che salva? Dove comincia un atto che strappa dal male e dove, invece, siamo ancora nei preamboli? A volte pensiamo che le azioni salvifiche siano solo quelle indicate da dottrine e catechismi: la preghiera, i sacramenti, le opere di bene. Ma chi ha detto che a salvare non sia anche il radersi la barba, un saluto al primo che si incontra, un parcheggio fatto tra le strisce? Gesù ha vissuto tre decenni nella bottega del padre: ogni colpo di martello, ogni piallata o lucidata di legno erano un tocco, una spinta, un passo in più verso il nostro ingresso in paradiso.</p>
<p>Brindisi / Dio ne deve avere di pazienza. Lui è perfetto, mentre noi facciamo acqua da tutte le parti. Né vale dire: ci ha creati così. Siamo noi che guastiamo il suo lavoro. Eppure, non tutto è perduto. Proprio niente, anzi. Basta alzarsi la mattina e cominciare da capo, prendere la vita che viene da lontano, passando nei secoli dei secoli, attraverso le generazioni precedenti, fino ai nostri genitori, che magari non ci hanno voluto. Che importa? Ciò che conta è la vita che arriva: in origine è pura, invecchiata a dovere, pronta per essere servita. Dài, brindiamo alla pazienza di Dio che non smette mai di sostenerci, anche quando diventiamo insopportabili.</p>
<p>La vera bellezza / Cos’è la bellezza? È difficile rispondere. Ci siamo fatti incantare tante volte. Alcune erano solo deviazioni, profanazioni volgari o velenose. La vita è un viaggio tortuoso verso una meta che sfugge di continuo, come se, su questa terra, l’oggetto del desiderio più profondo fosse inafferrabile. Solo, ogni tanto, c’è un guizzo, un flash, un‘illuminazione che mette sulla buona strada. Da quando ho intravisto la bellezza vera non posso più scordarla: l’ho tradita, infangata, offesa, ma non l’ho dimenticata. Resta là, esperienza insuperabile, gioia della mia vita, respiro dell’anima. Non lasciarmi, non mi abbandonare. Io voglio Te, del resto non m’importa.</p>
<p>De-sidera / Il peggio è smettere di desiderare. Qualcuno, tuttavia, lo propone, anche nelle filosofie più note, anche in un certo modo di intendere la religione. Non desiderare per non soffrire, per non trasgredire, per non essere legati al proprio io. Non c’è niente di più falso e nocivo. La vita è desiderio: se voglio ricevere il dono che mi arriva da lontano, dal Cielo, devo desiderare ardentemente. Non facciamoci ingannare su una questione così decisiva. Impariamo, piuttosto, a dirigere il nostro desiderio, ad aprire il cuore a ciò che costruisce, e non a ciò che distrugge. E, come per miracolo, cominceremo a vivere.</p>
<p>La verità / Vogliamo vedere Dio, ma la verità ci disturba. Strati di contraddizioni impediscono di lasciar fluire la forza vitale che ci abita. E, come diceva Agostino, la verità abita nell’uomo interiore. È uno strano condominio: da lei pretendiamo, ma le neghiamo ciò di cui ha diritto. Le chiediamo di pagare la manutenzione, ma ignoriamo i lavori che andrebbero avviati con urgenza. La verità è paziente, ma presenta il conto, prima o poi. Conviene versare da subito il nostro contributo. Vogliamo vedere Dio; ma Lui si presenta se la verità non è soltanto una scomoda inquilina.</p>
<p>L’abito / Don Mario aveva un chiodo fisso: l’abito su misura. Poveretto: in un mondo fatto di standard, dove hanno successo soltanto i replicanti, era un pesce fuor d’acqua. Ma lui, fuor d’acqua, ci stava a meraviglia. “Vi farò pescatori di uomini”, diceva Gesù: pesci fuor d’acqua, dunque, pescati all’amo della grazia, morti e risorti in un’altra dimensione. Mi viene da sorridere pensando all’evangelizzazione: diciamo una cosa e ne intendono un’altra; parliamo del cielo e pensano alla terra. Gesù è come don Mario: un sarto raffinato, che su tutti cuce un vestito originale, un modello irripetibile. Ma gli uomini e le donne preferiscono le divise del mondo ai tagli dell’alta sartoria. Signore, sono pronto a indossare il mio vestito, per essere come don Mario aveva detto, da profeta, tanto tempo fa.</p>
<p>Ciechi / Gesù guarisce i ciechi. Deve essere stato fantastico, per loro, vedere il mondo all’improvviso, con le sue forme, i suoi colori; poter fermare lo sguardo sui dettagli: innamorarsi di un petalo di rosa, una nuvola strana, un piccione che si gira di scatto. Forse il loro primo pensiero è stato un “grazie”. La gratitudine per la bellezza è qualcosa di congenito, un impulso che sguscia dal fondo dell’inconscio e si deposita felice sulle labbra. A volte viviamo a occhi chiusi, sepolti in sentimenti cupi, oscuri, una nebbia che impedisce di vedere il mondo. Brancoliamo nelle vie senza uscita di rancori, complessi, voglie di rivalsa. Dovremmo rivolgerci al Messia, come i ciechi di un tempo, liberare il coraggio di invocarlo, con la stessa fiducia dei bambini: Signore, che io veda! Ci accorgeremmo, allora, dei colori, degli odori, dei sapori del mondo. Dei regali che ci arrivano dal Cielo, in ogni istante.</p>
<p>Pater / Preghiamo senza sapere o capire, né sentire. Se ci fermassimo, ad esempio, sulle sette invocazioni contenute nel “Pater”, rimarremmo sorpresi dalle infinite risonanze. Lascio a voi questo esercizio utile, coltivato da Padri della Chiesa e autori spirituali d’ogni genere e grado. Mi limito a indicare il punto in cui si dice: venga il tuo regno. Innanzitutto si dovrebbe dire: “venga la tua regalità, la tua sovranità”. Poi è chiaro che siamo sullo stesso piano dell’annuncio di Gesù: il regno di Dio è vicino, che andrebbe tradotto – essendo il verbo al perfetto – “la tua regalità si è avvicinata”, dunque è qui; perché hai sconfitto le potenze del male. E allora, se proprio volessimo cambiare qualcosa di questo testo sacro, e di per sé inviolabile, potrebbe essere il tempo: il regno di Dio è venuto, il cielo è già sceso sulla terra. Qualcuno se n’è accorto?</p>
<p>Il Segno / Abbiamo paura. Paura di perderci. Paura che ci accada qualcosa. Paura per principio. Una ragione c’è sempre: se esco in strada, un’automobile mi può investire, un pazzo o un terrorista mi possono sparare, qualcuno può prendermi la borsa dove tengo un libro introvabile che leggo quando ho tempo. Ma il motivo è un’altro: può aggredirmi il male vero, di cui parla Gesù nel Padre nostro. “Ella passa-n men Bisha”, si dice in aramaico: allontana da noi il Cattivo. È lui che cerca di distruggerci, che si insinua in un pensiero, un’immagine, una suggestione. Ecco perché i Padri raccomandavano di chiedere ogni volta: sei dei nostri o sei dell’avversario? Comunque c’è un trucco, ma non lo dite a nessuno. Facendo il segno della croce con fede sincera, siamo protetti da ogni lato: satana non trova più una porta dove entrare.</p>
<p>Qualcosa è cambiato / Siamo creativi. Abbiamo voglia di cambiare, inventare, dare un colore tutto nostro al mondo, perché dalla pennellata di ciascuno esca fuori un quadro sempre nuovo. In questo, abbiamo preso dal Creatore: ci ha fatti Lui, e qualcosa in comune dobbiamo pure averla. Eppure, proprio con Lui, siamo piatti, monotoni, ripetitivi. Sempre le stesse formule, gli stessi gesti, l’identico modo di fare e di parlare. E se si stancasse? Se pensasse: ma questo qui, questa qui, incontra me o timbra un cartellino? La svolta sarebbe alzarsi la mattina e decidere di fargli una sorpresa, regalargli un sorriso, qualcosa che ormai non spera più. Oggi lo guardo negli occhi e gli dico che mi sta simpatico, più delle suore da cui vado a celebrare.</p>
<p>Tu sei / La gioia è difficile trovarla. Giri di qua, di là, e scopri al massimo risate sguaiate. Perché la gioia è superarsi, lasciare che sia un altro a prendere le redini. L’allegria è un’altra cosa. Anche questa non è poi così frequente: il correttore automatico, infatti, mi ha sostituito la parola. Ha messo Algeria. Magari lì sono felici, ma non credo. La gioia sei Tu. Un Dio è gioioso per principio. Perché è Dio. Uno che gioisce non critica, si abbandona all’onda della vita che lo attraversa volentieri, perché alla vita piace vivere, naturalmente. Ci inviti alla gioia, a perderci in Te, nella tua capacità di metterti da parte, di renderci importanti. L’amore è fare spazio. Gli ebrei lo chiamano “zim-zum”: il ritrarsi, perché l’altro sia. Io sono perché Tu sei l’Io sono. E lasci che io sia.</p>
<p>Imperfetto perfetto / Un sentimento comune è quello di non farcela. Ognuno di noi ha limiti, difetti, la naturale falla che si apre nel sistema-persona. È un classico scoprire il punto debole anche nei tipi in apparenza più impeccabili. Un dettaglio trascurabile, magari, agli occhi meno esperti, ma indubbiamente è là, a ricordarci che perfetto è solo Dio. Ciò può provocare un senso d’insoddisfazione, e invece è salutare. Chi splendeva di più è diventato la tenebra per antonomasia: Lucifero, il portatore di una luce falsa, praticamente una patacca. Ma Cristo non ci lascia in balia delle nostre imperfezioni. Lui parla chiaro: da soli non ce la faremo, anche impegnandoci allo spasimo. Con Lui è tutta un’altra storia: della salvezza, come dicono i teologi che hanno ancora un po’ di sale in zucca.</p>
<p>Fughe / Ci lamentiamo della solitudine. Ogni pretesto è buono per pensare: quello ce l’ha con me, non mi ha salutato, sorriso, rinnovato gli auguri. È come se avessimo un’antenna pronta a captare ogni assenza di riguardo, ogni segnale diverso da ciò che ci aspettiamo, e a volte pretendiamo. Odiamo essere soli. Ma potremmo chiederci se non siamo noi a lasciare solo il Cristo. Lui, come il Padre, scruta una strada deserta, per vedere di lontano se abbiamo il desiderio di tornare. È pronto a correrci incontro, a gettarcisi al collo per baciarci. Noi no, ci ostiniamo nel lamento, ci ribelliamo a un abbandono, a un’assenza procurata da noi stessi, con l’antica abitudine alla fuga.</p>
<p>L’esatto contrario / Una cosa si può fare in molti modi. Uno pensa di essere se stesso, di mobilitare le energie migliori, si compiace della propria intensità e creatività, dell’impiego dei propri talenti, di una sensibilità sempre ai limiti della capienza del cuore, e poi scopre d’aver guardato dalla parte opposta a quella della propria identità. Meglio tardi che mai: il cosiddetto buon ladrone sta lì a ricordarci che basta un attimo di verità per salvarsi la vita. Un altro dice: vabbè, ma come la mettiamo con tutta l’esistenza vissuta a rincorrere fantasmi? Caro mio, ricordati della scena della Pasqua; tutti corrono: la Maddalena, Pietro, il discepolo che Gesù amava. L’essenziale è arrivare a quella corsa, all’inizio o alla fine non importa. Ciò che conta è che, prima di morire, tu passi dai fantasmi alla vita del Risorto: il Consistente, il Vivente, il Primo e l’Ultimo, Colui che capovolge la storia nel suo esatto contrario e rimette ogni cosa al posto giusto.</p>
<p>Scadenze / Gesù si dà per sempre. Non è come noi, così bravi a concederci a metà, e a tempo sempre più determinato. Recentemente, si è proposto un matrimonio valido per sette anni, legato forse all’idea della famosa crisi. Si insegue la prassi del divorzio breve: separazioni rapide, abbandoni istantanei e via fuggendo. È triste vedere come l’impegno sia sempre meno accetto. Vogliamo la certezza di evitare i problemi, di non scomodarci più di tanto. In un momento della storia, e in un certo contesto, un’autorità spirituale riteneva lecito lasciare la moglie per un piatto non riuscito. Mi viene in mente un detto: o mangi questa minestra, o ti butti dalla finestra. C’è più saggezza nei proverbi che in leggi che cancellano l’umano.</p>
<p>Ho sete / “E disse al vecchio dammi il pane,/ ho poco tempo e tanta fame./ E disse al vecchio dammi il vino, / ho sete e sono un assassino”. Chi non conosce queste parole della canzone di De André, “Il pescatore”? La versione con la PFM, per me, è un capolavoro. Eppure c’è chi se ne serve per far dormire i figli. È difficile sintonizzarsi su gusti ed esigenze, le sensibilità sono diverse e a volte incompatibili. Ma la sete è sete, la fame è fame. Cristo sulla croce ha detto: ho sete. A che si riferiva? Certamente a una sete fisica, perché moriva dissanguato. Ma anche a una sete interiore, simbolica, forse più drammatica. Aveva sete di noi, e ne ha tuttora. Siamo l’oggetto del suo desiderio, anzi, i soggetti del suo amore. Pascal diceva che Gesù rimane in croce fino agli ultimi tempi. Non so se sia vero. Ma so che ha una sete terribile di noi, e chissà che comprenderlo, un giorno, non ci salvi.</p>
<p>La guida / Chiediamo sempre, chiediamo troppo, forse: importuniamo Dio e noi stessi, rimestando nei nostri modi d’essere, di pensare, di fare; una fucina sempre attiva, frenetica, stressante. Dio sorride di questo, non ho dubbi. Lui sa bene quello che serve. Mettersi tranquilli, restare nella pace, lasciare che sia Lui a creare i dinamismi, le strutture interiori: questo, alla fine, è saggezza. Quanto ci vuole per arrendersi? La cosa più difficile al mondo è cedere la guida. Anche se sarà capitato a tutti di sentire, prima o poi, il fatidico grido: ma chi ti ha dato la patente?</p>
<p>Amici come prima / Con Dio abbiamo un rapporto problematico: chiediamo e ce ne andiamo, invochiamo la sua presenza e svicoliamo altrove. Mi chiedo se a volte non s’innervosisca. Poi mi rispondo “no, Lui ci ama davvero, al massimo sorride della nostra allergia congenita alla concentrazione”. Però questa non dev’essere una scusa. Bisognerà imparare a esserci, anche noi. Mi viene in mente il nome impronunciabile di Dio: Io sono Colui che c’è. Già, Lui c’è, ha il carisma dell’attesa. A volte aspetta secoli, millenni. Poi fa uno sbuffo, e rivolta la terra come un pedalino. Ma ecco, basta poco, e amici come prima.</p>
<p>Filautia / “Filautia” la chiamavano i Padri, la propria volontà. È dura a morire, perché spesso pensiamo che gli altri ce la vogliano fare sotto il naso, perché crediamo che paghi essere furbi, perché se non ci penso io a me stesso, chi ci pensa? Poi arriva uno e dice che la vita viene da lontano, arriva fino a noi col suo soffio potente, e noi siamo chiamati a trasmetterla com’è, con la stessa potenza, senza soffocarla né sfogarla, ma vivendo tutto come dono. Insomma, propone l’onestà, la verità, la coscienza d’essere uniti all’universo, agli altri, a Dio. Ecco, quest’Uno è proprio Lui, Dio: se avesse voluto fare il furbo, si sarebbe guardato dal rischiare la pelle qui da noi. E invece ha accettato la sfida, bontà sua, e ci ha dato l’esempio di come prendere la filautia e lasciarla inchiodare a una croce, un venerdì qualunque, che sarebbe diventato santo per averci svelato questo folle segreto della vita.</p>
<p>Preghiera / A che serve la preghiera? Forse, molte volte, è inutile: quella che si fa per fare, per sistemare un conto sempre aperto, di dare e avere, per placare l’angoscia da debito contratto con divinità enigmatiche, che possono punire in caso di mancata prestazione; ma anche la preghiera-chiacchiera, buttata lì come giocando al bar, quando allunghi la briscola sul tavolo con una gran risata; e quella che si recita pensando ad altro, guardando l’orologio, spalmata su un tempo sotto vuoto, come una magra concessione a un Dio noioso. La preghiera autentica è quella che fa luce negli angoli più bui, nelle cantine in cui si occultano certe mercanzie, nei magazzini polverosi abitati da topi e ragnatele. La preghiera porta ossigeno in stanze dove ormai non si respira, profumo dove regna un odore di stantio. È una preghiera che salva da ogni falsa devozione, da ogni pavida fuga dall’incontro.</p>
<p>Purgatorio - Molti non credono in Dio, figuriamoci nel purgatorio, che per giunta ha un nome sgradevole, un’eco dell’olio di ricino o del bicarbonato. Io nel purgatorio ci credo. Per quanto facciamo, siamo fragili sotto tanti aspetti. Mio padre diceva che ci manca sempre un soldo per apparare una lira. In quest’epoca pazza per l’ecologia, si dovrebbe provare meno resistenza di fronte a metodi disinquinanti. Certo, nel purgatorio si soffre, a quanto pare: si tratta di staccarsi da abitudini che ci hanno accompagnato per decenni, ed è come asportare qualcosa: un dente, un’ernia, un’appendice. Ma se fossimo più generosi, noi credenti, faremmo di tutto per saltare a piè pari questa fase purgante – ecco riapparire il guttalax, le tisane, l’olio di fegato di merluzzo – non tanto per sfuggire al dolore, quanto per l’ansia d’incontrare il Cristo, di vederlo finalmente negli occhi, di stringergli la mano. Di sentire in petto il famoso cuore nuovo. Viva l’ecologia, dunque, ma la cardiologia (canzone di De Gregori) è tutta un’altra cosa.</p>
<p>Cattivi pensieri / La vita dipende dai pensieri: chi non l’ha capito, asino è. Detto questo, spirò. No, la traduzione è sbagliata. Detto questo, consegnò lo spirito: affidare i pensieri a Dio, lasciare che sia Lui a esaminarli, a correggerli, a scartare le interpretazioni che rovinano la vita, questo è salute. Già, perché la vita la rovinano i pensieri. Che credevate? Se siamo tristi, preoccupati, è perché un pensiero cupo ci attraversa la mente. Uno dice: e se tutto va male? A don Bosco che gli chiedeva cosa avrebbe fatto se fosse arrivata la fine del mondo, Domenico Savio rispose: continuerei a giocare. Sì, la vita dipende dai pensieri. Per questo, come raccomandavano i Padri della Chiesa, a ognuno di loro dovremmo domandare: sei dei nostri o sei dell’avversario? Se sei del nemico, quella è la porta.</p>
<p>Sul serio / La distrazione è un problema universale, perché l’io è interessato a se stesso più che all’altro. Basta un nulla per essere sviati, all’improvviso, da un pensiero, un’immagine, un ricordo. Se sapessimo davvero quanto gli altri ci ascoltano, rimarremmo delusi. Ma un modo per saperlo c’è: vedere quanto li ascoltiamo noi. Con Gesù, questo non vale. Lui esige attenzione, perché ci ama. Se mi distraggo, è perché in fondo dell’altro non mi importa. A Dio, invece, importiamo: è attento, e invita all’attenzione. Fare sul serio non è mai uno scherzo.</p>
<p>Se non vedo, credo / Uno dice: Dio non lo vedo. Vero, ma c’è sempre Gesù. Non vedo neanche Lui. Che bella religione, non si vede un accidente. Si vorrebbe avere un segno, dare una sbirciata, tanto per dire: ecco, c’è, chi può negarlo? l’ho toccato con mano! E invece niente: non vediamo, non sentiamo, ci aggiriamo in una stanza vuota, fissando una parete bianca. Ma che merito avremmo, se vedessimo? L’unica parte che spetta a noi credenti è questa: mi dici che ci sei, che mi ami, che ti occupi di me. Non ti vedo, ma credo. A dirtela tutta, mi ci sento meglio: almeno qualcosa faccio anch’io.</p>
<p>Per amarti / Le profezie sono vere, ma non ditelo a nessuno, tanto non ci credono. Certo, un po’ fa male, ma ti ci abitui, giorno dopo giorno. Mi metto sempre più nei panni del Battista, di Geremia, di Elia, gente la cui voce ha gridato nel deserto, e spesso è risuonata a vuoto. Penso a te, Gesù: schernito, oggi come allora, oggetto di sarcasmo insieme ai tuoi, esposto allo sberleffo, messo, come si diceva una volta, alla berlina. Comincio a comprendere meglio cosa significhi amare senza ricevere risposta. Penso alle tue cadute sul calvario – sette, secondo la Emmerich - non hai inveito, non ti sei lamentato o ribellato, sei rimasto in silenzio, pur di tirarci fuori dalla morte. Per evitarci la tomba, ci sei finito dentro. Per amarti, come ci hai amato, dovremmo uscire dal sepolcro del cuore, dove ogni giorno torniamo sperando che il Vivente, lì, non possa entrare.</p>
<p>Menù / Non siamo normali, dobbiamo riconoscerlo. Dio ci propone la sua intimità e noi andiamo a mendicare un po’ di piacere, o di potere, o di possesso. È come al pranzo di nozze di una mia sorella, in cui mi concentrai sulla pizza, la mozzarella e gli affettati pensando che fossero il tutto del banchetto, mentre erano solo l’antipasto. Di appetito, ne rimase poco. Gestiamo la fame di vita con pietanze di scarsa qualità, convinti che ci possano saziare, che sia l’intero menù imbanditoci dal fato, mentre il Progetto prevede la “gloria”, come scrive san Paolo, l’intimità luminosa, avvolgente, profondissima con Dio. Questione di gusti. Ma se qualcuno ci dà del salame non prendiamocela troppo.</p>
<p>Curriculum / Siamo molto attenti ai ruoli, ai titoli, alle gerarchie. Bisogna guardarsi dal confondere eminenza ed eccellenza, don e monsignore, signore e dottore. Il libero professionista è più dell’impiegato, il ragioniere deve cedere il passo all’ingegnere; se si è un lavapiatti, allo chef si dà del lei. Il Vangelo sostiene che gli ultimi saranno i primi. Non significa che un lustrascarpe debba per forza diventare premier: sarebbe, probabilmente, un re da burla. Vuol dire, invece, che per Gesù non ci sono differenze di lustro o nobiltà. Chiunque, in qualunque condizione, può vivere per Lui: se agisce con amore, è un ultimo che diventa primo. Alla faccia del curriculum.</p>
<p>Salva l’anima - Anni fa scrissi un libro intitolato “Salva l’anima”. Fu il punto di svolta: nel bel mezzo dell’opera, accadde qualcosa che cominciò a cambiarmi, a dirigermi verso la profondità della mia storia. La mia anima intravide la salvezza. Solo quando si tocca l’altra riva, o almeno la si vede da lontano, si può pensare all’anima degli altri. Quante ne potremmo salvare! La nostra preghiera è un contributo decisivo, se la eleviamo dal centro di noi stessi. Tutto è unito, nell’ottica di Dio: pensare all’altro, pregare per lui, lasciarlo sbocciare al mondo nuovo. Da quando ho avuto la certezza che l’anima emerge dal colloquio con Gesù, presento a Lui le persone che vedo nel bisogno: parlandoci, si scopre che Dio non è mai sazio di salvare, e bisogna approfittarne.</p>
<p>8 marzo / La festa della donna è anche dell’uomo, se da lui un giorno è stata tratta. Ancora credi ai versi favolosi della Bibbia ai simboli archetipici di un’altra cultura, della casa e della mandria del prossimo, da non desiderare insieme alla consorte, un’appendice di private masserizie, proprietà maschili regolate dal diritto? Ma no, guarda, intendevo: uomo, donna come parti l’uno dell’altra, polo positivo e negativo, come penetrazione del segreto ed eroica missione di accoglienza, che partorisce il figlio dell’incontro, testimone lui solo dell’arcana verità rifiutata. Ma è la festa di entrambi, in cui riemerge il senso seppellito nel tesoro che va al di là dei ruoli, del potere, del restare soggetti: appena è giorno, l’uomo e la donna, solo insieme, udranno ancora i passi nel giardino.</p>
<p>È facile / È facile volare con la fantasia, perdersi in cieli dorati godendosi tramonti o aurore boreali, immaginando castelli immacolati su monti avvolti nei boschi, musiche che vibrano all’unisono con l’armonia del cosmo. È facile inseguire paradisi artificiali, astrarsi dal grigiore del tran tran quotidiano, indossare un abito da mago e trasformare in carrozza principesca ogni zucca che incontri. O spacciarsi per mercante di stelle, affittuario di universi ignoti, in cui non si sconta sulla pelle il dolore del mondo.Più difficile è restare al chiodo, abitare il momento presente, con le falle che si aprono, i vestiti che invecchiano, i rapporti che si logorano. Ma è là che si accendono i colori, che si gustano i sapori veri, che si tocca la sostanza dell’enigma che chiamiamo vita.</p>
<p>Desideri / La fede è desiderio, dice Agostino. Ma desiderio di che? Di un Dio che non si vede, che non posso toccare, odorare, di cui non ho tracce sensibili, di qualcosa che sfugge a qualsiasi approccio concreto? È il problema della perdita del coniuge: il prete si affretta a consigliare un rapporto trascendente, un’unione degli spiriti, ancora più profonda di quella vissuta fino a allora. Ma fa un buco nell’acqua. Basta una semplice obiezione: ci abbracciavamo, ci facevamo compagnia; mi manca la sua fisicità. C’è poco da opporre. Desiderare Dio: perché sia possibile, è necessario sfondare la barriera dei sensi, provare il gusto che nasce da un cuore unificato, assaporare l’affrancamento dagli istinti, accedere a un abbraccio che non è di carne, ma di più, perché è tutta la persona a essere coinvolta, nella sua radice più profonda. Lo voglio così, Gesù: il Tutto, per me e con me. L’abbraccio puro e totale, che supera ogni altro desiderio.</p>
<p>Appuntamento / Non è facile pregare. La prima cosa che dico, affrontando questo tema, è che bisogna parlare con Gesù, altrimenti si scade in formalismi e perdite di tempo. Un altro accorgimento è immaginare una scena del Vangelo: Gesù al pozzo di Sicar, alla festa di Gerusalemme, sul Calvario. O contemplare i misteri del Rosario, dialogare con i personaggi. Cristo è vita ed è sviante tenervelo fuori. La preghiera non è un rito, un pio esercizio, o peggio, una pratica da sbrigare sciattamente. È un’esperienza, o come si suol dire: un evento. Un appuntamento da non perdere.</p>
<p>Salmo 50 / Ogni tanto qualcuno mi dice: so che hai fatto questo e quello. Sì, l’ho fatto, come ho detto spesso, ma giova ripeterlo. Non voglio che qualcuno ignori questa parte essenziale del racconto. Tutto ciò che ho scritto, e che continuo a scrivere, è la storia di una conversione, di un ritorno da un paese lontano, in cui avevo dissipato la mia parte di patrimonio paterno. Avete capito: nella parabola, il mio ruolo è il figlio prodigo. Sono stato libertino, mi ha sorpreso la grande carestia, non potevo sfamarmi nemmeno con le ghiande dei sorrisi, delle gioie sincere. Poi una voce mi ha scosso, ricordandomi che nella casa del Padre c’è il pane vero che è Cristo: miserere mei, Domine, secundum magnam misericordia tuam. Ora sono qui, nel centro del mistero, a raccontare che non esiste un peccato così grave da essere più grande dell’amore; a ricordare che, come dice il Salmo, il peccato mi sta sempre dinanzi e, proprio per questo, mi sta dinanzi anche la memoria del perdono.</p>
<p>Il segno / Ci sono segni che ci contraddistinguono: il prete ha il colletto, gli sposi la fede, il soldato la divisa. Altri sono più personali: un tatuaggio, un braccialetto, una spilla. Un segno è spesso una maniera con cui comunicare affetto, vicinanza, gratitudine: qui, al Santuario, è pieno di ex voto, che non si sa più dove attaccare. Gesù ci ha lasciato un segno: quello della Croce. Sarebbe bello sentirlo come un pegno d’amore, un modo per dichiararci suoi, stretti da un vincolo inscindibile. Ti amo, e quindi rinnovo questo segno, appena posso: come un bacio, un abbraccio, un farsi compagnia, prima di andare a letto.</p>
<p>Il vuoto / Vuoto dei vuoti, tutto è vuoto: bisognerebbe tradurre così l’inizio del Qoelet, un libro biblico che è una sonda spietata nella condizione umana. Il vuoto è causato dalla separazione: devo, prima o poi, distaccarmi dai beni, dagli affetti, dal mio stesso corpo, nel momento della morte. Si pone qui la grande missione dell’amore: colmare l’assenza, riparare le falle, mettere una toppa allo squarcio che si apre nell’esistenza di ogni essere vivente. Il nemico è il diabolos, il separatore per antonomasia. Dio compie, invece, un’azione simbolica nel senso etimologico della parola, che è “unire”. Così anche Maria, la symballousa, metteva insieme le cose, collegandole nel suo cuore. Amare è l’unità che vince sulla separazione, il pieno che esorcizza il vuoto dei vuoti, come lo chiama il Qoelet.</p>
<p>Profezia e poesia / Se qualcuno storpia una nostra affermazione, ci rimaniamo male o ci alteriamo. È il gioco del passaparola: a ogni tappa qualcosa si trasforma, fino a cambiare totalmente il senso. Penso a quanto si possa deformare la parola del Cristo: ciò che è uscito da Lui, con infinito amore, è ripetuto sciattamente, così da mutare la preghiera, in casi estremi, in sberleffo o imprecazione. Educare alla Parola è un compito urgente, svolto dal profeta e dal poeta: entrambi ispirati a dare, alle parole, il giusto peso.</p>
<p>La nostra parte / Non è sempre amabile, la croce, anzi: in molti la fuggono, ne provano timore o repulsione. Mi riferisco alla croce con Gesù, eliminata dalle pubbliche aule, per non offendere i membri di altre religioni, o anche il buongusto e il buonumore. Perché tenere appesa un’immagine di morte? Non è più tonificante un bel paesaggio, una sciarpa arcobaleno, o una colomba, buona per tutte le stagioni? Sembra che Cristo abbia sofferto inutilmente, che nulla sia cambiato, nonostante il suo grande sacrificio. L’errore sta nel toglierlo di mezzo un’altra volta, nel non condividere la sofferenza, per completarne l’opera di liberazione: per salvare anime anche noi, sostenendo e amando quello sguardo, diventando cirenei di quell’amore.</p>
<p>I buoni pastori / Il Natale, non di rado, è ridotto a una sbiadita cartolina, può diventare un’abitudine meccanica. Di presepi ne ho visti parecchi: dai più banali ai più sofisticati; dalla statuina all-inclusive alla macchina complessa formata da pezzi semoventi, cascatelle a circuito chiuso, pale da mulino anacronistiche. I personaggi sono perfino attualizzabili: a Napoli, si sa, ci hanno messo Maradona, Belen Rodriguez, Balotelli. Ma sono quattro i generi di partecipanti che non possono mancare: la Santa Famiglia, gli angeli, i magi e i pastori, oltre alle pecore, l’asino e il bue. I pastori sono un simbolo non sempre compreso: come guide di greggi rappresentano Gesù, il buon pastore per antonomasia; e anche i suoi preti, che dovrebbero guidare i fedeli ai verdi pascoli del Salmo ventitré.</p>
<p>Felix culpa  /Ho peccato, ho molto peccato. Non me ne vanto, anzi, ne sono pentito, amaramente. Eppure, se non avessi peccato, forse sarei uno scemo che giudica la gente, incapace di capirla. Uno di quelli che ti squadrano dall’alto, col sorriso vincente di chi si crede giusto; che parlano di Dio senza averlo incontrato, che si tengono stretti il titolo raggiunto, a costo di chissà quali compromessi, chissà quali silenzi; prigionieri di una gabbia che vieta loro di stringerti le mani, di abbracciarti, di comprendere quello che un giorno scrisse Agostino, mio fratello: felice colpa, che meritò un così grande Redentore.</p>
<p>Chi abbandona chi / Ci lamentiamo di Dio: ha fatto questo o quello, o non l’ha fatto. Non perdiamo occasione per prendercela con la sorte avversa, confrontandoci con gli altri, nutrendo sentimenti d’invidia, aspirando a stare altrove o altrimenti, ma non qui, non ora. Sospettiamo che Dio si dimentichi di noi, che abbia altro a cui pensare; che preferisca gli altri, tutti gli altri, perché solo a noi le cose vanno male, da molto, troppo tempo, forse da sempre. La mormorazione è un ritornello del popolo eletto, nella Bibbia: la manna è leggera, la carne è pesante, molto meglio le cipolle d’Egitto, i porri, i cocomeri, qualunque altra cosa, ma non questa; il passato, il futuro, ma il presente no: nel presente Dio mi ha abbandonato. O siamo noi, che abbandoniamo Lui? Sarebbe utile partire da qui, a pensarci bene.</p>
<p>Occhi negli occhi / È la cosa più logica di questo mondo: Dio vuole parlarci. Ci ha creati, e vorrebbe intrattenersi un po’ con noi. Kenegdo è la parola giusta: uno di fronte all’altro, occhi negli occhi. Non stai occhi negli occhi per rimanere muto. A meno che non cada in estasi, godendo dell’altro, della sua presenza, gioendo del fatto che c’è (indicativo di certezza, non congiuntivo di dubbio). Dio vuole parlarci, non c’è nulla di strano. Siamo noi a dimenticare che il senso della vita consiste nel dire “come stai?”: me l’ha insegnato don Mario, che lo chiedeva anche al decimo piano dell’ospedale Sant’Eugenio, reparto Grandi Ustioni, avvolto nelle bende come una mummia egizia, dopo che l’avevano bruciato. “Cercami, parlami”, ci suggerisce Dio, mentre noi, sordi e muti, ci rivolgiamo dalla parte opposta, correndo dietro al nulla.</p>
<p>Trasformazioni / Di cosa è fatto il mondo? Di energia, dicono. Le scoperte della fisica quantistica ci mettono davanti a un universo che non è più un insieme di pieni e di vuoti, ma un groviglio di atomi, molecole, particelle subatomiche che s’intrecciano in un tessuto cosmico sempre uguale e sempre nuovo. Non c’è più la distinzione materiale/immateriale, ma soltanto densità e moti diversi. Cos’è che dà un senso a tutto questo? Cosa muove l’energia in modo costruttivo, e non, per esempio, nella catastrofe di un’esplosione atomica? Ricordo che don Mario mi dava spesso, come penitenza per la confessione, un atto di carità. Ecco: un gesto di bontà è capace di dirigere l’immensità degli universi nella direzione pensata da Dio, incanala il moto degli atomi come Lui l’ha avviato, perché tutto si trasformi in un’immagine di vita che non può morire.</p>
<p>“Ti aspetto” / Una mattina, intorno alle dieci, ero seduto davanti al Volto di Gesù. Gli dicevo: se sono consacrato a Te, vuol dire che da Te devo attendermi la vita, ciò che mi serve, l’amore di cui ho fame. Ho chiesto con tutte le mie forze, fissandolo negli occhi, deciso a non staccarmi prima d’aver ottenuto la risposta. In quel momento mi è arrivato un messaggio da qualcuno con cui avevo in sospeso un incontro di lavoro. Non c’era alcun motivo per cui dovesse contattarmi in quel giorno, in quell’ora, nell’istante in cui ho rivolto al Cristo la richiesta più importante della vita, in cui l’ho quasi costretto a presentarsi, a mostrarmi una concreta volontà di comunione. Prendo il telefono, clicco sul link, comincio a piangere, leggendo quello che c’è scritto: “Ti aspetto”. Da allora, non perdiamo occasione d’incontrarci. Non abbiamo bisogno di parlare: ci fissiamo, come se l’eternità fosse già qui, fosse già ora.</p>
<p>Inutili / Temiamo di fare cose inutili. Ci frustra la sensazione che i nostri sforzi non servano a un bel niente: lavoriamo a una causa e non vediamo I risultati; ci facciamo in quattro per la pace e si scatena la guerra; ci prepariamo al meglio per qualcosa e l’esito è un fiasco. Ma più ancora temiamo d’essere inutili noi stessi: ci siamo o non ci siamo, non cambia proprio nulla. È qui che salva la fede. Chi crede, sa che Dio valorizza ogni intenzione; mette nei suoi depositi ogni gesto d’amore, anche maldestro e acerbo, al fine di beneficiare qualche anima in pena che noi, magari, nemmeno conosciamo. Questo ci incoraggia, ci motiva, ci consola. Tanto più che il Salmo 56 ci assicura che il Signore tesaurizza persino il nostro pianto: “le mie lacrime nell’otre tuo raccogli”.</p>
<p>Trovare un posto / Quando parliamo con Gesù, se ci parliamo, gli chiediamo conforto, aiuto, orientamento. Lo cerchiamo, dunque. Siamo come quei discepoli che, incontrandolo per la prima volta, gli chiedono: maestro, dove abiti? Lo immaginiamo, mettiamo il Volto santo davanti al posto di lavoro, lo guardiamo negli occhi; a volte piangiamo, o ridiamo, sempre con l’idea che Lui ci accolga e, per così dire, ci riceva. E se fosse Lui a chiedere asilo, rifugio, o addirittura – adesso la sparo grossa – conforto? Se, non essendoci chi gli apra quando bussa alla porta delle anime; se, ancora oggi, non trovasse posto nell’albergo, e venisse da noi – sì, proprio da noi -, e ci chiedesse di ospitarlo? Non so a voi, a me vengono i brividi. Se capissimo davvero che cos’è la fede, forse crederemmo tutti.</p>
<p>Conservatori / Siamo dei conservatori. Anche se combattiamo sulle barricate per abbattere il sistema, issando lo stendardo della libertà sul pennone della nostra insofferenza, restiamo dei conservatori; perché sebbene viaggiamo in lungo e in largo per annunciare il verbo della novità, manchiamo la rivoluzione più efficace: condividere non le nostre idee, ma la vita che abbiamo ricevuto. Se scegliessimo di metterla in comune, crescerebbe a dismisura. Ma siamo dei conservatori: combattendo sul fronte del progresso, continuiamo a tenerci troppo stretto ciò che evolve donandosi.</p>
<p>Una bella giornata / Il pessimismo è una pessima cosa. Se le cose vanno male, andranno peggio. Aiutare per la discesa, come diceva mio padre, non è una grande idea. C’è gente che vede tutto nero: si lamenta per partito preso; la prima cosa che affiora sulle labbra è una smorfia di disgusto o delusione, un borbottio, un grugnito. Essere ottimisti è più sensato: pensare che non ci sia un limite al bene, che tutto sia possibile; che ci si possa sostenere a vicenda, e ci si abbracci, piuttosto che fare a gomitate. Per questo, non giova criticare il mondo: conviene pregare, invece, che il Signore lo converta, a cominciare da me. Allora, che piova o ci sia il sole, sarà sempre una bella giornata.</p>
<p>Preoccupazioni / Si potrebbe scrivere una Storia della preoccupazione, un’analisi comparata delle ansie quotidiane. Tutti ci preoccupiamo per qualcosa: famiglia, salute, lavoro. Cosa dirò a quello, se lo incontro? Mi accoglieranno in quell’ambiente? Mi accorderanno le ferie programmate? Altre domande sembrano più serie. Pensiamo ai luoghi di persecuzione: mi arresteranno? Finirò impiccato o crocifisso? Il Vangelo ci propone una ricetta valida per tutte le occasioni: fidarsi di Dio. Se mi abbandono a Lui come un bambino ai propri genitori, non devo aver timore: qualunque cosa accada, sarà per il mio bene. Solo così è possibile comprendere le parole di uno che, a seconda dei punti di vista, è un alienato o un santo: per me vivere è Cristo, e morire è un guadagno.</p>
<p>La terra promessa / Siamo fatti di terra. Ce ne accorgiamo dalla tendenza alla vita materiale; si capisce dalle confessioni, dove c’è sempre lo stesso ritornello: la carne, la carne, la carne. In qualunque stato, c’è una forza di gravità che ci spinge verso il basso, con gli effetti a esso collegati: quelli che in Occidente si chiamano vizi capitali e in Oriente pensieri cattivi. Tuttavia, creando l’uomo, Dio non ha preso soltanto la terra – adamà, la rossiccia -: la simbologia biblica, racchiusa nel libro della Genesi, informa che vi ha soffiato il suo alito portatore di vita, un’energia concentrata di amore. Ecco perché dovremmo smettere di guardare solo buche e tombini, e abituarci a rivolgere lo sguardo verso il cielo. Da lì sboccerebbe il nostro desiderio più profondo, totalmente proteso alla terra promessa dello Spirito.</p>
<p>Coordinate / Il futuro ci affascina o ci inquieta. Ci facciamo dei film che sembrano dei veri e propri gialli: non si sa come andranno a finire. Tifiamo per noi stessi, mettiamo insieme i pezzi in modo che il mosaico corrisponda, almeno parzialmente, ai nostri gusti: verrà un capo intelligente e comprensivo, o dipendenti che lavorano; mia moglie diventerà più dolce, mio marito più attento e disponibile; i figli saranno meno ribelli e incontentabili. Dall’altra parte, il passato è una fonte di rimpianti, rimorsi, nostalgie. Possiamo perderci nei suoi meandri, ripetendo all’infinito che sarebbe andata meglio così, che avremmo potuto evitare quell’azione, tacere, quel maledetto giorno, perdonare, invece di mettere il dito nella piaga. Passato e futuro ci sottraggono una quantità enorme di tempo e di energie. Se ascoltassimo il Cristo, probabilmente sentiremmo parole come queste: una sola cosa ti manca, il presente.</p>
<p>Sapori / La religione ha i suoi segni, perché l’uomo è un essere concreto: per questo consiglio di pregare davanti a un Volto di Gesù, potente antidoto alla preghiera generica che induce in distrazione. La fede è comprendere che al di là della formula e del rito è presente una Persona. Altrimenti, si rischia di compiere gesti apotropaici che hanno lo stesso valore del corno o del ferro di cavallo. Non a caso la gente, in certi casi, viene a messa per “prendere” le ceneri o i rami d’ulivo, nella domenica cosiddetta delle palme. Mettere in primo piano la Persona significa che, quando il prete benedice, è Cristo stesso che riempie la vita: si comunica con la sua divinità, a cui aderisce la miseria umana. Solo così la religione diventa portatrice di salvezza e l’uomo “prende” qualcosa: né ceneri né rami d’ulivo né ferri di cavallo, ma il sapore dell’eterno.</p>
<p>La prima cosa / Le maiuscole sono fastidiose. Ricordano quei biglietti coi titoli sempre un po’ grotteschi: Dott. Avv. Com. Grand. Uff. e via esibendo. L’umiltà, invece, è vincente e convincente, secondo il vangelo. Eppure c’è Qualcuno che è grande davvero, e merita non solo la lettera maiuscola, ma anche l’esaltazione e la lode. La mattina, appena svegli, bisognerebbe omaggiarlo, glorificarlo, ringraziarlo. In proposito, c’è un bel pensiero dei Padri del deserto. Un anziano disse: “Quando ti alzi dopo aver dormito, subito, per prima cosa, la tua bocca renda gloria a Dio. Dovrà intonare inni e salmi, perché lo spirito continua a macinare per tutto il giorno, come una mola, il primo pensiero cui si è unito fin dall’aurora, sia che si tratti di grano sia che si tratti di zizzania. Per questo devi essere sempre il primo a gettare il grano, prima che il tuo nemico semini la zizzania”.</p>
<p>Perfetti / Siate perfetti com’è perfetto il Padre vostro nei cieli. È una bella richiesta. Che sarà mai la perfezione di cui parla il Cristo? Non c’è un perfezionismo inquietante, non siamo già sotto pressione nel rispondere alle istanze di una vita anche troppo impegnativa? E soprattutto: come possiamo immaginarci perfetti, noi che facciamo acqua da tutte le parti, che siamo sempre a un passo dall’arrenderci, dal soccombere a una cronica tendenza al fallimento? Ma Gesù non ci ripensa: siate perfetti; lo ripete nei secoli dei secoli. E non per crearci problemi, né per diventare una fra le tante ansie che intasano i giorni; piuttosto, perché sa che la perfezione dell’amore è l’unica speranza che ancora tiene in piedi questo mondo, l’unica via di luce nella tenebra fitta del non senso.</p>
<p>Come minimo / Dio, per molti, è un feticcio, Cristo una statua. Quella del Sacro Cuore, per esempio, che campeggia all’ospedale dell’Addolorata. Delle statue si diffida sempre un po’: sono immobili, mute, ma potrebbero portare bene o male. La religione, spesso, è una forma di superstizione inconfessata, e inconfessabile. Nessuno va dal prete dicendo: padre, oggi ho lanciato un’occhiata a San Giuseppe; sa, per tenere lontana la sfortuna. Eppure, quante volte è così. Difficile immaginare che Gesù voglia parlarti, che desideri sentirti. Perché non ti fermi, davanti al Cristo dell’Addolorata, o di qualsiasi altro posto, non lo guardi negli occhi e non gli dici, che so, come stai? Con Dio, da cosa nasce cosa. E poi, se credi che una persona esista, come minimo le rivolgi la parola.</p>
<p>Fidarsi / La persona più amabile è la meno amata. In genere ci inganniamo sull’amore: ci fidiamo di gente capace di tradirci, ci affezioniamo a personaggi che magari, in nostra assenza, sparlano di noi. È quasi un topos accorgersi di queste incongruenze, toccare con mano l’ingenuità nei rapporti quotidiani. Ciò detto, la persona più amabile è la meno amata. Ma neanche questo è generalizzabile: quanti martiri sono morti per amore di Cristo? Loro hanno scelto di fidarsi della Persona giusta, di Colui che non li avrebbe mai traditi.</p>
<p>Un gioco / Le cose importanti richiedono sforzo, ci hanno detto. È vero: pensiamo a un titolo di studio, a una qualsiasi competenza, a quella meta difficile che è la conversione. Per Gesù è diverso: le azioni più complesse le compie con felicità, con leggerezza: plasmare le anime, per Lui, è quasi un gioco, se noi glielo lasciamo fare. Se ci opponiamo, invece, se gli neghiamo la fiducia a cui ha diritto, ecco che diventa un Calvario, una Via Crucis. Alla fine, come sempre, dipende da noi.</p>
<p>Segreti / Quante cose non capiamo! A qualsiasi livello, ci sono fatti che stentiamo a spiegarci. Ci ingegniamo a decifrare il senso di ciò che ci circonda, a dare un contributo alla lettura del mondo; eppure, la mente e il cuore restano all’oscuro di molte conoscenze. È un male? È un bene? C’è una parola di Cristo, nel Vangelo, che ci lascia perplessi: se non ritornerete come bambini, non entrerete nel regno dei cieli. Ci stupisce perché siamo tutti impegnati a diventare adulti, a sconfiggere, per quanto possibile, egocentrismi e infantilismi; e poi, ecco, l’indicazione del Vangelo che sembra annullare i nostri sforzi. O è un invito ad amare i misteri della vita? Un appello a tener viva la memoria che, davanti a Dio, siamo bambini a cui sfugge l’ultima ragione delle cose?</p>
<p>Tenerci / Se facciamo qualcosa per qualcuno, non possiamo non essere contenti. Ci affezioniamo alla nostra fatica, al frutto del lavoro compiuto: come si dice in modo famigliare, ci teniamo. A volte sono piccole cose: per me, la catechesi, i colloqui, la preghiera, il soccorso a un bisognoso. Cristo è morto, per noi peccatori: come può non tenerci? Per questo, a ogni occasione, con qualsiasi pretesto, dovremmo raccomandargli la nostra e le altre anime. È un modo infallibile per renderlo felice.</p>
<p>Preferenze / Quando notiamo che Dio fa preferenze, ci restiamo male. Leggendo di Abramo che era l’Al Khalil, l’amico di Dio, che Davide era l’uomo secondo il suo cuore, che c’era un discepolo che Gesù amava, potremmo provare un sentimento d’invidia, di rivolta: perché loro e non noi? Possibile che il Signore discrimini, benefici qualcuno a scapito di altri? C’è gente che ha ammazzato, per questo: vedi Caino, nel grande simbolo del libro della Genesi. In realtà, ciò che Cristo fa e dice per un’anima, lo fa per tutte. Noi siamo suoi amici; se potessimo soltanto immaginare quanto questo sia vero, ci scuseremmo per il resto della vita.</p>
<p>Saluti e baci / A volte mendichiamo affetto: ci restiamo male se qualcuno non saluta, se non è cordiale, se non ci accoglie secondo le nostre aspettative. Sogniamo che il mondo ci dia importanza, che riconosca in noi valore e dignità. C’è bisogno di aggiungere che le cose non sempre vanno in questo modo? Allora la tristezza si fa strada, si avverte il peso della solitudine, ci si sente inutili e frustrati. Il fatto è che ignoriamo d’essere in buona compagnia: gli angeli e i santi, per dirne una, sono sempre disponibili a soccorrerci, a viziarci di affettuosità come fanno gli zii coi nipotini. Certo, ciò richiede la consapevolezza d’essere uno di quei piccoli di cui parla il Vangelo. Se ci scopriamo tali, cominceremo a sentire i baci e le carezze, e non ci importerà se qualcuno non saluta come Dio comanda.</p>
<p>La risposta / Dio si presta a equivoci. Molti lo vedono come un padrone esigente, altri come un sovrano indifferente al destino dei suoi servi. Uno dei peccati che si confessano più spesso è la bestemmia. Curiosamente, anche in negativo: padre, io non bestemmio; excusatio non petita che la dice lunga sulla possibilità che il fatto avvenga. Di Dio, si ignora il dato certo: Egli ama al di là di ogni misura, ci accoglie così come siamo, disponibile a fare tutto Lui, a cambiarci, per renderci felici. Perché non ci crediamo? Perché non lo vediamo per quello che è davvero? La risposta, diceva un ebreo, soffia nel vento, la risposta soffia nel vento.</p>
<p>Atto di fede / Quando pigiamo il bottone della macchina, non dubitiamo che esca il caffè; se apriamo l’ombrello, siamo sicuri che ci ripari dalla pioggia; se giriamo la chiave nel cruscotto, l’automobile si mette in moto. Durante la giornata, compiamo atti di fede a non finire: se vi ponessimo attenzione, ci stupiremmo di affidarci tanto. Invece, quando preghiamo Dio, perdiamo colpi: mi esaudirà? Sarò degno di chiedere? Dovrei avere, almeno, la stessa certezza che ripongo nella macchina, nell’efficienza del telefono, in qualsiasi altro moto di fiducia. Manchiamo sul più bello, proprio là dove potremmo averne un beneficio enorme. Per questo il dubbio ci arrovella, e finisce per guastare anche l’ombrello, il distributore, l’automobile.</p>
<p>Il libro della Vita / Vogliamo essere eroi, santi, personaggi memorabili. Chi non ha avuto sogni di gloria? Siamo cosa molto buona, dice il libro della Genesi, destinati a grandi cose: l’infinito, l’eterno. Il cielo stellato sopra di me e la legge morale dentro di me, diceva Kant. Tutto vero. Ma poi Dio ci chiede l’impegno più difficile, quello veramente eroico: la fedeltà nelle piccole cose, cui nessuno fa caso, che non entrano nei libri di storia, ma solo nel Libro della Vita.</p>
<p>La carta vincente / La croce fa paura. Ricorda la morte, il cimitero, qualcosa di oscuro, doloroso. Portare la croce significa soffrire. Quello che del nostro Dio non digeriamo, sin dai tempi dei capi dei Giudei, è il Crocifisso: è sconveniente, soprattutto se ha intenzione di scaricare la croce su di noi. Eppure il segreto è proprio qui: in questa miscela di rinuncia e povertà; nell’andare contro se stessi, nel restare nascosti, nell’essere, in estrema sintesi, crocifissi con Cristo. Solo così è possibile risorgere, sperimentare la felicità senza più ostacoli. Non lasciamoci sfuggire la carta vincente, la formula infallibile: la Pasqua.</p>
<p>Lo statuto / Vogliamo essere pensati, amati, curati. C’è in noi una sorta di pretesa, un diritto acquisito chissà come, un dovere dell’altro di corrispondere ai nostri desideri. All’alba della vita è un dato certo: se non fossimo assistiti con tali prestazioni, ne usciremmo segnati. È il dramma dell’infanzia abbandonata, o maltrattata. Crescendo, i termini si invertono: è a noi che viene chiesto di dare. Impariamo a cavarcela da soli, a credere normale che l’altro non ci pensi. Eppure, in qualche parte del cuore, rimane lo statuto del neonato: l’essere oggetto di uno sguardo amante, mai distolto da lui. Più tardi, facendosi strada una saggezza nuova, affacciandosi al mondo dello spirito, si capisce che il bambino ha indovinato: quello sguardo esiste; sono gli occhi del Cristo, che non ci lasciano nemmeno per un attimo.</p>
<p>L’amore / L’amore è un tema complicato. Ricordo una canzone dei “Giganti”, di qualche era geologica fa, che tentava di svolgerlo a più voci. Sarebbe bello confrontarsi, lasciare che ognuno dicesse la sua, secondo l’esperienza personale: un’opinione accanto all’altra, come in quel motivetto d’altri tempi. Fra le tante idee in proposito, è impossibile ignorare l’amore del Dio Uomo che si offre totalmente a noi, ricevendone in cambio indifferenza, scherni, bestemmie. È una pietra di paragone interessante.</p>
<p>Casa, dolce casa. / Gli altari, i paramenti, gli incensi, le grandi cerimonie: a volte, la religione è scenografica, simile a un film di Cecile B. De Mille, dove ogni parola risuona come dentro una grancassa. Oggi, quelle cose, non vanno più di moda. Anzi, in certi casi, si partecipa alla messa come alla sagra della pastasciutta, mancano solo gli stornelli e i balli popolari. Sarebbe bello trovare un equilibrio: considerare Gesù come uno di famiglia: scambiare un’occhiata complice, un bacio, un segno che ci sei, sei entrato nel mio mondo, che senza di Te non sarebbe più casa, intimità.</p>
<p>Come si cambia / A un certo punto, nella vita, si affaccia la mania per i manuali. Cerchiamo regole che facilitino la vita quotidiana: come intessere buone relazioni, come imparare a cucinare, come scrivere un best seller. La manualistica è tra i generi editoriali di maggior successo. È il fascino, ad esempio, della Somma teologica di Tommaso d’Aquino: una trattazione cristallina della teoria e prassi cristiana della vita, che orienta pensieri, azioni e sentimenti. In noi c’è un meccanismo creativo che ha bisogno di essere avviato: entra in azione quando diamo uno scopo all’esistenza, e usiamo l’immaginazione per vederlo realizzato. Non sono le idee a cambiarci, è l’esperienza; e un’esperienza immaginata nei dettagli è reale, per il cervello umano. È così che si produce ciò che potremmo definire il generatore automatico di virtù: si tratta di lasciare che a condurci sia la vera identità, permettendo allo Spirito di prendere la guida, di fare, detto in sintesi, la volontà di Dio, come un frutto prodotto spontaneamente dalla pianta.</p>
<p>Le parole / Molti si affannano a cercare preghiere. C’è una gran quantità di libri che ne dispensa a iosa, come se nell’una o nell’altra si dovesse trovare la parola giusta, la formula magica capace di smuovere le leve decisive, di indovinare il metodo infallibile. Ma la preghiera ce l’abbiamo, l’ha data Gesù. Ci sarà un motivo se ha messo in fila quelle frasi lì. Non dovremmo mai stancarci di ripetere il Pater: Dio stesso ha depositato nelle nostre mani le chiavi che aprono il suo cuore.</p>
<p>Chi è il Dio? / Noi credenti abbiamo un Dio. E un Figlio di Dio. E uno Spirito Santo. Roba da passarci la giornata, da riempirci le ore: con le Scritture, i sacramenti, le opere di carità. E invece che facciamo? Pensiamo a noi stessi, ai nodi inestricabili dell’Io. Verrebbe da chiedersi: ma chi è il vero Dio? Lui o noi? Se fosse Lui, avrebbe diritto a più attenzione. Un Dio lo è o non lo è: tutto il resto è noia, diceva quello.</p>
<p>Confidenzialmente / Se Gesù potesse lamentarsi, ne sentiremmo delle belle. Non credo che avrebbe da ridire su qualche sbavatura rituale o normativa, anche se la dottrina e il rito continuano a essere fondanti – e forse proprio per questo, oggi, vengono così demonizzati (sarà il demonio che li demonizza). Penso che Cristo sarebbe addolorato per il fatto che non ci confidiamo, che non gli raccontiamo come va la vita, ciò che ci ferisce o ci consola. “Vi ho chiamati amici”, dice; ma noi teniamo le distanze, timorosi che rompa le uova nel paniere, che, se gli diamo un dito, si prenda tutto il braccio. Così Lui rimane là, a guardarci come chi si aspetta, da un momento all’altro, che qualcuno si decida a sbottonarsi.</p>
<p>Servire Dio / A volte, tocchiamo con mano la mediocrità. Le giornate ci sembrano inutili, come se, impegno dopo impegno, il fare ci svuotasse, anziché riempirci. Gli altri ci ignorano, o ci sono ostili; le incompetenze superano le competenze, ci sentiamo inadeguati. Gli anni passano, la debolezza cresce, ci pare che tutto si inoltri verso il nulla. Eppure una via d’uscita ci sarebbe. Prendo a caso dal deposito dei santi, che qualcosa della vita hanno capito. San Leonardo da Porto Maurizio dice questo: Oh, che gran verità abbiamo per le mani! Badate: noi siamo nati per servir a Dio. Che gran parola! In effetti, se comprendessimo questo dettaglio, l’esistenza cambierebbe aspetto, per miracolo.</p>
<p>Siamo un popolo / Rimproveriamo i capi dei giudei, perché hanno fatto condannare Gesù; rimproveriamo la folla urlante, perché si è fatta trascinare nel rifiuto; rimproveriamo Pilato, per essersene lavate le mani; i soldati, per aver percosso e schernito il Nazareno. Rimproveriamo quelli che lo hanno abbandonato, tradito, facendone ciò che hanno voluto, sebbene il Cristo si fosse dato loro totalmente. Ma anche oggi si dona, nell’eucaristia, e ne facciamo ciò che vogliamo: negligenti, distratti, indifferenti; pensiamo a tutto, tranne che al suo dono generoso, totale. Siamo un popolo di dura cervice, ora come allora. Ma a qualcuno, Gesù, toccherà il cuore.</p>
<p>Qui a Roma / Uno dice: va bene, mi metto davanti al volto di Gesù; e poi? Ci vorrebbe una guida, un formulario delle frasi corrette da rivolgere al divino, una sorta di galateo delle buone maniere, un vademecum che ci eviti gaffe, o spiacevoli incidenti. Col Figlio di Dio, non si sa mai. Se sapessimo che il Cristo vuole solo intimità, fiducia, rinuncia a qualsiasi meccanismo di difesa; che non è minimamente interessato, in questo caso, alle questioni formali, allora sì, cominceremmo a pregare come piace a Lui. Ma noi siamo duri, resistenti. Qui a Roma si dice: di coccio.</p>
<p>Il peggio / Dal cuore alle labbra il viaggio è breve. Pensiamo di avere tempo e modo per deviare, rimandare, occultare, ma se un pensiero si fa strada nell’anima, e gli diamo il benestare, diventerà parola. A volte non basta una vita per capirlo. Dobbiamo fare uno sforzo per divenire consapevoli di un meccanismo inevitabile: se non applico quella che il Vangelo definisce vigilanza, finirò per estrarre, da dentro, il peggio di me stesso.</p>
<p>Risposte / Il politicamente corretto richiede che si eviti di parlare di Dio, o se ne parli in modo naïve, per guarnire con una spruzzata di cielo una terra che vuol fare da sola. Io, allergico a correttezze simili, ne parlo sempre e in modo specifico, per non equivocare. Sono convinto che il nome di Gesù faccia miracoli: lo senti per sbaglio e basta per cambiarti. I monaci avevano un libro chiamato Antirrheticos: una risposta biblica per ogni tentazione. A chi difettasse di memoria si raccomandava di pronunciare il nome di Gesù, capace di scacciare ogni demonio.</p>
<p>Di troppo / Il segreto della vita è un fondamento stabile. Quando manca, siamo colti da paure, ansie, turbamenti. L’insicurezza dipende dall’assenza di un centro, di una stella polare, un punto intorno al quale ruoti la realtà. Se questo punto fossimo noi stessi, saremmo messi male: nonostante le arie di autosufficienza, siamo figli, creature, dipendenti. Se invece è il Cristo, non dobbiamo temere tempeste o cataclismi: è la roccia incrollabile, ben rappresentata nel finale del discorso del monte. Se Gesù è il fondamento, possono esserci momenti in cui è di troppo? È un bel tema per l’esame di coscienza.</p>
<p>Sul monte / Tendiamo a stare comodi: scoperta una formula, vorremmo replicarla all’infinito, assumerla per sempre, farne un’etichetta buona per tutte le stagioni. In realtà, la vita è un’altra cosa: è crescere momento per momento, non permettere mai al corpo, alla psiche, allo spirito, di pensare o di dire: decido di fermarmi qui. Facciamo tre tende, chiese Pietro a Gesù, sul monte della trasfigurazione. Ma non si può: di strada ce n’è tanta, rimbocchiamoci le maniche e partiamo.</p>
<p>La scuola delle immagini / L’immagine ha una forza intrinseca, perché risveglia, stimola, arricchisce. Per questo sarebbe essenziale una scuola del saper vedere. Chi insegna l’attenzione ai dettagli, lo sviluppo della capacità simbolica, l’esercizio all’interpretazione personale? Gesù, maestro di comunicazione, parlava per immagini: la perla, la pioggia, il sole; il pastore, il mercante, la massaia. Per questo è felice se, davanti al nostro tavolo, nel luogo in cui ci fermiamo per pregare o meditare in silenzio, campeggia il Santo Volto. Guardiamolo negli occhi, fino a sentire una domanda che affiora sulle labbra dipinte, eppure vere: mi ami?</p>
<p>Il trasformatore / A volte abbiamo l’impressione che manchi poco per essere felici, per riempire la vita: poi, regolarmente, perdiamo l’occasione, ci sfugge il bandolo, cominciamo da capo. Qual è il segreto, come fare per dare una svolta a ciò che sentiamo vicino e al tempo stesso inafferrabile? La soluzione è semplice: offrire, fare ogni piccola cosa per Gesù. Lui è un trasformatore inarrestabile: prende i gesti compiuti nel tempo e li restituisce come eternità.</p>
<p>Questo mondo e l’altro / Vale la messa? È una domanda che il sacerdote si sente rivolgere più spesso di quanto si creda. Sono arrivato al Credo, a metà omelia, all’offertorio: è valida la messa? Dentro ti fai ragionamenti che, per fortuna, il fedele non ascolta. Lui, o lei, non sanno che il Cristo vuol essere l’unico, il solo, senza alcun rivale. Se lo può permettere, perché è amore assoluto, purissimo, gratuito. Più è l’unico, più gli altri sono accolti; più è esclusivo, più include questo mondo e l’altro.</p>
<p>L’intenzione / L’intenzione conta: il mio don Mario diceva sempre che lo spirito è questo. Non sono decisive l’entità dell’opera, la visibilità dell’azione, ma il perché, che è una realtà potente. Anche un gesto semplicissimo può salvare un’anima, se è fatto a tal fine. Ciò non glorifica il mio atto, ma la generosità di Dio, il suo amore così gratuito da restare invisibile.</p>
<p>Ciò che può essere / C’è un film che mi ha sempre affascinato, Il cielo sopra Berlino, di Wim Wenders: il soprannaturale che scende sulla terra, la presenza che tutto comprende, supera gli ostacoli, vola, parla all’orecchio, attrae, guida, consola. Il contraltare è un mondo senza Dio: greve, incosciente, incapace di dire un Padre nostro. La potenza della preghiera si staglia su uno sfondo grigio, informe, sgangherato: il cielo sopra Berlino, Roma, New York, è la bellezza che rovescia il mondo, che lo rende ciò che può essere. Che, anzi, è.</p>
<p>Uno di famiglia / Da che mondo è mondo, a Dio si è parlato con formule o gesti rituali. Per questo Gesù non ha voluto propinarne altri, e ha insegnato una preghiera che più semplice di così non ci può essere: quattro invocazioni, che nel Vangelo di Matteo, già più ecclesiastico, diventano sette. Il Figlio di Dio vuole essere trattato come uno di famiglia. Se continuiamo a interpellarlo in codice, nel gran giorno ci dirà: “non vi conosco”.</p>
<p>Il pensiero di Cristo / Facciamo mille cose, siamo tanto impegnati, tutti presi dalle molte faccende, come Marta. Non che non sia importante, qualcosa varrà, ne siamo certi. Ma un dubbio permane: dov’è Dio? Mi ha sempre colpito un passo di san Paolo: noi abbiamo il pensiero di Cristo. Per pensare bisogna fermarsi; fermandomi incontro me stesso; se intravedo la mia verità, vedo anche Gesù, e comincio a pensare come Lui.</p>
<p>5 maggio / E quanto mancherà a quel nostro incontro / quando ti affaccerai dalla tua luce / che già portavi dentro, come un pegno / confuso con l’odore di bruciato? / Sarà il momento in cui, di tutto il male / sofferto, solo un lieve sbuffo d’aria, / un balenare solo resterà, / come il ricordo d’essere salvato.</p>
<p>Chi l’ha visto / Il Padre, più ancora del Figlio, è un pianeta sconosciuto. Con Gesù abbiamo dei “trucchi”: un volto dipinto, scene plastiche tratte dal Vangelo. Del Padre, nulla. Non ce lo possiamo neanche immaginare, perché “Dio è Spirito”. Eppure il Cristo dice: “Chi ha visto Me, ha visto il Padre”. Chi è amico mio, è amico anche del Padre. È bello pensare a questa comunione senza ombre; riaccende la speranza nei rapporti, guarisce da ferite che, finora, sembravano incurabili.</p>
<p>Quando verrà / Quella con Dio è una strana relazione: gli facciamo richieste, ma dubitiamo che ci possa esaudire; continuiamo a domandare, in una specie di rito infinito, al limite con la superstizione. Se fossimo coscienti del fatto che Gesù ci ascolta e che vuole appagare il nostro desiderio più profondo, non ci sarebbero ostacoli. Ma la fiducia è una cosa precisa, che il Cristo ha provato a spiegarci in tutti i modi. Il senso è sempre lo stesso: il Figlio dell’Uomo, quando verrà, troverà la fede sulla terra?</p>
<p>Il passato / Spesso, il passato, è una valigia pesante. La trasciniamo a stento, come quando, andando in vacanza, abbiamo portato troppe cose: una borsa appesa al collo, un’altra che spingiamo in avanti, una terza che trainiamo, e il computer tenuto con due dita. Come minimo, non vediamo l’ora di approdare a un posto dove deporre il tutto. L’unico vantaggio di un passato ingombrante è che ci fa desiderare il paradiso. Ma c’è una soluzione preferibile: gettarci così come siamo nelle braccia di Gesù, lasciarci avvolgere nella sua gioia. In paradiso, così, ci siamo già.</p>
<p>Come pensare / Pensare male è uno sport assai diffuso. Dico sport perché richiede esercizio, addestramento, una pratica costante e fedele, capace di superare ostacoli come lo stress, l’angoscia, il logorio continuo della gelosia, del rancore, dell’invidia. Se avessimo pensieri santi, se lasciassimo vivere solo la bontà, troveremmo finalmente pace. Lo diceva Agostino: “Fecisti nos ad Te, et inquietum est cor nostrum, donec requiescat in Te, Domine”.</p>
<p>Cantine / Mettere in ordine non è il mio forte. La stanza è piena di libri e oggetti che andrebbero selezionati a intervalli regolari, spolverati, possibilmente non al ritmo di ere geologiche. La signora che una volta a settimana tenta di far fronte alla battaglia, ne esce quasi sempre sconfitta. Un lavoro analogo va fatto per l’anima: togliere le incrostazioni che si accumulano giorno dopo giorno, sciogliere il grasso, grattare via la ruggine. Per questo sono così importanti le indulgenze, che la sapienza della Chiesa Cattolica ha sempre favorito. Oggi, la confusione ha travolto anch’esse, e le anime sono simili a stanze polverose, a cantine in cui non si ha più neanche il coraggio di affacciarsi.</p>
<p>Ruoli / Abbiamo paura di sbagliare. È un timore che ci portiamo da bambini, quando magari ci sgridano per nulla, e ogni cosa è suscettibile di errore: qualunque minuzia, ogni gesto, ogni parola pendono sul baratro dell’imperfetto. Dio ci libera da tutto, e dunque anche da questo. Ci chiede di amarlo così come possiamo; sarà Lui a perfezionare, a portare a compimento. Noi sbozziamo, Lui crea il capolavoro.</p>
<p>Santi / Si dice: scherza coi fanti e lascia stare i santi. Ma questi non vanno trascurati. Anzi, sono importanti, e da tenere in conto, visto che sono tenuti in gran conto in paradiso. Nel giorno della loro festa, in cielo si gioisce, e sulla terra si ricevono grazie in abbondanza. È un bel proposito vivere secondo le abitudini del Regno: ci si esercita a essere beati. Così, arrivati là, sarà come a casa nostra.</p>
<p>Poeti / Il mondo è pieno di poeti, e non è grave. Grave è che tanti si spaccino per tali, mentre ostentano sentimenti logori che contraddicono l’idea stessa di arte creativa. In un libro memorabile – “Lettere a un giovane poeta”-, Rilke traccia il profilo dell’artista autentico, quello che legge la realtà con occhi nuovi. Come aveva intuito Wim Wenders, solo un bambino vede gli angeli, il cielo, si accorge della bellezza di un’alba o di un tramonto, dei regali mai banali o retorici di Dio.</p>
<p>Frate focu / A chi gli chiedeva cosa avrebbe portato in salvo dalla sua casa in preda al fuoco, Jean Cocteau rispose: il fuoco. Anche Gesù dice d’essere venuto a portare il fuoco, e che è angosciato, finché non sia acceso. Bernanos l’aveva capito, se fa dichiarare al suo curato che il problema delle anime infernali è la mancanza di comunicazione vitale: sono come pietre fredde, dice. Giovanni della Croce parlava della fiamma viva d’amore. Francesco d’Assisi prediligeva anche lui questo elemento, se nel suo Cantico scrive: Laudato si’, mi’ Signore, per frate focu, per lo quale ennallumini la nocte, et ello è bello et iocundo et robustoso et forte. Dio è fuoco: vuole che ci uniamo a questa fiamma che brucia ogni residuo di morte, solitudine, peccato.</p>
<p>Orecchie / Quante volte passiamo davanti a una chiesa? Avete già capito cosa intendo. Se Gesù fosse il nostro confidente, non mancheremmo di entrare, di fermarci a fare quattro chiacchiere: un amico può ben dirci qualcosa d’importante. Invece no, tiriamo dritto, non abbiamo tempo. C’è sempre altro da fare, se si tratta di Dio. E poi ci lamentiamo se Lui non ci risponde, se sembra lontano, o che abbia altre cose a cui pensare. Vi ho chiamato amici, ha detto Gesù: ma noi facciamo orecchie da mercante.</p>
<p>Aut aut / C’è un libro di Sören Kierkegaard intitolato Aut aut. Tratta della scelta, che prima o poi si pone, tra l’estetica e l’etica. Fare ciò che mi piace o ciò che devo. Dal punto di vista cristiano, il dilemma si potrebbe rendere così: vivere per sé o per Dio; cercare la soddisfazione personale o lasciarsi guidare dallo zelo per il Regno dei Cieli; scegliere tra l’egoismo e l’amore. Le definizioni si possono moltiplicare, ma il senso è quello. Meno scontato è il fatto che, se optiamo per Dio, l’altro e l’amore, bello e buono convergono: la vera bellezza, come aveva intuito Dostoevsky, è quella del bene e della verità, in barba a Lucifero e a tutti i portatori della falsa luce dell’io.</p>
<p>Il roveto / È difficile mettere insieme timore e confidenza. Dio è grande, maestoso: come non provare soggezione? Eppure, nello stesso tempo, è buono, amorevole, misericordioso. Il segreto, ancora una volta, è il simbolo, la capacità di collegare, l’unione degli opposti. Nella Bibbia c’è un’immagine che illustra questo: il roveto ardente. Brucia senza consumarsi. Cristo è il Dio che abbaglia e intimorisce, ma il suo abbraccio risuscita e rigenera.</p>
<p>Il tonfo / Il tonfo della croce nella buca: è una delle immagini più belle che Gesù comunica a Gabrielle Bossis, mistica del Novecento. Quando le anime prigioniere dello Sheol sentirono il rumore, trasalirono di gioia. Una gioia percepibile solo da coloro che il Cristo chiama amici. Riusciamo a comprendere che cosa poté significare, per Lui, essere condannato a morte, e a quella morte? Proviamo a sentire il tonfo del legno nella buca, scavata dai carnefici; cerchiamo di capire se anche noi potremmo essere colti dalla gioia che il mondo non conosce: l’essere amati fino a questo punto.</p>
<p>Il piacere e l’anima / C’è una differenza tra il mondo e Dio. Tutto sta a capire dove sta lo scarto, l’anello che non tiene. Trovato quello, comincia il cammino. Il punto è che il mondo cerca il piacere, Dio, invece, la gioia. Come passare dall’uno all’altra? Non è facile, perché il piacere crea dipendenza: pensiamo ai vizi della lussuria e della gola. La chiave è sentirsi raggiunti dall’amore della croce, di Uno che, per te, è morto in croce. Basta anche un istante per cambiare direzione: è il santo viaggio dalla terra al cielo, dal materialismo alla scoperta che l’anima esiste veramente.</p>
<p>La sostenibile leggerezza / Fatichiamo a capire i livelli della fede: esterno e interno, rito e sentimento, contemplazione e azione. Da una parte siamo chiamati a percepire, a lasciarci coinvolgere, dall’altra recitiamo formule, compiamo gesti che sembrano meccanici, ripetitivi. Il segreto, invece, è proprio qui: un piano aiuta l’altro, la preghiera vocale succede alla contemplazione, la voce al silenzio, il movimento alla stasi. È questo andirivieni che rende possibile la leggerezza, che ci fa volare.</p>
<p>Nell’amore / Per chi preghiamo? Se il Signore è vicino, è il nostro confidente; se davvero è un intimo nostro, se è, come vuol essere, uno di famiglia, che bisogno c’è di chiedere per noi? Ai nostri problemi, ai nostri impegni, ci pensa di sicuro. Molto meglio pregare per gli altri: per i vicini, i lontani, per tutto il regno da ricapitolare in Cristo, come dice san Paolo: se non arrotolo la pergamena intorno al capitulum, alla kefalé, al Primo e l’Ultimo, l’Inizio e la Fine, è poca cosa che a me vada bene: ci salviamo insieme. Come diceva Solov’ev: nell’amore, tutto è collegato.</p>
<p>La favola bella / Ci sono cose dell’altro mondo. Anche in senso stretto. Cose che fatichiamo a comprendere, di cui è problematico afferrare la portata, al punto da sembrare favole, illusioni. Pensiamo all’incarnazione di Cristo: a chi pare possibile che un Dio si faccia uomo? Che sia concepito per opera dello Spirito Santo? Che un Dio, dunque, si possa guardare, toccare, che si possa parlargli faccia a faccia? Eppure è vero. Ci sono due atteggiamenti possibili al riguardo: un’alzata di spalle, come fanno in tanti – salvo, primo o poi, trovarsi a fare i conti con una insospettata verità -; o un grazie iniziato la mattina e finito la sera, prima di dormire. Grazie, Gesù, perché ci hai regalato la favola più bella; e perché, come scriveva Calvino, le fiabe sono vere.</p>
<p>Zelo / Il tempo, si sa, è relativo, è una convenzione utile per organizzarsi. Ma un sentimento saggio è riconoscere che la vita è breve. Nessuno osa più ricordare che si tratta di un passaggio, una prova, un’erba che al mattino fiorisce e germoglia, e alla sera è falciata e dissecca, come recita il salmo 90. Cosa fare, come comportarsi, in questa prospettiva? Uno dei libri biblici più amati dagli ebrei – il Qoelet – ha un finale eloquente: “Conclusione del discorso, dopo aver ascoltato tutto: temi Dio e osserva i suoi comandamenti, perché qui sta tutto l’uomo”. Dare più gloria possibile a Gesù: quello che una volta si chiamava zelo, e che oggi non si sa nemmeno che significhi.</p>
<p>Leggero / Ti ho pesato e ti ho trovato leggero (Daniele 5,27). Mi ha sempre colpito questo passo della Bibbia. In genere, diamo alla leggerezza un valore positivo: gli angeli, il volo, la coscienza libera dalle zavorre, sono segni di vita e libertà. È anche vero che esistono segnali contrastanti: dire a una ragazza che è leggera non è farle un complimento. Gloria, in ebraico, si rende col termine “kabod”, che vuol dire peso. Dare gloria a Dio significa dargli peso, importanza. Allora, perché non pesare l’amore che abbiamo dato a Gesù, durante il giorno? Farci attenzione, dedicargli tempo, perché prima di dormire non risuoni anche per noi la voce: ti ho pesato, e ti ho trovato mancante. Ti ho trovato leggero.</p>
<p>Su se stessi / Bisogna guardarsi dal perfezionismo, non c’è dubbio. È un abito che sta stretto a tutti, in primis a chi lo porta. È una sorta di gabbia in cui la vita soffre, geme, e a volte si spegne. Ma è anche vero che chi ama ha cura dei dettagli, fa attenzione alle più piccole cose, si guarda dai minimi sbagli. È un’attitudine da ricuperare. Si lavora per soldi, per mantenere la famiglia, per contribuire al benessere comune; ma si può lavorare per amore, soprattutto su se stessi.</p>
<p>Oggi / Gesù è condannato a morte. Oggi ci sembra impossibile. Il rimpallo di responsabilità, quella sorta di flipper con la pallina che sbatte da una sponda all’altra, l’entrare e uscire dal pretorio, finché l’esito, assurdo, sconcertante, si rivela quello: Gesù è condannato a morte. Ma siamo sicuri che, oggi, la faccenda cambierebbe? Non è vero che il nostro pensiero, i nostri sentimenti, vagano di qua e di là come palline? Non siamo anche noi coinvolti dall’industria della distrazione, contaminati dalla confusione che avvolge il mondo in una cappa impenetrabile? Se così fosse, anche noi, in qualche modo, saremmo fermi alla prima stazione: lo condanniamo a morte, tra un commento su Facebook e un gioco sullo smartphone.</p>
<p>Esserci / Le relazioni sono complicate. È vero che in alcuni casi sembra che tutto fili liscio: coppie che non litigano o amicizie ininterrotte, prive di scossoni. Bisogna interrogarsi, però, sul livello di profondità di questi incontri, capire se non vi sia una tendenza a rimuovere, o almeno ad aggirare, i possibili e spesso salutari attriti. Non di rado, nei rapporti, ci sono incomprensioni, equivoci, vuoti che si aprono quando meno te lo aspetti. Solo Uno è sempre lì, fedele, immutabile, coerente fino alla morte col suo principio di amore indefettibile: il Cristo, l’Emmanuele, il Dio con noi. Chi si accorge di quest’egida presente anche quando tutto sembra perso? Essere suoi intimi è il meglio da chiedere alla vita.</p>
<p>L’anima / Esiste l’anima? Lo scientismo, la tecnologia, insinuano che l’uomo sia una macchina: funziona, si logora, finché si butta via. In molti vivono così, perfino fra i credenti: ci si imbeve a tal punto della mentalità corrente che si dice di credere alla vita eterna e invece non si crede neanche a questa. Cristo ci ha dato l’anima. Letteralmente: consegnò lo spirito. È l’ultimo atto di un’esistenza spesa nell’amore. Ci è chiesto di fare altrettanto: rendergli l’anima, donarla con amore, come gesto estremo di una vita che non è una macchina-rifiuto da smaltire, ma un sogno destinato a realizzarsi.</p>
<p>La direzione del cammino / Ci accorgiamo delle persone quando soffrono, o quando soffriamo. Le lacrime attirano l’attenzione in modo irresistibile: forse per questo i poeti sono tristi e i grandi cantanti sfondano con la malinconia o con altri struggenti stati d’animo. Il dolore e la morte costringono al silenzio, al rispetto, all’ascolto. Chissà perché, la felicità è volatile, passa inosservata, favorisce trascuratezza e distrazione. Eppure il cuore, ci dice il Vangelo, è fatto per la gioia. Ecco che emerge chiaramente, mettendosi sulla lunghezza d’onda del Cristo, la direzione del cammino.</p>
<p>Cosa amare / Ci sono parole che fanno paura: comandamento, sofferenza. Indicano territori nei quali non vorremmo sostare o metter piede. Il dolore è ostico. Gesù non chiede di far finta di nulla, o di non avvertirne la presenza, il peso, il fastidio che arreca. Suggerisce di caricarsi della croce con amore: è questo che ci unisce all’Uomo dei dolori, che ben conosce il patire. E che nessuno potrà mai superare, in questo campo.</p>
<p>Questa vita / Difficilmente crediamo all’amore. Ne abbiamo e ce ne hanno fatte tante che è quasi impossibile fidarsi. È il cuore duro di cui parla la Bibbia, la sclerocardia dei Padri. Eppure, Uno ci ha amato tanto da espiare, per noi, le nostre colpe. Fatichiamo a rendercene conto. La prima cosa che ci viene in mente è: chi glielo fa fare? E proprio per me? Ci percepiamo indegni, o talmente delusi che la questione, quasi, non ci tocca. Se invece provassimo, una volta, a manifestare il nostro pentimento, a sussurrarlo all’orecchio del Padre, durante la messa, con la tenerezza di chi si sente veramente amato, come cambierebbe questa vita?</p>
<p>L’affare / Non avrai altro Dio all’infuori di me. Il Signore la sa lunga. Si rende conto che siamo divisi fra opposte religioni: la fede in Lui e quella nel denaro. Dio o mammona. Quest’ultima parola deriva da “amen”: molti legano la loro vita, affidano la stabilità dell’esistenza (questo vuol dire amen) al possesso dei soldi. È il solito dilemma: avere o essere. Se adoro il denaro, divento materia, mi irrigidisco nell’avere; se adoro Dio, la mia anima si libera, attinge alla fonte stessa dell’essere, fluisce come spirito. A noi la scelta, come sempre. Il bene, però, conviene: è l’affare migliore che possiamo fare.</p>
<p>Sinergia / Parliamoci chiaro: la vita di fede non è semplice. Il motivo è che non si fa da soli, per cui tutto va bene. Si è in due. E l’altro è Dio. La questione è spinosa, e le domande sorgono spontanee: cosa tocca a me e cosa a Lui? Come armonizzare i ruoli? Come essere sicuri che non entrino in conflitto, che non si contraddicano a vicenda? Ci si potrebbe scoraggiare, al punto da tornare alla casella di partenza: fare da soli. Ma il Signore chiede solo la buona volontà di fare quello che possiamo; al resto pensa Lui. E il resto, neanche a dirlo, è quasi tutto.</p>
<p>La fabbrica dei sogni / Il segreto è Cristo, la sua doppia natura. Qualunque cosa entri in contatto con quest’Uomo, penetra nell’orbita della divinità. La sorte del peccato è segnata dall’impatto ustionante con la gloria di Dio: avvicinarsi a Gesù, unirsi a Lui, significa accedere all’intimità divina, contare su Colui che ha preso su di sé il peggio di ogni cosa per renderci il meglio, come una fabbrica di sogni. Il Figlio dell’artigiano produce ancora oggi i suoi capolavori.</p>
<p>Vedere o non vedere / Vogliamo vedere: è un segno del nostro materialismo incorreggibile, o del nostro ateismo. Perché Dio non si vede. Dio nessuno l’ha mai visto, dice Giovanni nel Vangelo. Cristo era visibile, allora; ma oggi neanche Lui. Come amare qualcuno che non vedo? È la sfida della vita, la cosiddetta prova. Ed è questo l’amore che Dio chiede, che predilige più di ogni altra cosa. Se c’è una vittoria che conta, è amare e non vedere: non si vede bene che col cuore, come ha scritto qualcuno.</p>
<p>Dalla parte del bambino / I bambini disturbano. Piangono, parlano a casaccio, sempre fuori contesto. A messa, poi, sono ingestibili: favoriti da genitori lassisti, coprono le parole del prete, a volte provvidenzialmente, a dire il vero. Fanno capricci, chiedono con insistenza, s’impuntano per niente. Eppure hanno qualcosa d’impagabile: “fiducia senza limiti, docilità, sete di Gesù, candore e purezza, abbandono totale, sguardo limpido”, dice il Cristo alla mistica Gabrielle Bossis. Dichiara di amarli, e invita a riprendere l’anima di bambino per donargliela. Ripenso a un principio di saggezza, così dimenticato: prima della ragione viene la libertà creativa, l’adesione personale. Ama e fa’ ciò che vuoi, diceva Agostino. In questa prospettiva, dalla parte del bambino, tutto si spiega.</p>
<p>L’anima di Dio / Gesù è diviso. Diviso fra il desiderio di risparmiarci la prova – perché ci ama e sa quanto costi, essendo passato Lui stesso per ogni genere di lotte – e quello di lasciarci misurare nello scontro per meritare la bella ricompensa, l’appagamento profondo delle nostre migliori aspirazioni. Se imparassimo a conoscere il suo cuore, apprezzeremmo più adeguatamente le gioie e i dolori della vita, dando a ogni esperienza il giusto peso e la giusta prospettiva, entrando un po’ di più nell’anima di Dio.</p>
<p>Charis anti charitos / Aiutare gli altri è un atto sacrosanto, siamo fatti per questo. Se amiamo dello stesso amore di Dio (avendo ricevuto un amore che risponde all’amore, charis anti charitos, secondo il prologo del quarto Vangelo), non possiamo esimerci dalla solidarietà. Ma i dettagli contano. Non basta soccorrere: in questo caso, la Chiesa sarebbe una ong, una onlus, non si distinguerebbe da un’associazione benefica qualsiasi. Noi diamo sollievo agli altri che soffrono come daremmo sollievo a Gesù Cristo. Allora cambia tutto; allora la Chiesa è necessaria.</p>
<p>Lamenti / Ci lamentiamo spesso. Magari borbottando interiormente: ci mancava questa; oppure: eccolo qua, e ti pareva! A volte sono fatti gravi, altre volte bazzecole, ma non ha importanza: è il principio che conta. Se fossimo credenti, sapremmo che Dio si prende cura di noi; anche di fronte a una catastrofe, ripeteremmo convinti: certamente ci ha protetti da qualcosa di peggio, per cui è giusto ringraziare. Siamo bambini in braccio al papà; ci pensa lui. A noi basta accarezzarlo, dicendogli ti voglio bene.</p>
<p>Alba / Chi non è rimasto rapito da un’alba, da un tramonto? È una rivelazione, un senso ulteriore che appare all’improvviso, come se si aprisse una porta o si alzasse un sipario. Siamo ospiti di un cosmo più mirabile di ogni effetto speciale, testimoni di uno spettacolo che non ha rivali. Ma nell’ultimo giorno sorgerà un sole più attraente, un’alba ci avvolgerà e sommergerà in una bellezza indescrivibile, se avremo avuto fede nella Luce venuta nel mondo.</p>
<p>Il Re dei re / Spesso ignoriamo totalmente le potenzialità del rapporto con Cristo: non immaginiamo quale amore ci aspetti, quanta beatitudine si affacci appena al di là di una soglia. Il regno di Dio si è avvicinato, dice Gesù, è dentro di voi; ma noi siamo distratti, inguaribilmente interessati ad altro. Una speranza c’è: che un giorno ci passi per la mente il pensiero giusto, che per un istante ci abbandoniamo all’onda, al vento impetuoso, ci lasciamo rapire, portare via dal Re dei Re e Signore dei Signori, che insomma per un momento, che varrà per sempre, siamo noi stessi.</p>
<p>Immagina / Allenarsi. Abituarsi a vedere il Cristo nell’altro, prepararsi al gran giorno in cui dirà: ogni volta che avete fatto questo a uno dei più piccoli dei miei fratelli, l’avete fatto a me. Cosa faremmo a Gesù? Come lo accoglieremmo? Quali attenzioni gli riserveremmo? Immaginiamo tante cose, non sempre edificanti, e non l’incontro decisivo della vita? Ogni giorno è il giudizio: sulla nostra capacità di essere noi stessi, sull’amore che siamo e che gli altri attendono da noi per placare la fame, la sete, per essere vestiti, assistiti, consolati. Sarà bello, allora, dire al Pastore che raduna capri e pecore: ti ho visto, ti ho riconosciuto. È come un ritrovarsi tra vecchi amici, un riabbracciarsi.</p>
<p>Lo stupore / La nostra debolezza ci turba, ci spaventa. Nelle confessioni si vive l’esperienza di un fronte segnato da sconfitte ripetute, imprese sempre in fallimento. Gesù lo sa, ci ha fatti Lui. È stato uomo e ha conosciuto i dossi, le buche, i pericoli in agguato in ogni tratto del cammino. Per questo ci chiede di fidarci in qualunque condizione, sfidando ogni possibile sconforto. Ci ha creati e ci ama; ha amato anche Giuda e i suoi crocifissori. Il sentimento più adeguato, rispetto a tutto questo, è lo stupore.</p>
<p>L’Addolorato / Cos’è importante per noi? Per saperlo, basta trovare qualcosa a cui è impossibile che non pensiamo durante la giornata: la cosa o la persona che amiamo di più, radicata nel cuore, inamovibile. È un test importante, per conoscerci. Per i credenti, questa persona è Cristo. Se lo amano davvero, e si accorgono di averlo trascurato, si addolorano. Lui, poi, si addolora anche di più.</p>
<p>Scia di luce / Non crediamo all’amore. I maestri dell’ateismo ci hanno inculcato, con tenacia scientifica, il piccolo cabotaggio dell’amore sociologico, formale, che si pasce di idee, autocelebrativo e narcisistico. Il vero peccato è questo: aver ceduto l’anima ai cattedratici del nulla, ai figli del signore delle mosche: baal zebub. Ma si può tornare indietro, alle origini, o al futuro, come dice qualcuno: credere in un Dio fatto carne. Basta pensare a Lui perché la vita rifluisca, perché scopriamo la sua immensa cura, la delicata Provvidenza, il desiderio intensissimo di comunione. Lasciagli il suo posto nel cuore e ti sarai liberato dall’incantesimo del male. Sarai vita che scorre, oltre lo spazio e il tempo, scia di luce.</p>
<p>Il contrario / Ultimamente, mi soffermo sempre più su questo dato: la fede è desiderio. Ci insegnano, spesso, a non desiderare, a esercitarci nel distacco: ma la vita è il contrario, è un volere con intensità, con tutto il cuore, l’anima e la mente, come dice la Bibbia. Desidero Gesù: dovremmo ripeterlo, offrirgli ogni piccola cosa che facciamo, sapendo che Lui desidera noi, quanto nemmeno possiamo immaginare. Se Dio è amore, deve amare in un modo infinito: corrispondere significa stare nell’eterno, nell’unione più felice che ci sia.</p>
<p>Uno spettacolo / Mi ha sempre colpito il rifiuto opposto da Gesù alla Cananea: lei gli chiede di guarirle la figlia e Lui risponde che non è giusto dare il pane dei figli ai cagnolini. Lo fa apposta, è evidente: vuole che la donna chieda ancora, che pronunci la risposta così bella e commovente: anche i cagnolini si cibano delle briciole che cadono dalla tavola dei loro padroni. Dio ha bisogno di noi, per operare; le grazie sono un lavoro a due, perché Lui, che potrebbe, non si impone. Siamo chiamati a farlo vivere nel mondo, a metter su uno spettacolo gradito al Cielo. L’uomo non è un pazzo che si agita sul palcoscenico, come diceva Shakespeare; da genio qual era, però, aveva intuito che sempre di spettacolo si tratta.</p>
<p>Bar nĕbhū’ah / Consolare: una bella parola. L’apostolo Barnaba la porta scritta nel nome: Bar nĕbhū’ah, figlio della consolazione. Nella quarta stazione della Via Crucis, Maria si lancia incontro a Gesù: non può fare nulla, se non consolarlo. E suo Figlio ne resta consolato. Dovremmo ricordarcene anche noi, accarezzando, nei momenti di buio, il Cristo sofferente, il viandante della Croce; a suo tempo, sapremo quanta gioia gli avremo procurato con un semplice gesto, con questo infinitesimo dono.</p>
<p>Integratori / In genere fuggiamo dal dolore: per noi è un’anomalia, una falla nel sistema, qualcosa da cui liberarsi al più presto, se possibile. Gesù – la sua natura umana – non amava la sofferenza, ma la soprannatura la integrava, ne faceva uno strumento potente. Con la sofferenza ci associamo al Progetto di Dio, otteniamo grazie. A Gabrielle Bossis, Gesù raccomanda di attingere al ricco deposito del dolore da Lui sperimentato: nell’infanzia, nell’adolescenza, da adulto. E le ricorda che, in questo esercizio difficile e prezioso, si scopre la gioia soprannaturale, che nessuno potrà togliere.</p>
<p>Pensieri a cena / L’eucaristia è una cosa seria. Spesso ci si comunica superficialmente, in balia di pensieri avulsi dal contesto, lo sguardo distratto da persone o cose. Dovremmo metterci nei panni di Gesù, scrutare i suoi pensieri nell’ultima cena, comprendere il suo gesto di donarsi agli uomini e alle donne di ogni tempo, ben consapevole dei benefici di tale istituzione. Nello stesso tempo, Egli vedeva le profanazioni e i sacrilegi, tutto nella stessa sera, nella morsa di una solitudine che solo Lui poteva affrontare e superare, senza nulla togliere, anzi semmai aggiungendo, al carico schiacciante del dolore.</p>
<p>Ma anche / Sia fatta la tua volontà: quante volte ha risuonato cupamente questa invocazione. Come se il Cristo fosse solo un messaggero di disgrazie, un monotono procacciatore di dolori. Nessuno nega che la fede cristiana sia un cammino in salita, una porta stretta che richiede impegno per essere varcata. Sono note le figure di santi che, seguendo il Crocifisso, hanno accolto ogni sorta di prove. Ma Gesù, nello stesso tempo, è un dispensatore generoso di gioie, e ama che noi lo ringraziamo: forse perché impariamo a drizzare le antenne, a non notare solo ciò che fa soffrire, ma anche ogni anticipo di vita eterna.</p>
<p>Chiedere / Temiamo di chiedere: ci sembra debolezza, dipendenza, umiliazione. Chissà quante volte è capitato di ricevere in cambio uno sguardo altezzoso, una scusa appiccicata, un rifiuto reciso. Anche noi, sicuramente, abbiamo dispensato smorfie, dinieghi, pretesti senza senso. Con Gesù, neanche a dirlo, la situazione si rovescia: vuole che chiediamo tanto, sempre, comunque. Lui può soddisfare ogni domanda, risolvere i casi più spinosi, entrare nelle anime più scure e miserabili. Non c’è ostacolo che possa fermarlo, ed è felice di pagarne il prezzo, avendo sperimentato ogni dolore per poterlo condividere con noi. Per questo, anima, canta l’inno d’amore che sfocerà nel desiderio esaudito dell’eternità.</p>
<p>Un bicchier d’acqua / Aiutare Dio: sembra un assurdo, eppure è la realtà quotidiana di chi crede. Sarà perché ci vuole incoraggiare, donarci dignità: in ogni caso ha bisogno di noi, si aspetta che preghiamo per questo o per quell’altro, che gli diamo una mano a conquistare anime. Ogni tanto qualcuno ringrazia per questi pensieri del mattino: sarebbe bello se fossero anch’essi un modo di collaborare, di dare un bicchier d’acqua nel nome di Gesù.</p>
<p>In cerca / Cerchiamo, cerchiamo, cerchiamo. Quanti simboli di questa attività: i Magi, gli astronauti, gli esploratori di ogni tempo e paese. Vogliamo stimoli, qualcosa che appaghi e alimenti la sete di vedere, conoscere, gustare. Eppure il credente ha già trovato, perché in Cristo c’è tutto: l’amore più grande, la pienezza insuperabile. Non c’è più bisogno di cercare. Ma chi se ne accorge? Povero Gesù, amante sofferente, datore dei doni migliori, ignorato e trascurato, eppure ancora lì, a sperare che, un giorno o l’altro, lo capiamo.</p>
<p>La Donna / Sto al Santuario del Divino Amore, la casa di Maria, la Donna per antonomasia. È Colei che ha accettato di vivere la gioia e il dolore, insegnando qualcosa di valido per tutti i tempi: certamente per quest’epoca anestetica, che cerca di non soffrire e non gioisce, sospesa sul nulla di sensazioni insulse, costretta a una narcosi generale. Emette, ogni tanto, un gridolino per un goal, un dittatore che l’ha fatta grossa, una rissa in TV, una strage inventata per noia o disperazione.</p>
<p>Come imparare / Gesù ci chiede di non lasciarlo solo: nell’orto degli ulivi, per esempio, nell’eterno presente dell’agonia terribile – in Dio tutto è presente -, in cui non è che un povero uomo sofferente, che ha bisogno dei suoi. Non lo amiamo di più, standogli accanto nei momenti bui? Questo vuole che impariamo, e già desiderarlo è amare. Con Lui l’esito è certo: chiediamogli d’intervenire, e lo farà. Aspiriamo al carisma più grande, l’amore-agape, e Lui ce lo darà.</p>
<p>Dies natalis / In genere, della morte si ha paura. Si fa di tutto, per procrastinarla: si spera, addirittura, in qualche tecnica d’ingegneria biologica che permetta di evitarla per sempre. Gesù, alla viglia della dipartita, istituisce l’eucaristia, che significa rendimento di grazie: ringrazia, dunque, per la morte. Ha scoperto la tecnica giusta, che i Padri della Chiesa chiamavano, con il consueto acume, “farmaco dell’immortalità”. Di eucaristia in eucaristia, anche noi impariamo a ringraziare per quello che i primi cristiani definivano il “dies natalis”: nello stesso tempo, il giorno della morte e il giorno della nascita. "Intelligenti pauca" (poche cose bastano all'intelligente, a chi capisce).</p>
<p>Lavori in corso / Stiamo lavorando per voi. È un messaggio che, da un certo punto in poi, è apparso nelle strade in corrispondenza di rifacimenti o ampliamenti di corsia. Oggi, da queste parti, se ne vedono di meno, mentre urgerebbero interventi tempestivi. Non è facile trovare qualcuno che lavori veramente per te: più spesso ci si imbatte in consorterie, furbizie, opportunismi. Solo Uno è davvero per noi: pensiamolo così, nella sua attitudine, indefettibile e unica, ad amarci.</p>
<p>Avere o essere / Il sentimento, oggi, è sopravvalutato. Se non sento, è un dramma. Madre Teresa ha sperimentato l’aridità per lunghi anni, ma non per questo ha perso la fede. A noi, cinque minuti bastano per scoraggiarci. La chiave è la profondità: non sentire significa non essere in comunione con Gesù? Lui è presente anche quando le cose vanno male. Decisivo non è avere problemi, ma essere nella pace di Cristo, che non viene meno neanche sulla croce.</p>
<p>Molto meglio / Più vado avanti, più capisco che la vita è dono. Vorremmo credere che siamo premiati per i nostri meriti, che riceviamo grazie per qualche buona azione, per un pio desiderio o cose simili. E invece è stato per la preghiera di qualcuno, per la bontà di Dio, o l’aiuto di sua Madre. È molto meglio pensarla così: salva dalla superbia e permette di sorridere di sé, dono supremo dell’Altissimo.</p>
<p>La funzione / Una volta, in certe parti d’Italia, si diceva “andiamo alla funzione”. Sapeva di burocrazia: gli impiegati del sacro timbravano il cartellino della messa. L’eucaristia è la passione di Gesù, che riviviamo nel presente eterno di Dio. Basterebbe poco per commuoversi: per abbracciarlo, ad esempio, nel momento in cui riceve il bacio perfido del traditore. Ma noi andiamo ancora alla funzione, pensiamo a timbrare il cartellino.</p>
<p>Volere / Dicono che libertà sia fare delle scelte. Bisogna volere, perché la volontà propria è ciò che muove il mondo. La psicologia aiuta a irrobustirla, la esercita nel senso dell’autoaffermazione, del sottrarsi a ogni ostacolo esterno. Si scava nel passato per rimuovere i blocchi, ci si programma neurologicamente per essere vincenti, produttivi. Gesù, tuttavia, raccomanda a Gabrielle Bossis, mistica francese: se senti un moto proprio della tua volontà, metti la tua mano nella mia, guardami, perché il tuo volere sia plasmato dal mio, disposto al mio servizio. A noi la scelta fra le due modalità.</p>
<p>Ore / Programmiamo le ore di lavoro, di sonno, dello sport. Ogni cosa a suo tempo, fatta bene. Questo ritmo costruisce, rinforza, disciplina. Siamo bravi a incanalare le energie, a divenire produttivi. E le ore di preghiera? Ci sono? Ci sembrano ben fatte? Rispecchiano un legame intenso, concentrato, esclusivo con Gesù? La nostra fedeltà si verifica in questo, il resto è fuffa.</p>
<p>Ignorare / Prendere in giro è una pratica diffusa. In certi ambienti è quasi un dovere, un pegno da pagare in convivenze forzate: scorrono parole che mai si direbbero a quattr’occhi, al diretto interessato. È una forma di viltà, che si potrebbe evitare col coraggio di un confronto franco. Per scoprire, magari, che l’altro è migliore di noi. Ma è proprio quello che vogliamo ignorare.</p>
<p>Per dovere / Crediamo per dovere, preghiamo per dovere, amiamo per dovere. Chissà Dio come vede tanta pesantezza, questo fare le cose per forza, trascinando un culto che gronda tristezza da ogni poro. E se si credesse aderendo a una storia affascinante, pregando col sorriso? Il Signore sarebbe felice e, udite udite, pure noi.</p>
<p>Faccia a faccia / Go’el, nella Bibbia, significa riscattatore, colui che redime, che libera da una qualche schiavitù. È Dio che fa uscire Israele dall’Egitto, mette fine alla deportazione, suscita i Giudici perché spezzino il giogo dei popoli stranieri. Go’el è Cristo, che ha estratto le anime dalle macerie del peccato, che verrà a prenderci in questa terra d’esilio e mostrerà il suo volto. Sarà bello, allora, vedersi faccia a faccia.</p>
<p>Teologie / Oggi, certi teologi escludono la realtà del peccato originale, uno stato di purezza antecedente all’errato esercizio della nostra libertà. Io sono per l’ortodossia, per il negletto depositum fidei. Chi la pensa come me, potrebbe rimpiangere l’epoca in cui Dio, per così dire, passeggiava nel giardino, facendo visita all’uomo e alla donna innocenti, nella cornice simbolica del paradiso terrestre. Ma il Cristo ricorda a Gabrielle Bossis, l’ormai nota mistica francese, che è molto più appagante l’incontro attuale, nato dalla rivelazione di un amore capace di morire, pur di salvare chi si ama. Godiamoci dunque questa svolta, dimentichi del passato e protesi verso il dono gratuito del futuro.</p>
<p>Innamorarsi / “Aver paura d’innamorarsi troppo” era il titolo di una canzone di Battisti. C’è del vero, perché temiamo di perderci, di lanciarci in un’impresa soggetta al fallimento. Quante delusioni inflitte e ricevute, quante disfatte sul campo di battaglia che chiamiamo amore. Con Gesù è diverso: più t’innamori, più hai fame di Lui; più ti perdi, più sei sicuro di trovarti, perché è il Presente per antonomasia, con lo sguardo su te, persino quando dormi. Sapersi guardati, amati così, fa passare la paura.</p>
<p>Misteri / La Trinità è un mistero. Famoso è l’aneddoto di sant’Agostino sul bimbo che, in riva al mare, cerca di riversarlo in una buca. Anche noi falliamo, ogni volta che proviamo a capire. La soluzione sta nell’accogliere l’immagine che suggerisce la tradizione della Chiesa: un abbraccio incandescente che brucia il nostro cuore, con un fuoco che divampa se siamo consapevoli del nostro nulla.</p>
<p>Farfalle / Dimentichiamo di essere felici, pensiamo sempre ad altro. Siamo bruchi che strisciano, oppressi dai cattivi pensieri. Chi striscia non può pensare bene: continuiamo a guardarci di traverso, mettendo in evidenza le mancanze, i limiti, i difetti. Quando lo sguardo del Creatore, il suo Progetto, ci trasformeranno; se faranno di noi farfalle nobili, agili, che volano con leggerezza sul campo della vita, sarà tutto diverso: gioiremo nella luce di Cristo, come fossimo nati in quel momento.</p>
<p>La parola perduta / Gli israeliti non potevano avvicinarsi al monte del convegno: chiunque lo toccasse, uomo o animale, restava folgorato. Chi vedeva Dio, moriva. Poi è venuto Gesù, il riparatore, e ha detto agli apostoli: non temete, sono io. È la svolta dell’amore che supera ogni ostacolo, che decide di agire in qualsiasi condizione. Per definirlo, si è andati a ripescare una parola quasi perduta, come la dignità dell’uomo e della donna: agape, la carità che non ha limiti né fine.</p>
<p>Ogni mattina / Chi dice la gente che io sia? Gesù lo chiede ancora. E voi, chi dite che io sia? Come reagiamo? Guai a relegarlo in un passato che non sfocia nel presente. Ancora oggi dice: seguimi. E noi, che rispondiamo? È davvero la persona più importante, il fine ultimo della nostra vita? “Perché non possiamo non dirci cristiani”, scriveva Benedetto Croce. Ma le domande sono più incisive di una riflessione: chi è per me Gesù? Sono disposto a seguirlo, lasciando tutto il resto? È la sfida che accende ogni mattina.</p>
<p>Saldi di fine stagione / Espiare è una parola che non piace, soprattutto oggi, che una fede all’acqua di rose fa passare tutto e sorvola su tutto. C’è una sorta di euforia buonista che non vede più il peccato, che nega il male, nascondendolo sotto il tappeto di false sicurezze. Ma il peccato rimane, e va espiato. Se lo facciamo sulla terra, aderendo alle sofferenze di Gesù, è ancora più gradito a Dio, essendo un atto libero. In purgatorio sarà un atto necessario. Pensieri simili sembrano affondare in un medioevo morto e sepolto, e invece risplendono nel presente eterno di Dio, dove la verità se la ride delle riviste teologiche à la page.</p>
<p>Preoccupazioni / Non siamo occupati, ma preoccupati. C’è sempre qualcosa che ci affligge, come ne avessimo bisogno. Ci svegliamo, al mattino, in cerca di ciò che non va, per mettervi riparo, parare i colpi, non essere fregati, come si dice in gergo. Un modo ci sarebbe, per non affogare in un mare di meschinità: pensare alle preoccupazioni di Gesù, alle anime smarrite, alla salvezza del mondo.</p>
<p>Il tuo tesoro / Dov’è il tuo tesoro, dice Gesù, là sarà anche il tuo cuore. Ma qual è il tesoro di cui parla? Oggi che regna il dio denaro, tendiamo a ragionare in termini economici: pensiamo a un gruzzolo messo da parte, a qualche proprietà, anche intellettuale. All’estremo opposto, si scade nel sentimentalismo, nell’affiorare melenso di sensazioni domestiche o romantiche. Ma il Cristo intende un’altra cosa: il tesoro è il presente, il momento in cui si vive. Se non apriamo a Lui questa esperienza, perdiamo quanto di più prezioso possediamo: il qui e ora della vita, l’adesso irripetibile.</p>
<p>Gridare / Abbiamo fame, fame di essere. Mi ha colpito, su Instagram, il video di una lontra che grida perché le diano il cibo. Facciamo come lei: gridiamo a Gesù, finché non ci esaudisca. Non sarà più pronto a soddisfarci che a negarci il dono? Dio lo conosciamo poco: c’è chi si augura che non esista, ma l’Essere è Lui. Qualcuno dovrà pure difendere il tesoro dagli assalti nemici. Se ci stringiamo a Cristo, riceveremo la sua essenza, saremo con Lui una cosa sola. Siamo fatti l’uno per l’altro: felicità, per noi, è conseguire questa meta.</p>
<p>Abbà / Temiamo la nostra debolezza: ci angoscia divenire coscienti di limiti a volte insuperabili. San Paolo ha pregato che il Signore gli togliesse una spina nella carne, ricevendo una risposta spiazzante: ti basti la mia grazia. Più siamo bambini che riconoscono la loro insufficienza, più Dio ci porta in braccio, come un padre. Abbà, grida lo Spirito, e il Papà non può non rispondere all’appello.</p>
<p>Il dono / Dio si serve di noi. Potrebbe fare da solo, ma è interessato a produrre comunione, solidarietà, legami. Nel Primo Testamento agiva per mezzo degli angeli: è il suo metodo, il suo stile. Per questo, per quanto ci riguarda, dobbiamo solo fissare Gesù, tenercelo stretto, prendergli la mano come quella di un gigante che protegge da tutto. Confidiamogli le debolezze, perché ci accoglie con slancio, come il padre con il figlio prodigo. La vita si capisce dalla parte del dono, altrimenti è un mistero impenetrabile.</p>
<p>La festa / Ci sarà capitato di organizzare una festa, vedere gli invitati andarsene, contemplare le stanze deserte, il silenzio. Saranno stati bene? Elogeranno o scherniranno l’organizzazione? Lascerà qualcosa di buono questo incontro? Gesù, in chiesa, è il padrone di casa: vede le persone uscire, alla fine della messa o della processione. Avranno tratto giovamento dal passaggio? Ha messo a disposizione le sue immense ricchezze: ne avranno approfittato? Chi è che rimane ancora un po’, godendo dell’intimità che rafforza il legame e permette di aprire l’anima al dono ricevuto? È un momento importante della vita, anche se solo in pochi se ne accorgono.</p>
<p>L’Amabile / Nel tabernacolo, Gesù ci sta davvero. Se nessuno gli fa visita, rimane solo. Se invece ci vai e ti fermi con Lui, sarà contento: ti sembra strano? A volte basta poco, per capire. È come parlare con gli altri fissando interiormente Cristo: cambia tutto, si diventa più amabili, perché Lui è l’Amabile.</p>
<p>La preghiera perfetta / Non sprecate le parole, come i pagani, dice Gesù. È vero, preghiamo moltiplicando formule, senza metterci amore, anima, nulla. Che se ne fa, Dio, di un ammasso informe di rumori? Un Padre nostro detto col cuore, per Lui, è un balsamo, un dono che lo acquieta. Proviamo a pregare così, non deludiamolo anche questa volta.</p>
<p>Ritmi / Per il Cielo, ogni giorno è importante. Ci invita a ritmare la settimana con presenze soprannaturali, predisposizioni che sintonizzino con Dio: lunedì, lo Spirito, martedì la Regina con gli angeli, mercoledì Giuseppe, suo sposo, giovedì l’Ostia dell’adorazione che ci trasforma in ostie per il mondo, venerdì la dolcezza sprigionata dalla passione amara del Cristo, sabato la Madre e domenica il cuore della Trinità. Così Gesù raccomanda alla mistica francese Gabrielle Bossis: e se lo fa, ci deve essere un motivo.</p>
<p>Reindirizzamento / Pochi parlano della solitudine di Dio, del bisogno di amore che prova Gesù; anzi, parrebbe una bestemmia, un’eresia. Il Dio onnipotente e perfettissimo, eternamente beato, avrebbe necessità del nostro affetto, della nostra attenzione? Eppure è cosi: è urgente imparare a riconoscere la sua presenza, a rispondere alla sua tenerezza, a coccolarlo, come fa con noi. Ignorando gli specialisti che storcono la bocca: sarà la verità a raddrizzargliela.</p>
<p>L’aureola / C’è tanto male nel mondo, si usa dire. È incontestabile che sembri dilagare, rompendo a volte ogni argine, suscitando sentimenti di tristezza, di disperazione, di paura. Dimentichiamo, tuttavia, che il bene ha un effetto altrettanto contagioso: un tempo si parlava di aureola, una realtà invisibile e presente, che agisce come tramite efficace dell’amore di Dio.</p>
<p>Cose di poco conto / “Liberami dalle preoccupazioni di poco conto”. È una delle preghiere che Gesù raccomanda alla Bossis. Ciò che conta è unirsi a Dio, afferrare il gancio verso il cielo, come scriveva un cantautore, e non lasciarlo più. Il Cristo desidera una reciprocità, che in questa vita è al buio, spesso, ma dopo sarà chiara. Solo allora capiremo quanto Dio sia attento e grato per ogni moto del cuore che lo cerca: non è Lui che ha inventato l’amore della madre? Il segreto della vita è trovare il nostro modo personale di agganciarci al Cielo, di avere già un piede in paradiso. Allora, le cose di poco conto smetteranno di angustiarci.</p>
<p>Lodare / Ci sembra strano lodare Dio: un atto di volontà, una forzatura. Eppure lodiamo molte cose: la pasta con le vongole, l’ultimo modello di rasoio, un bel tramonto. Se apprezziamo qualcosa, non possiamo evitare di tesserne l’elogio, che oltretutto vogliamo condividere, spingendo gli altri a fare altrettanto. Così dovrebbe essere con Dio: cogliendone tutta la bellezza, lodarlo di cuore. Gustate e vedete com’è buono il Signore, dice il salmo. Diciamolo anche noi.</p>
<p>Riposo / Compiamo azioni di ogni tipo; cerchiamo di dar loro consistenza, qualità, valore. Un esempio è il riposo: lo si può sperimentare in molti modi, ma ammettiamo che a volte è più stressante del lavoro. Per i credenti in Cristo c’è un vantaggio: persino qui, ciò che conta, è l’unione con Lui. È l’unico ingrediente che rende straordinaria ogni ricetta, anche quella di un riposo ben fatto.</p>
<p>La nostra vocazione / Gesù non aveva nulla. Gli fu prestata persino la stanza in cui istituì l’Eucaristia: il padrone ne ha bisogno, fece dire ai discepoli. E la tunica cucita da sua madre? Data anche quella. Il Cristo povero insegna che l’avere conta poco. Dovremmo concentrarci sull’essere, assecondando la nostra vocazione: glorificare Dio e gioire solo in Lui. Il resto lasciamolo ai ricchi, ma impetriamone la conversione, soprattutto se i ricchi siamo noi.</p>
<p>Ricchezze / Gesù ha sofferto. La passione è il tributo di Dio da cui otteniamo proventi inestimabili, prelevabili in qualunque momento. Ogni dolore, ogni piaga di Cristo, è un tesoro a cui è dato attingere senza restrizioni. La preghiera è potente perché conta su questa ricchezza inesauribile: l’offerta del Figlio, la bontà del Padre. Ci bastano?</p>
<p>Evocazioni / Le persone con cui stiamo bene ricordano che nella vita c’è una presenza che acquieta e che guarisce. Non trovo niente di meglio, per esprimerlo, del testo in cui Agostino d’Ippona dichiara a Dio il suo amore: tardi ti amai, bellezza tanto antica e tanto nuova. È utile rileggerlo, o ascoltarlo.</p>
<p>Il Tu / È il tu che libera, ma non un tu qualunque: siamo bravi a imprigionarci vicendevolmente con sistemi sottili, a volte subdoli. È necessario Dio. Non a caso il Pater è la preghiera del Tu, ossia dell’amore. Le prime richieste sono tutte in questo senso: tuo nome, tuo regno, tua volontà. Il pane quotidiano, poi, è il nutrimento d’amore che ci occorre; rimettiamo i debiti per amore di Dio; il male da cui domandiamo di venire affrancati è ogni assenza possibile d’amore. Detto così, il Padre nostro è un’altra cosa.</p>
<p>Il monte / Dio è un ricco Signore, con uno splendido palazzo in cima a un monte. Invita gli abitanti della valle a risiedere con Lui, ma essi rifiutano di fare la salita. Il padrone del castello è addolorato: propone di collaborare a coloro che accolgono il progetto, e di chiedere aiuto a quelli già arrivati sulla vetta. Quanti si lasceranno convincere, alla fine?</p>
<p>Una giornata / Un principio di saggezza è vivere ogni giorno come fosse l’ultimo, l’unico. Il risveglio è la nascita. Poi la messa, la prima comunione, le gioie e i dolori della vita. Tutto offerto a Dio, fino alla sera, in cui ci si prepara alla morte, anch’essa a gloria di Dio. Lui ci farà risorgere nel giorno seguente, fino all’incontro decisivo, l’abbraccio senza fine.</p>
<p>Liberi / Siamo liberi. È il segno decisivo dell’essere persona. Chi può impedirmi di consolare Gesù nell’agonia? Nessuno. Posso comprendere il senso del dolore, la gioia del Cristo nell’abbracciare la croce, nell’obbedire al Padre, nel salvare il mondo. Posso donargli la mia libertà. Non sono fredde le catene dell’amore: rendono tutto facile, anche i momenti più duri della vita. Posso provare gratitudine, sono libero. Grazie a Dio, nessuno può impedirmelo.</p>
<p>Il salotto / Abbiamo bisogno di Maria, degli angeli, dei santi per accedere al cospetto di Dio. Quando un bambino entra in salotto, tra gli adulti, bisogna che qualcuno lo presenti. I grandi, allora, gli faranno festa. Il Signore ci accarezza, ci coccola: dobbiamo sperarne i beni più inimmaginabili, perché nessuno ci ama – e ci amerà – così.</p>
<p>Gloria in excelsis /Non si dirà mai abbastanza quanto sia importante il desiderio. Dio guarda a questo, non al risultato. Occorre elevare i desideri, portarli spesso, durante la giornata, a quell’apice che è la gloria di Dio. Siamo nati per questo, e non potremo essere felici finché l’io non sarà stato sfrattato, per avviare l’attività che avrà un successo sicuro: glorificare il Signore e gioire in Lui per sempre.</p>
<p>Solo / Per Gesù, ogni anima è unica. Se lo lascio solo, rimane solo, lo privo della mia consolazione. Così è l’amore. Le statistiche lasciamole alle società pubblicitarie, alla politica. L’amore è un’altra cosa.</p>
<p>Istruzioni per l’uso / Possiamo contare sulle preghiere altrui, soprattutto di coloro che stanno in paradiso. Il bene, diceva san Tommaso, è diffusivo di sé. Pregare con i santi è un’esperienza da raccomandare urgentemente. E quelli che non pregano che fine faranno? Preghiamo anche per loro: gli sarà chiesto di meno.</p>
<p>Zaccheo / La grandezza di Zaccheo è nel desiderio: nulla può fermarlo. Salendo sull’albero, si espone al ridicolo: ci rimette la faccia, ma guadagna il Cristo. Desiderarlo così, al punto da dimenticare chi sta intorno, disinteressandosi del giudizio altrui: questa è la lezione memorabile del pubblicano. Per eguagliarlo, invochiamo lo Spirito: scendi in noi, accresci il nostro zelo, donaci il sacro interesse di Zaccheo.</p>
<p>Domandare / Siamo minimalisti. Diciamo di aver fede, ma non crediamo nella potenza immensa del Cristo, che è sceso fino a noi per realizzare il suo Progetto d’amore. Dovremmo domandare, domandare, domandare. E invece brontoliamo.</p>
<p>Macchie / Il peccato è una macchia volontaria. Se, mangiando l’insalata, uno schizzo d’olio o d’aceto colpisce la camicia, pazienza; ma se m’imbratto apposta, è un gesto di disprezzo verso il bello, il candido, il puro. Custodiamo l’immagine di Dio che siamo, nonostante tutto.</p>
<p>La lontananza / Il gioco del desiderio, con Gesù, è importante. A volte si nasconde, diventa irraggiungibile. È come tra due amanti improvvisamente separati: la lontananza accresce l’esigenza d’incontrarsi di nuovo, di abbracciarsi.</p>
<p>Sbocciare / Fare tutto per la gloria di Dio: fatichiamo a capirlo. Eppure la gloria di Dio, del suo Figlio Gesù, è la radice della gioia. Dio è l’infinito, l’inesauribile, il potente: cosa non potremmo fare se aspirassimo alla santità, che è il motivo per cui è sceso tra noi? Glorifichiamolo sempre e potrà sbocciare, inevitabilmente, il fiore della felicità, la pianta sempreverde della gioia.</p>
<p>E se ci fossero / E se ci fossero cinquanta giusti? Il tentativo di salvare Sodoma, da parte di Abramo, fa pensare. Se ci fossero anche soltanto dieci giusti, non sarebbe distrutta. Bastano pochi santi per salvare una città. Ne è sufficiente un manipolo per cambiare il mondo. Bisogna pregare per i peccatori, perché si convertano, ma anche per i giusti, perché diventino santi, perché il destino della città è legato a loro.</p>
<p>Evolvere / I giorni passano e sono una sfida: domani è qualcosa in più di oggi, altrimenti è sprecato. In che consiste questa evoluzione? Il credente lo sa bene: nella santità. Se domani non sono un po’ più santo, devo capire che cosa non è andato.</p>
<p>A modo suo / Gesù è fatto a modo suo. Del resto è Dio. Per esempio, a Lui serve che facciamo il primo passo, poi ci dà tutto. Dovremmo pensare più a Lui che a noi: è il Creatore, ci ama a dismisura. Non entrerà se gli apriamo la porta? Non ci darà ciò che chiede il nostro desiderio più profondo?</p>
<p>Pensandoci bene / A volte è difficile pregare: perché c’è chiasso, o dobbiamo lavorare, o perché ci arrendiamo alla stanchezza. Eppure Gesù ha pregato nei frangenti più impossibili: mentre era flagellato, o saliva il Calvario, o pendeva dalla croce. Facciamoci due conti, e ripartiamo.</p>
<p>Tutto per tutti / Siamo spesso appesantiti dagli impegni: a volte una visita, un incontro di lavoro, diventano un macigno sulla nostra giornata. Quanto più ci piacerebbe un colloquio cuore a cuore, l’intimità che rigenera e arricchisce. Con Gesù possiamo farlo ogni momento: il miracolo più grande è che Lui è sempre là, tutto per tutti.</p>
<p>Con Te / Gesù passò facendo del bene. Questa è la nostra vocazione: seguire le sue orme, non perdere la via maestra della vita. Un piccolo segreto è ripetere ciò che Cristo suggerisce di dire alla Bossis: prego con la Tua preghiera, lavoro con Te che lavori, parlo con la Tua Parola.</p>
<p>Un’altra formula / Gesù chiede alla Bossis di trasmettere questo: “Come Me: nell’umiltà, nella verità di Dio, e nell’amore”. Che dire di più? L’avventura è far emergere l’identità reale, segregata nel carcere delle illusioni. Ma non abbiamo più bisogno di ingannarci: liberiamo la verità, tutto il resto lo avremo in sovrappiù.</p>
<p>Sorridere a Dio / Sorridere a Dio: è tanto difficile? Se vedessimo Gesù che trasuda amore, non potremmo non farlo. Ci sono tanti modi per cambiare vita: molti si strizzano l’anima e il cervello, si cacciano in impegni da cui escono ogni volta più vuoti, ma basterebbe questo. Sorridere a Dio. Provare per credere.</p>
<p>Dopo / Gesù risuscita per noi, perché possiamo credere nella Risurrezione. Perché non contiamo su noi stessi, ma su Lui; perché viva al posto nostro; perché, svuotandoci di noi, ci riempia di Vita. Le sue piaghe diventano luce per insegnarci che, dopo il dolore, c’è la gioia.</p>
<p>Senza Te / Dio non perdona la disperazione. Perché, chi dispera, pensa che Gesù sia crudele, cattivo, mentre è bontà infinita. È al nostro servizio, con una premura inconcepibile per un re della terra. Per questo dovremmo rispondere al suo amore, dirgli “senza di Te la vita non ha senso”, sentirci esiliati e perduti sulla terra. Tutto passa. Poi, finalmente, comincerà la festa, la gioia infinita delle nozze.</p>
<p>Piccoli gesti / Cresciamo in tutto, ma non nella relazione con Gesù. Eppure si cambia, inevitabilmente: persino gli animali mutano i toni secondo le occasioni. Dire una parola in più, esprimere meglio un sentimento, manifestare un’emozione, sono cose che gli fanno piacere: perché negargliele se è così semplice renderlo felice?</p>
<p>Dell’amore / Che se ne fa, Gesù, delle nostre offerte? Siamo ingenui, superstiziosi, illusi? No, Lui vede l’investimento di intelletto, memoria, volontà: apprezza che siano messi al suo servizio. Prende ciò che gli diamo, e lo deposita nel suo tesoro. Ricordate le parole del padrone al servo pigro della nota parabola? Avresti potuto mettere in banca il talento ricevuto: avrei riscosso gli interessi dovuti. Dell’amore non si butta niente, cantava De Gregori.</p>
<p>Le scelte di Dio / Dio sceglie. Ha sempre scelto: gli apostoli, gli amici, le persone da guarire. Vogliamo contestarglielo? Tanto sceglie lo stesso. Ognuno di noi ha un ruolo, una funzione, nel suo Progetto d’amore. Da parte nostra, parliamogli della miseria che ci contraddistingue, l’unico possesso certo. Siamo come il povero alla porta del ricco: Lui non mancherà di elargirci i suoi favori. E allora proveremo gioia. Satana ha i suoi rappresentanti, che battono la terra strada per strada; anche Dio li ha: sono coloro che diffondono la gioia.</p>
<p>Come quando / Gesù è lo stesso Cristo che è in cielo, quando è qui a ispirarci. A qualcuno, addirittura, appare. È così anche per noi, creature pensate per cominciare a essere ciò che saranno, quando questi vincoli mortali, la complessa eredità del peccato, non avranno più potere: allora vivremo come angeli, figli felici di abitare nella casa del Padre.</p>
<p>Quale delle due / Chi ha paura di Dio? Di un bambino in una mangiatoia? Di un uomo che offre mani e piedi ai chiodi, disteso su una croce? È così difficile capire che ci ama? Dobbiamo inventarci coincidenze astruse e disconoscere che i doni li fa Lui? Sarebbe più semplice pronunciare la fatidica parola: grazie. Allora saremmo noi stessi, avremmo trovato la nostra identità.</p>
<p>Come morire / Possiamo decidere come morire? Voglio dire: con quali sentimenti? Bisogna chiederlo a Gesù, che ne terrà conto. Non lascia cadere nulla, di ciò che gli chiediamo con amore.</p>
<p>Un giorno di Dio / Gesù chiede alla Bossis di dividere il giorno in tre parti: la mattina col Padre; da mezzogiorno, lasciarsi dare il Figlio, che la sera e la notte la consegna allo Spirito Santo. È una giornata all’insegna della Trinità, che prende sempre più spazio, guida la persona nei pensieri, nelle parole, nelle azioni. C’è qualcosa di meglio? I Padri della Chiesa dicevano che l’uomo abbandona il peccato solo se trova qualcosa di più bello: un giorno tutto di Dio ne è l’esempio più eloquente.</p>
<p>Passiamo all’altra riva / Passiamo all’altra riva: Gesù lo dice spesso, nel Vangelo. È un simbolo pregnante del noto cammino dall’io al tu, del percorso bello e faticoso dell’amore. Ma uno sguardo più acuto permette di capire che è anche il simbolo del passaggio ultimo, dell’approdo finale della vita: l’incontro con Cristo, che sarà tutto in tutti. Lo desideriamo? Saltelliamo di gioia, al pensiero, come l’agnello nella valle? Questa è la fede, la fiducia di chi attende un Bene senza pari.</p>
<p>Medicine / Signore, da chi andremo? si chiedeva Pietro. E aveva ragione. Ne so qualcosa: quante strade sbagliate, per trovare la Via. Per capire che le altre sono false gioie. Come spiegarlo, come convincere di questa verità? Sono arrivato a una conclusione provvisoria: la guarigione profonda è l’argomento più efficace che ci sia. Se si accorgono che sei guarito, cercheranno la stessa medicina.</p>
<p>Il punto di vista di Dio / Gesù ha bisogno di noi, perché ci ama. E ci ama con l’amore di un Dio. Possiamo immaginarlo? Nessuno ci desidera così. Ricambiandolo, avendolo sempre davanti al nostro volto, vedremo tutto attraverso di Lui. Gli occhi di un Dio! Non potremo più tornare indietro, non vorremo nulla di meno del suo punto di vista originale.</p>
<p>Non so se mi spiego / Come fa Dio a spiegarsi? Quando Gesù ha detto: vi do la mia carne da mangiare, molti se ne sono andati. Quante volte equivochiamo, fingiamo di non capire o non capiamo le parole di Dio. Ma Lui non si arrende: ha bisogno del nostro povero cuore, proprio com’è.</p>
<p>Contare / Contare fino a dieci è una bella invenzione. Siamo troppo precipitosi, e così commettiamo tanti errori. Perché non lasciare alla grazia il tempo di fare il suo lavoro? Quanti migliori esiti vedremmo! Potremmo imparare a offrire l’intervallo temporale, approfittarne per rivolgerci a Gesù, con premura e tenerezza. Lui ci aspetta: attende per anni che qualcuno lo degni di un pensiero, di uno sguardo. Ed è attratto irresistibilmente dall’umile che ne invoca la presenza.</p>
<p>Dimenticare / Che tristezza dev’essere stato Giuda, per Gesù. Lo ha amato così tanto, e ne è stato tradito, con un bacio. Noi siamo chiamati a consolarlo, a portare ristoro al suo cuore di Dio. Le più belle parole d’amore dovremmo serbarle per permettergli di dimenticare un ricordo così doloroso.</p>
<p>Portare a Dio / Riportare i peccatori a Dio: un bel progetto. Quando cammini, pensa di andarne a prendere uno per condurlo a Me, suggerisce il Cristo alla Bossis. Come convincere i lontani? Lasciando parlare la grazia, che comunica il sapore, l’odore del cielo. Possiamo affascinare solo se in noi, nella settima stanza, dimora l’Amore. Quell’Amore che dimentica di essere Dio pur di donare, e accogliere il dono che gli offriamo.</p>
<p>Beatitudine / Non dobbiamo avere che un pensiero: amare Dio, estendere il Suo regno, proclamare la Sua gloria. Così dice il Cristo alla Bossis. Solo di là capiremo quanto abbiamo fatto, con l’aiuto della grazia, in questo senso. E, soprattutto, occorre credere che senza di questa siamo nulla. Saremmo tristi e persi senza il soccorso dell’Amore: Gesù avrebbe affrontato la passione anche solo per me, per salvare soltanto la mia anima: è già beatitudine comprenderlo.</p>
<p>L’intenzione / Donarsi al prossimo per amore di Gesù non richiede sempre una specie di eroismo: si compie, spesso, nelle piccole cose, in gesti quotidiani anche invisibili. Quello che conta è l’intenzione. Lo diceva don Mario: l’intenzione è lo spirito. Più importante del cosa è il come.</p>
<p>Il direttore / Gesù è il direttore d’orchestra: conosce le note della nostra anima, le orienta, le corregge, le armonizza, per presentarle al Padre come un canto capace di coinvolgere. Per questo è bene parlargli, attendere le sue risposte, che sono le più profonde e le più sagge; perciò è conveniente pensarlo il più possibile, parlargli, dichiarargli, senza vergogna, il nostro amore.</p>
<p>Vedranno Dio / Un dialogo d’amore con Gesù: questa è la fede. Un colloquio intimo con la verità, la bellezza, la bontà fatta Persona. Cerchiamo tante cose, siamo ostinati nell’illuderci, e trascuriamo il fatto che manca così poco per scorgere i tratti dello Sposo: beati i puri di cuore, perché vedranno Dio.</p>
<p>Non amare abbastanza / Possiamo chiedere ai santi di darci il loro modo di amare: è un tesoro disponibile, perché tutto, nell’amore, è condivisione, dono generoso. Impetriamo, per esempio, il loro pentimento, e raccontiamo i nostri errori a Gesù, deplorandoli, addolorandoci per essi: la sofferenza più profonda che possiamo avere, infatti, è non amare abbastanza.</p>
<p>Limiti / Siamo pieni di limiti, di pressapochismi, come li chiama la Bossis. Ma Gesù raccomanda di non scoraggiarci, di affidarci, perché sia Lui a colmarci, con la misura che gli è propria. Dobbiamo solo riconoscerci nulla, incapaci di tutto. Egli è per noi quello che crediamo possa essere: di là rimpiangeremo di aver creduto così poco.</p>
<p>Camminare / Gesù potrebbe farci santi in un istante, ma non lo fa. Vuole che fatichiamo con costanza, per rimanere umili. Anche Lui è salito sul Calvario, lentamente, sotto il peso infame della croce. Ed è arrivato. Bisogna camminare, con coraggio, chiedendo ad ogni passo il suo supporto.</p>
<p>Il regno / Facciamo spazio a Gesù, chiediamogli che venga il suo regno, come in cielo così in terra, e Lui invaderà tutti gli spazi. Portiamogli anime: non sono mai troppe, non ne ha mai abbastanza. Vuole altri pesi sulle spalle, è il Buon Pastore. Parliamogli di coloro che vorremmo salvasse, non abbiamo timore di sovraccaricarlo: chiamerà con insistenza tutti quelli il cui nome noi pronunceremo.</p>
<p>Più / A volte siamo preoccupati: di perdere questo o quello, di non saper risolvere un problema. Ma non dobbiamo mai dimenticare che Gesù è lì, ci segue passo passo, conosce ciò che è bene e opportuno per il nostro cammino. Piuttosto, cerchiamo le cose che ci accomunano con Lui: più gli somigliamo, più sul nostro volto appariranno i suoi tratti, più il Padre ci colmerà dei veri beni.</p>
<p>Che conta? / Abbiamo una grande chance: fare per Gesù, offrire per Lui. Dichiariamolo all’inizio del giorno: sarà tutto per Te. E ripetiamolo, nelle ore successive: per Te, per Te. È questa la nostra ricchezza, la vera gioia. Fare per Lui e come Lui. Il resto che conta?</p>
<p>Pensiero positivo? / Casa c’è di più bello dell’unità dei cuori? Con Gesù è così. E Lui pensa a noi, povere creature bisognose d’aiuto. Il pensiero positivo ci fa un baffo: uniti al Cristo è impossibile non pensare bene. Vive perché noi siamo felici, sicuri, riempiti di una Vita senza fine.</p>
<p>Maria / Per noi abbiamo il Re del Castello, ma anche sua Madre. Ha sofferto per farci nascere al cielo, vedendo morire suo Figlio. Chi soffre di piu, più ama. Maria ha vissuto per Dio: lasciamo che lo insegni anche a noi. La vita spirituale è complessa, faticosa, segnata da alti e bassi: chi ci aiuterà a ricevere la grazia necessaria per percorrere il cammino? Maria, I Santi. Stiamo con Lei, stiamo con Gesù, con loro sentiamoci in famiglia.</p>
<p>I tratti che restano / Amiamo la verità naturalmente, perché così Dio ci ha creati. Lui è verità, e al di fuori c’è il nulla del peccato, la perversione che sfigura l’Immagine, la caricatura che perde i lineamenti del Modello. Ogni nostro atto ha un’eco in Cielo o all’inferno: tutto, di là, prende i tratti che restano per sempre.</p>
<p>Il Nome / Il Nome di Gesù è miracoloso. È il più potente che esista: Jehshuah, Dio salva. Un nome che guarisce, che consola. Per conoscere la gioia profonda, occorre affidarsi integralmente ad Esso, alla tenerezza di cui necessitiamo, alla salvezza che agisce solo in questo Nome santo e glorioso. Sentiamoci suoi, e nulla ci farà paura.</p>
<p>Aprire / Ricordiamoci di Giovanni il Battista: non aveva nulla, desiderava solo il Regno e il Messia. Tante rinunce e sofferenze, ma Dio lo ha ben ricompensato. Desideriamo Gesù, soltanto Lui; chiediamogli il suo Spirito sicuri che Lui ci esaudirà, perché ama dare, più di ogni altra cosa. Apriamo il cuore, più che possiamo, per ricevere il suo dono.</p>
<p>Somiglianza / I padri sono felici quando si dice loro che i figli gli assomigliano; così è per Gesù, se cominciamo a essergli simili. Pensiamo al suo amore, liberiamo la fede, la speranza. Liberiamo la Verità che è in ciascuno di noi. Solo così possiamo essere felici.</p>
<p>Un cero / Siamo candele che hanno bisogno di venire accese. Troppe volte ci ritroviamo spenti e cerchiamo di far luce da soli, ingannandoci con scuse sempre nuove: se farò questo, brillerò. Ma c’è un solo modo per brillare: accendersi a Cristo. Proprio “come un cero a un altro cero”, Gesù dice alla Bossis.</p>
<p>Volontà / Se amiamo, non dobbiamo temere nulla da Gesù. Lodiamo la Trinità, da cui tutto proviene, ringraziamo per le minime cose, domandiamo e chiediamo perdono. Preghiamo, anche se viene da fuggire, anche avvertendo un cuore arido: Dio guarda l’intenzione, come un Padre che spia il respiro del bambino.</p>
<p>La famiglia di Dio / Senza Gesù non possiamo far nulla. Per questo ci invita a chiedere lo Spirito Santo, che santifica anche noi. Se mostriamo la nostra debolezza, il Cristo può agire. E lo fa tramite lo Spirito. Impariamo a invocarlo, senza paura di stancarlo, o di stancarci. Siamo fatti per questo. Per essere santi, per entrare nella famiglia di Dio.</p>
<p>Chiesa militante / I santi, in paradiso, glorificano Dio; glorificare sulla terra è cominciare a essere nel Cielo. Bisogna unirsi ai santi per esaltare, alle anime del purgatorio per purificarsi, ai santi sulla terra per combattere. Siamo la Chiesa militante: crediamo per coloro che non credono, amiamo per coloro che non amano. Salvare un’anima è l’impresa più importante.</p>
<p>La festa / Il Cielo si prepara di qua, lodando, amando. È come allestire una festa, creando l’ambiente, abbellendo la sala, con ghirlande di opere buone e tenerezza. È fare guerra ai pensieri cattivi: l’egoismo, dice il Cristo alla Bossis, è credersi un dio. Lui, che era Dio, ha pensato solo al Padre e a noi. Vale la pena unirsi in questa impresa.</p>
<p>Cigni / Riparare il passato con Gesù: anche questo è possibile. Unirsi a Lui significa trasformare ogni cosa, toccare con mano che nulla resta come prima. Ci ha dato tutto: perché non ricambiarlo? Perdersi in Lui e ritrovarsi altri, mutati da anatroccoli in cigni.</p>
<p>Big bang / Comincio a capire cosa significhi che Dio, i tiepidi, li vomita, com’è scritto nell’Apocalisse. Lui è tutto fiamme, ardori, e dovremmo vergognarci d’essere così privi di passione, di calore. Chiediamoli, viviamo solo per questo: per accenderci, vibrare, vivere del fuoco dello Spirito.</p>
<p>Il caso / Il caso non esiste. Dio predispone ogni aspetto della vita, anche i più indesiderati, perché impariamo a condividere con Lui non solo la gioia, il benessere, il riposo, ma anche il dolore, la battaglia, la croce. L’impresa è diventare rabdomanti, riconoscere la sua volontà, sentire i suoi passi nel giardino, come Adam, l’uomo prima del peccato. Non ditelo a nessuno, ma il caso non esiste. Solo in pochi crederanno che Cristo è onnipresente, onniprovvidente e onniamante.</p>
<p>A due / Dio sposa l’anima, se lei lo vuole. Non c’è niente al mondo di più bello di questo. È il motivo per cui il Signore si accontenta anche della buona volontà: il resto lo fa Lui. Quando, da parte nostra, vede l’umiltà attenta, non resiste. E come ci corteggia! Con un ricordo, un pensiero, qualcosa che ci accade. La meraviglia è questa vita a due. Il resto, che conta?</p>
<p>Dritto al cuore / Aspettiamo tante cose: la laurea, l’amore, la fine del mese. Le nostre attese sono variegate: una partenza, un incontro, il risultato di un’analisi. Eppure, nel Pater, Cristo ha evidenziato l’unica attesa che conti veramente: venga il tuo regno. Questo è il desiderio più profondo, la cui realizzazione possiamo anticipare con la preghiera intensa, la supplica che mira dritto al cuore, sicura di colpire: vieni, vieni, vieni Signore Gesù.</p>
<p>Il mendicante / Gesù ama più di noi, perché è l’amore. È affamato più di noi, perché in Lui non c’è alcun impedimento, alcun tornaconto. È il motivo per cui ci fa del bene senza che noi ce ne accorgiamo, con una discrezione inconcepibile. Pensiamo alla fortuna, al caso. Ma è stato Lui, il mendicante, Lui che sta alla porta e bussa. Lasciamoci scappare un grazie, se possiamo.</p>
<p>Lettere d’oro / Gesù ha scritto sulla sabbia, ma ora scrive nel fondo delle anime, con parole di luce e di gioia. Il nostro compito è leggere le frasi, pronunciarle spesso, finché non sostituiscano le espressioni dello scoraggiamento, della tristezza, della rabbia. Ci nutriamo di ogni parola che esce dalla bocca di Dio, e che si imprime nel cuore come fosse una memoria tutta d’oro, una lettera d’amore indelebile.</p>
<p>Chi porta / Spesso si sente dire che ognuno ha la sua croce. Il tono è rassegnato, fatalista, come fosse un peso inevitabile, con l’odore, tra l’altro, di ascesi d’altri tempi. Eppure, arriva il giorno in cui è la croce che ci porta: succede senza preavviso, come un flash che emerge dal profondo. E sorridiamo.</p>
<p>C’è / Basta uno sguardo, una parola, per superare la peggiore tentazione: Gesù, ti amo, so che mi sei vicino, aiutami, sono il tuo piccolo! Non abbiamo le forze per schivare il male, per fare da soli; ma con Lui, tutto è possibile. E allora, all’improvviso, ti riempie il cuore di felicità. Semplicemente perché c’è. Sì, Lui c’è.</p>
<p>Il segreto / Pensare a Gesù, tenere gli occhi fissi su di Lui, quando si parla con gli altri, quando si sta soli, quando si fa qualunque cosa: questo è il segreto della vita sulla terra e della vita in Cielo.</p>
<p>Dire, fare, baciare. / Gesù fu tradito. Con un bacio. Da allora, con i baci, bisogna andarci cauti. Quando bacia l’altare, per esempio, il sacerdote deve fare due cose: essere attento a non tradire; e consolare il Cristo dal bacio di Giuda, di cui ancora avverte l’amarezza.</p>
<p>Ostie / L’Ostia, nel tabernacolo, è sola e orante, dice il Cristo alla Bossis. Le raccomanda di essere così, di pregare anch’essa nella ricca solitudine di una vita unita a Lui; di lanciare ogni tanto uno sguardo al Santuario, per rinnovare il sentimento di essere due ostie oranti e solitarie, unite in ogni sospiro, in ogni fibra.</p>
<p>In paradiso / Ci sono cose che ci piacciono tanto, sulla terra: ognuno ha le sue. Ci sembra impossibile non poterne disporre, o addirittura che in cielo ci possano mancare. Stolti che siamo: tutto, in paradiso è più bello, infinitamente migliore, e Gesù non vede l’ora di mostrarcelo. Già gode della festa, per cui ha pagato un prezzo così alto; ma è come se l’offrissimo noi, tanta è la gioia di renderci felici.</p>
<p>Radio / Gesù si comunica attraverso di noi, accettando di confondersi con le nostre stanchezze e malattie; non abbiamo scuse per negarci alla sua azione, che si serve di strumenti miseri, che si accontenta di trasmettersi sulle onde emesse da radio che cadono a pezzi. Non è un miracolo che il regno si diffonda grazie a messaggeri gracili e incapaci? Dobbiamo fare un’unica cosa: metterci a sua disposizione.</p>
<p>Appelli / L’esercizio più bello è andare in cerca di Dio-amore. Non solo in un momento di preghiera, nel raccoglimento di una stanza, di una chiesa, ma anche in strada, tra la folla, in una riunione accesa e conflittuale. Dovunque. Lui mi guarda, è lì, in attesa di un cenno, di un richiamo. Non vuole privarsi del nostro appello, del nostro desiderio.</p>
<p>Memo / La gioia ha una funzione speciale: è un segno del cielo, e dunque del profondo. Siamo abitati dalla gioia, ma tendiamo a ignorarlo. Ecco perché c’è bisogno del Vangelo: per ricordarci una realtà scontata, di cui, pure, perdiamo la memoria.</p>
<p>Il più / Sappiamo quanto possa far piacere un gesto delicato, un sorriso, una parola bella. Quanto più farà piacere a Gesù, l’uomo in assoluto più sensibile, dal momento che è Dio. Per questo, Lui chiede soprattutto intimità.</p>
<p>Inseguendo chimere / Dio vuol essere amato: questa verità non smette di stupirci. Aspetta un cenno, un nostro desiderio, anche un minimo inizio di cammino, il resto lo fa Lui. Soffre se si sente estraneo, se è messo da parte. La nostra missione è farlo amare, portargli anime, senza stancarci: anche se gli occhi e gli orecchi sembrassero rivolti altrove, inseguendo chimere.</p>
<p>Lui e io / Io sono amato. Gesù confida alla Bossis che la sua passione è prova dell’altra sua passione, quella che nutre per noi. Dovremmo essere sconvolti da questa coscienza: “Lui e io; sono Io e te: in te”. È questo che cambia la vita, e basta crederci: ci sarà fatto così come crediamo. Lui e io: cosa posso mai desiderare, più di questo?</p>
<p>Sorrisi / Sorridere a Gesù, qualunque cosa accada, in qualunque stato d’animo: è questo che guarisce, che libera da ogni residuo di negatività. Sì, perché Gesù ricambia il tuo sorriso, e non c’è niente di più potente, in tutto l’universo.</p>
<p>La domanda / Cosa faccio per Gesù? È una domanda importante. Rendermi conto dell’attenzione, della cura che gli dedico o meno, può aiutarmi ad accrescere il mio zelo. E lo zelo per Lui è tutto.</p>
<p>Un gioco da ragazzi / L’obolo della vedova è stato molto apprezzato da Gesù. Lui vuole il tutto, come i due spiccioli della donna, che non aveva altro. Diamogli anche noi il quattrino della nostra vita. Scopriremo che sa trasformarlo in un tesoro inestimabile. È un gioco da ragazzi, per un Dio.</p>
<p>Qol demama daqqa / Non ho bisogno di scrivere poesie. / C’è la vita che esplode / come il frutto di una mente concentrata / per accogliere il dono. / So che mi vuoi: / l’infinito mi abita e il mutuo da pagare / è la morte per croce, il grido del tuo venerdì / che squarcia i veli, / i muri che qualcuno / a nostra insaputa costruisce: / una pianta velenosa / che potrebbe folgorarci all’istante, / se il battito del cuore, questo segno tenace, / l’ultima Thule della vocazione, / il tesoro prezioso consegnato / al monte dei pegni del tuo desiderio / di perdono, se il respiro / non potesse intendere che questo: / Io ti amo, da sempre, / memoria senza inizio / e senza fine.</p>
<p>Intenzioni / C’è chi si confida di più, e chi di meno. Qualcuno è chiuso in se stesso, come una fortezza; altri non fanno che rovesciarsi, l’uno sull’altro, un mare di parole. Quello che evitiamo è parlare con Gesù: ci sembra assurdo considerarlo un confidente. Se lo facessimo, la vita cambierebbe, perché nessuno ci ama come Lui. Ma forse il problema è proprio questo: non vogliamo cambiare. Che tutto rimanga come prima.</p>
<p>Semplice / Con Gesù è semplice, perché ha fatto l’umanità, il mondo, l’universo. Chi meglio di Lui può sapere come funzionano le cose? Se fossimo disponibili a capirlo, la vita cambierebbe: scopriremmo un modo diverso di pensare e immaginare.</p>
<p>Eroi / La santità è virtù eroica: per entrare nel regno, dev’esserci un istante in cui questa viene chiesta a tutti. Perché ciò sia possibile, è necessario portare con pazienza i pesi quotidiani: chi è fedele nel poco, lo sarà nel molto.</p>
<p>Casa / Dimorare nella misericordia: è lì la nostra casa, la patria a cui davvero apparteniamo. Stare a nostro agio nell’intenso desiderio di Gesù di amare e perdonare. Non c’è pericolo di montare in superbia, di cedere a qualche tipo di arroganza: più entriamo nella verità, più ci illumina su quello che siamo.</p>
<p>Il dardo dei serafini / Siamo coscienti di non amare abbastanza, soffriamo per il fatto di non sentire a sufficienza l’amore per Gesù. Dobbiamo dirlo a Lui: guarirà questa piaga, magari, con un’altra sofferenza, quella che chiama, parlando con Gabrielle Bossis, il “dardo dei serafini”. Essere trafitti dall’amore: ecco il dono che ci aspetta. Dovremmo desiderarlo più di ogni altra cosa.</p>
<p>Chiacchiere / Si parla, si chiacchiera di tante cose. A volte si sparla, si denigra, si irride. Regolarmente, ci sentiamo svuotati: ma insistiamo, come se perdere, fallire, in questo campo, fosse diventato inevitabile. Eppure, se parliamo di Dio, se lasciamo che lo Spirito conduca il discorso, sperimentiamo una pienezza duratura, un anticipo di eternità. Pensiamoci bene, alla prossima occasione.</p>
<p>Orbite / Alzo gli occhi versi i monti: da dove mi verrà l’aiuto? Così recita il salmo. È il segreto della vita sulla terra: guardare il cielo. Il Padre è lì, Gesù e lo Spirito, la Madre nostra Maria, sono lì. Perché sprofondare negli affanni di un granello di polvere che gira in un’orbita minuscola dell’universo? La svolta, nella vita, è lasciarsi attrarre nell’orbita di Dio: il suo Regno, la sua gloria. Il resto, che conta?</p>
<p>Misera et Misericordia / Nessuno è puro, dice Cristo alla Bossis: ci sono solo peccatori e purificati. Il pericolo sta proprio nel provare orgoglio per il superamento di una tentazione non subita. Misera et Misericordia: la formula di Agostino, ritagliata sul vangelo dell’adultera, è la vera misura delle cose.</p>
<p>Chi vorrà salvare / L’amore ha il potere di rendere bello anche ciò che non lo è. Dio fa così: ci riveste di luce, arricchisce l’anima di beni, come ne avesse solo per donarceli. Di fronte a tanta generosità, dovrebbe essere consequenziale pensare meno a noi che a Lui: amare è dimenticarsi di sé e perdersi nell’altro.</p>
<p>Nuovi orizzonti / Quando ci è impossibile trovare Dio nella preghiera o in Chiesa, lo troviamo negli altri. Abituiamoci a vederlo negli avvenimenti della vita. L’essenziale è sentirsi amati dall’infinito che è Lui: allarghiamo gli orizzonti, e non sarà mai abbastanza.</p>
<p>Qui comincia / Portare anime a Gesù, desiderare di salvare con Lui, è la missione che ci viene consegnata e la fonte della nostra gioia. Per fare questo bisogna offrire la nostra miseria al Dio infinito e onnipotente, che in cambio ci darà molto di più. L’importante è non avere paura. Perché temere un Dio che è amore senza limiti? Fidiamoci: qui comincia la vita.</p>
<p>Infallibile / Facciamo mille progetti, assecondando una creatività benedetta che deve collegarsi, tuttavia, al Creatore. Più maturiamo, più siamo consapevoli del fatto che c’è un unico Progetto, il Suo. È bello sapere, da personaggi un po’ groggy del festival dei fallimenti, che esiste, in qualche angolo del cuore, qualcosa che non può fallire.</p>
<p>Il pescatore di perle / Di quante delicatezze è capace Gesù. Non meraviglia del resto, perché è Dio. Stare nelle sue braccia è un anticipo di paradiso: è il pescatore di perle, e nessuno ne possiede di un tale valore. Per attingere a questo privilegio bisogna percepire la terra come un mezzo per raggiungere la dimora eterna, dove più nulla ci separerà dal Bene: né morte né dolore né lontananza alcuna.</p>
<p>Testamento / Gabrielle Bossis è malinconica, perché deve ripartire da Lourdes. Gesù le dice: non sono sempre con te? Non metto il mio passo davanti al tuo, per non farti inciampare? Te ne sei mai lamentata? E le raccomanda di fissare lo sguardo in Lui, lo sguardo di un Dio. Mi commuove questo, perché mi ricorda il versetto della lettera agli Ebrei che ho posto a fondamento della vita: tenendo lo sguardo fisso su Gesù. Per finire, Lui lascia a Gabrielle una sorta di testamento in tre parole: umiltà, dolcezza e misericordia. E le raccomanda di pesarle bene. Saranno queste, ogni giorno, la sua Lourdes.</p>
<p>Magnificat / Dio ha gioia di noi. Molta di più di quanto noi ne abbiamo per Lui. La fede è mettersi in cammino per unire questi due sentimenti, per rialzarsi da ogni forma di accidia, in cui ci induce la natura. Il male fa sì che la gioia sia rimossa dalla nostra coscienza; la chiamata di Cristo la rimette in gioco, a ogni nostro risveglio: il mio spirito esulta in Dio, mio Salvatore.</p>
<p>Chi ha orecchi / Andiamo in cerca di chissà che cosa, / di quale identità, viltà / di una posa omertosa, / prima con noi stessi e poi con gli altri, / scaltri gestori di una risorsa esausta, / di un’infausta voglia di affermarsi, / distrarsi dal vero io, che è Dio. / E Dio è il bambino, L’Archetipo del bene, / la sottile linea della santa innocenza, / la scienza dell’amore, il cuore: / quello che manca alla nostra società: / l’urlo, il respiro, il battito selvaggio, / l’ortaggio al pubblico ufficiale, / lo sberleffo, il ceffo opposto / all’insalùbre cortesia, la grande ipocrisia / di questo mondo immondo, di questa terra / attonita sul punto di morire: dire la parola / osare il Verbo, l’ombra del Progetto / che si stende sul deserto arido, che pende / sul vuoto. E chi ha orecchi per intendere / – non uso volutamente il congiuntivo – intende.</p>
<p>Geni della gioia / Vi ho detto tutte queste cose perché la mia gioia sia in voi e la vostra gioia sia piena. Così dice Gesù al termine di uno dei suoi lunghi discorsi riportati nel Vangelo di Giovanni. Significa che il centro del messaggio è questo, e che senza gioia si perde di vista pure Dio. Allora il nostro compito, come insegna Cristo alla Bossis, è essere “geni della gioia”, portatori sani di un virus benedetto.</p>
<p>Tras-missione / Siamo fatti per trasmettere Gesù. Non possiamo prevedere i risultati: cosa sappiamo delle anime? Ma Lui sa, e prima o poi toccheremo con mano gli effetti operati dallo Spirito. Dobbiamo conversare spesso con il Cristo, infiammare il rapporto che è la fonte di ogni trasmissione. È il nostro compito, in questa breve vita.</p>
<p>La prova / Certe volte sembra che tutto sia perduto, che un errore comprometta una delicata costruzione. È il momento della prova, inevitabile, perché non siamo ancora in cielo. È solo l’inizio dell’amore, dice il Cristo alla Bossis, e l’amore cresce appunto nella prova. Del resto, Gesù solo è in grado di afferrare l’anima, ne conosce le pieghe più nascoste, sa fin dove può spingersi e quando invece c’è da sciogliere i nodi. Per questo l’ultima parola è sempre un grazie, detto col cuore.</p>
<p>Scarti / Con Gesù, anche il peccato serve. A Gabrielle Bossis, Egli consiglia di mettersi davanti al suo Volto e stendere l’anima come un tessuto, ricordando i fallimenti passati e presenti. Ne nasce una preghiera senza parole, fatta di umiltà. Così anche gli scarti ci avvicinano a Dio, sotto forma di amore di contrizione e di riparazione. Tutto può condurre all’amore, e il Cristo ci è già venuto incontro per più di metà del cammino necessario.</p>
<p>Distrazioni / Offrendo, tutto diventa soprannaturale. La felicità sta qui. Perché l’amore di Dio resiste a ogni dolore, a ogni sconfitta. Nemmeno la morte può scalfirlo. Non c’è distrazione che tenga, perché anche quella è possibile offrire. Lo Spirito e la sposa dicono “vieni”!</p>
<p>Scenari / Siamo molto attaccati a questa terra: ci attrae la bellezza del mare, dei monti, il fascino dell’alba o del tramonto. Lo sguardo non si stanca di ammirare, sostando ora su questo ora su quel dettaglio del creato. Ma guai a dimenticare che di là, quando saremo uniti col Creatore, sarà tutto più bello. I colori, gli odori di questo giardino sono nulla rispetto allo scenario che ci aspetta.</p>
<p>Penitenza e gioia / Penitenza è una parola che crea sospetto, di cui si diffida. Eppure, per Gesù, è legata alla gioia, perché ripara, perché è amore. L’amor proprio allontana da Dio, attacca a se stessi; la penitenza è leggerezza, dimenticarsi di sé, e aprirsi finalmente all’infinito. Dio è sempre nuovo, perché è infinito; e per l’infinito anche noi siamo creati.</p>
<p>Chi servire / Siamo chiamati a raccogliere tutta la potenza del nostro credere, sperare e amare: Gesù la prenderà e ne farà un altare di propiziazione per il mondo. Possiamo essere soli come Noè, ma Cristo sarà l’Arca che unirà cielo e terra. Il rischio è la tiepidezza nel pregare: ci vuole zelo nel mettere gli occhi nei Suoi occhi, consci della propria miseria. Solo allora non serviremo più noi stessi, ma Gesù, e a Lui saremo uniti da un amore sponsale.</p>
<p>Per chi / Non è sufficiente domandarsi perché (ed è già tanto), dobbiamo chiederci per chi. Per chi facciamo le cose, viviamo, ci impegniamo? Se lo facciamo per noi stessi, proveremo l’amara delusione di ritrovarci in mano un pugno di mosche: l’io, infatti, non basta a se stesso, e si consuma nel nulla se non aderisce a qualcun altro. Se facciamo tutto per Gesù, ogni atomo della nostra esistenza s’impregna, fin d’ora, dell’eternità.</p>
<p>L’Uomo-Dio / Per tanto tempo ho pensato che il discepolo che Gesù amava non fosse san Giovanni, ma mi sono ricreduto. Solo chi ha messo il capo sul cuore di Gesù può aver avuto intuizioni profonde come lui. Solo lui può aver capito che l’impossibile, in noi, lo fa il nostro Salvatore: i sacrifici che ci inquietano, le parole che perdiamo, l’attenzione che sfugge, tutto è assunto da Lui, che lo compie, lo completa, lo trasforma. Al discepolo amato da Gesù chiediamo di poter sperimentare la stessa, feconda intimità con l’Uomo-Dio.</p>
<p>Follie / Gesù è folle d’amore, su questo non ci piove. O forse pioveva quel giorno, sul Calvario, chi lo sa. La pioggia lava il dolore, purifica come l’acqua del battesimo, in cui siamo abilitati alla stessa follia, a compiere ogni atto, a lasciare che ogni battito del cuore si succeda, a disporsi ad accogliere pensieri e sentimenti con l’identica nota, l’unica motivazione: l’amore. È più dolce vivere per l’altro, per il nostro Dio che per sé stessi. Una mattina ti alzi e lo capisci. Allora tutto cambia, la vita diventa un’altra cosa.</p>
<p>Gusti / Lui è nostro e noi siamo suoi: non dobbiamo temere di esagerare nell’amore. Gesù fa di tutto per fondersi con noi; nei racconti degli evangelisti troviamo certamente ciò che nel Maestro risponde, addirittura, ai nostri gusti, alle nostre inclinazioni: la gloria, l’umiltà, l’abnegazione, la misericordia, lo zelo, la preghiera. Il Cristo raccomanda alla Bossis di prendere, al mattino, un brano di Vangelo e di portarlo con sé nella giornata: diventerà la chiave  dell’imitazione, il perfezionamento dell’intimità. Lui è nostro, e noi siamo suoi.</p>
<p>Pensarsi / Gesù ci aspetta: sta nel tabernacolo, solo e orante, e attende il nostro arrivo. Se capissimo questo! Non potremmo resistere un istante senza pronunciarne  il Nome, senza pensare a una sua qualità, senza, insomma, renderlo presente. Noi pensiamo a Lui, Lui pensa a noi: questa è la Vita.</p>
<p>Aspettative / Dobbiamo attenderci di più, siamo troppo poveri nelle aspettative, l’amore infinito del Cristo sa darci quello che non immaginiamo. È così che aumenta la fede: aspettandoci di più. È un cammino che non sarà interrotto dalla morte: anche in quel momento sarà Lui ad aiutarci; e non ammette che abbiamo paura. Temere sarebbe per Lui un’offesa, una grave mancanza di fiducia.</p>
<p>Nebbia / Non è bello guidare nella nebbia: non vedi nulla del paesaggio circostante; ti sfuggono i prati, le colline, l’azzurro del cielo che mette allegria, gli uccelli che attraversano l’aria. Nella vita, guidiamo così, in una cecità che ci impedisce di vedere il Cristo, il tesoro della sua presenza, le mille sfumature del suo esserci vicino. Approfittiamo di questa miseria per donargliela: Lui trasforma tutto nell’oro del suo amore.</p>
<p>Ultime / I sentimenti di Gesù nell’ultima cena dovrebbero essere la bussola della nostra coscienza: quale intensità in quegli sguardi estremi, nelle parole di Uno che sarebbe morto il giorno dopo. Dovremmo riversare la nostra miseria nella ricchezza del Suo amore, e allora tutto si chiarirebbe per miracolo.</p>
<p>Le nostre mani / Prestiamo a Gesù le nostre mani, il nostro corpo, la nostra intelligenza e volontà: Lui farà tutto e si renderà, così, presente in mezzo agli altri, qui, sulla terra. Potremo dire, allora, che non siamo stati noi a parlare, a fare, ma Lui: ciò è necessario per restare umili e, come dice il Cristo alla Bossis, l’umiltà è la verità.</p>
<p>Quali occhi / Il mondo è menzognero. I santi sembrano marziani perché lo vedono con altri occhi, quelli dell’amore. Bisogna entrare in questo amore, che merita fiducia. Sentire su di sé gli occhi di Gesù, che sono una forza, una benedizione. Anzi: la forza, la benedizione. È semplice: provare per credere. </p>
<p>Trinità / È nota l’immagine con cui Agostino stigmatizza l’illusione di spiegare con una logica umana il mistero della Trinità: un bambino che tenta di riversare il mare in una buca scavata sulla spiaggia. Gesù, alla Bossis, dice così: tu sei “di Dio”, il Padre Creatore. “Per mezzo di Dio”, il Figlio, tuo salvatore. “In Dio”, lo Spirito santificatore che ti abita e ti muove. Chiaro?</p>
<p>Solo per amore / Fare tutto per l’unione, sentirsi uno col Padre, il Figlio e lo Spirito nelle più piccole cose: è un esercizio spirituale da non dimenticare. A ogni piccolo sforzo, il Padre corrisponde con una grande grazia: è carità, dunque è impaziente di corrispondere, di venire incontro a noi, poveri figli. Unica accortezza: non fare nulla per paura, ma per amore, solo per amore.</p>
<p>Queste cose / Non c’è nessuno così disponibile e tanto trascurato quanto Gesù. Basta chiamarlo, perché venga: ma in quanti lo chiamano? È il paradosso di un Dio umile, che ama soltanto. Speriamo di non essere tra quelli che non vogliono capirlo. Per gli altri, scriviamo ogni giorno queste cose.</p>
<p>Cenacolo / Sempre, ventiquattrore su ventiquattro, senza intervalli. È questo il criterio della nostra relazione con Gesù: un posare mattone su mattone per la costruzione del Regno; quel mattone che solo noi possiamo mettere. Dare a Gesù, in ogni istante, anche quando sembra di non avere niente, perché dal niente ha creato. E allora, dice il Cristo alla Bossis, faremo parte del cenacolo felice dei suoi servi, dei suoi amici.</p>
<p>Il bel paradosso / Gesù tappa le nostre falle, reintegra quello che abbiamo perso per negligenza o per inettitudine. Solo Lui può soddisfarci, saziare la nostra fame; per questo dovremmo orientare verso di Lui l’energia dei desideri e la domanda di vita che urge nell’intimo come una libera necessità: è il paradosso dell’avventura umana, diventare ciò che già si è.</p>
<p>Il mantello / Gesù può darci Tutto, ma la gioia ha senso se riconosciamo che è un regalo, se lo amiamo di più, se capiamo che Lui “non è mai alla fine dei suoi doni”, come dice alla Bossis. Non potremo immaginare, sulla terra, quale sia la grandezza del suo amore; lo vedremo di là. Qui possiamo nasconderci nel mantello delle sue virtù, finché il Padre, in noi, non vedrà che Lui.</p>
<p>Nulla ti turbi / Nulla ti turbi, nulla ti spaventi. Diceva bene Teresa la grande, con la sua intuizione tutta femminile. Mi sono accorto che due degli articoli che avevo programmato sono stati cancellati. Chi sarà stato? Il nuovo editor, con cui devo prendere ancora confidenza? Un hacker, che non ha niente di meglio da fare che perdere tempo nella bacheca di WordPress? Poi ti ricordi di Gesù, dell’annuncio evangelico di pensare soltanto a quello che rimane, al convincersi una volta per tutte che il mondo, coi suoi mille desideri, è una trappola destinata a diventare ruggine e a sparire. E allora anch’io dico con Teresa: nulla ti turbi, nulla ti spaventi. Pensa solamente a ciò che è eterno.</p>
<p>Il fine / Desideriamo essere felici, ci arrampichiamo sugli specchi per venirne a capo, per capire come, quando e perché. La risposta giusta la scartiamo per principio, quasi fosse una trappola per topi, una bugia dei preti, una falsa prospettiva. Pensiamola come vogliamo, ma la soluzione è quella: più amiamo Gesù, più siamo felici. Per questo nasciamo, e questo soltanto ci realizza. È il fine per antonomasia, e fuori di esso c’è solo tristezza, prima o poi.</p>
<p>Gloria / Tutto quello che facciamo per Gesù, a sua gloria, torna a nostro vantaggio. Ci vuole poco per sperimentarlo. I veri esercizi spirituali sono quelli che dimostrano questa verità fondamentale. L’uomo e la donna sono creati per la gloria di Dio: tutto ciò che procede in questa direzione è bene, pace, felicità del loro essere.</p>
<p>Come Sansone / Un solo atto d’amore, di fiducia assoluta, può fare un santo, dice il Cristo alla Bossis. Di fronte a questo, come Sansone, Gesù perde la sua forza di giudice, è toccato sul vivo, si piega alla nostra volontà, che adotta come sua. Non riesco a pensare a un’immagine più bella.</p>
<p>L’impossibile / Facciamo rivivere la bontà di Gesù. Abbiamo, nel giorno, un’occasione dopo l’altra per realizzare questo: così ci troveremo uniti a Lui, nel fascino di una vita divina. Dobbiamo imparare a sperare l’impossibile: chi più attende, più riceve, fino a spostare le montagne. Bisogna ripetere spesso, come dice il Cristo alla Bossis: “Credo al tuo amore per me, al tuo immenso amore. So che mi hai amato di un amore eterno”.</p>
<p>Senza fine / Bisogna ricordare alle persone che Gesù le ama, farglielo capire in tutti i modi. Poi sarà Lui a scavare in loro, a conquistarle, come ha fatto con Saulo: è duro per te – gli disse – recalcitrare al pungolo. Dio sa conquistare i timidi, i ribelli, gli orgogliosi. Si deve comprendere, come rammenta il Cristo alla Bossis, che lo scopo non risiede in questa vita: non gli bastano questi anni per amarci, ci vuole per l’eternità. L’esistenza terrena è solo un mezzo per accedere all’amore senza fine.</p>
<p>Chiaro / Quando le cose vanno male, o un velo di tristezza cala sul cuore, o siamo invasi da qualunque stato d’animo spiacevole, doloroso, deprimente, pensiamo che il Cristo – lo dice alla Bossis – ha preso tutte le nostre vie: condividere con Lui è una gioia paradossale, come sempre il Vangelo. Lo stesso vale per il sacrificio: il segreto per attraversarlo è pensare al piacere di Gesù, nel riceverlo in dono. Il regno dei cieli non è il mondo: più chiaro di così…</p>
<p>Le mani / Gesù è inchiodato alla croce, non può servirsi delle sue mani, sulla terra. Così dice alla Bossis. Dobbiamo prestargli noi le nostre mani, le nostre idee, la nostra forza. Essere tanto uniti a Lui da renderlo presente, fino al giorno sospirato dell’incontro.</p>
<p>Il panno / Qui è l’amore: nel pensare alla felicità dell’altro. Le parole di Gesù alla Bossis sono semplici e profonde. La verità emerge come da un abisso e splende nella sua compiutezza. C’è l’invito a non contare sulle soddisfazioni personali, a centuplicare i desideri nascondendo la povertà sotto “il panno miserevole e sanguinante” che misero addosso al Cristo per schernirlo da Pilato. Non contiamo su di noi, ma su ogni mezzo che ci avvicina a Gesù: così, un passo dopo l’altro, arriveremo alla meta.</p>
<p>Tracce / Gesù è uno straniero per la maggior parte della gente, così come lo era per i discepoli di Emmaus. Ci vorrebbe qualcuno che intessesse, come allora, un racconto, mostrando che il Libro dei libri, ma anche la natura, il senso delle cose, l’armonia nascosta del cosmo, parlano di Lui. Chi si prende questo incarico? Nel mio piccolo ci provo. Avanti un altro.</p>
<p>Seduzioni / Gesù ama chi dona in allegria, per questo ci offre grazie speciali che aprono il cuore. Allora ci può chiedere di vederlo nel prossimo, in ogni avvenimento della vita. Se facciamo così, acquistiamo in delicatezza e attenzione, affascinando gli altri: il male seduce, ma il bene non dev’essere da meno.</p>
<p>Resta con Me / C’è un’espressione dei discepoli di Emmaus che rappresenta la premura che l’uomo può avere con Gesù: resta con noi, perché si fa sera. Ma dimentichiamo che il Cristo dice a ognuno di noi la stessa cosa: resta con Me, mio piccolo figlio, mia piccola figlia. Quasi ci supplica di lasciarci salvare, in questo modo.</p>
<p>Come Te / Gesù chiama Giuda “amico”, “amico mio”. È il segno del passaggio integrale alla dimensione dell’amore. Il Cristianesimo è questo: passare di là, immergersi totalmente nel mondo a venire, consapevoli che ciò che passa è breve. Il nostro motto potrebbe essere, allora, “come Te”. Lasciandosi portare, da Lui, nella Realtà.</p>
<p>Onori / Gesù vuole che leggiamo ogni giorno qualcuna delle sue parole. Alla Bossis dice di fargli questo onore: glielo neghiamo? Viene voglia di centellinarle, quelle sue parole, gustando il piacere di far piacere a Lui. Leggere il Vangelo diventa un modo per essere felici.</p>
<p>Immagini / Uno dei grandi equivoci, riguardo al Cristianesimo, è pensare che reprima i desideri. Dio, al contrario, vuole che desideriamo ardentemente. Lui stesso lo fa, e noi siamo a sua immagine. Agostino d’Ippona lo aveva compreso, quando affermava che la fede è desiderio. Quindi, basta con l’algido cipiglio di certi ceffi tristi: desideriamo la pace e la gioia del nostro Dio.</p>
<p>Guardami / Quante volte abbiamo parlato dello sguardo, di un “occhi negli occhi” con il Cristo, come criterio chiave della fede. È quello che Gesù ricorda alla Bossis, nell’Ottava del Corpus Domini, dall’ostensorio: “Guardami, guardati”, le dice. Solo se fissiamo in Lui la nostra vita, possiamo conoscere chi siamo.</p>
<p>Respiro / Tutto ciò che è fatto da Dio, ci ricorda di Lui e porta a Lui. Se vi mettessimo più cura, troveremmo un metodo infallibile di unione. Occorre essere uno, ogni momento. Respirare insieme, Lui e io, non separarci mai.</p>
<p>Prove / Andiamo da Dio solo se siamo bisognosi o tristi. Per questo permette le difficoltà: per poterci avvicinare. Se gli offrissimo anche le gioie, i momenti di benessere, le prove sarebbero poche. Aveva ragione quel mio amico: il Vangelo è matematica, due più due fa quattro, una logica stringente. </p>
<p>Abitudini / Gesù raccomanda alla Bossis di mettersi alla sua presenza. Deve diventare un’abitudine. Non sono le parole a contare, ma il cuore: Lui prende ogni suo moto come un dono prezioso. Cosa c’è, le dice, di più bello che mettersi nelle sue braccia, le braccia di Uno tanto grande che si china con amore infinito sulla sua piccola creatura? Lasciamoci convincere, prendiamo anche noi quest’abitudine.</p>
<p>Voce / Gli uccelli cantano, al mattino. Lo facessimo anche noi! La natura ci ricorda di Dio, il suo Creatore. E, piena di gioia, si rivolge a Lui, per pura gratitudine di essere. Quante cose ci insegna questa Voce!</p>
<p>Farfalle / Oggi, certa teologia si sofferma molto sul presente, sui valori terreni, incorrendo prima o poi in un’aporia: dov’è la felicità data per certa, se si parla di Dio? Perché restano il dolore, il fallimento, elementi che, del resto, hanno segnato non poco la vita di Gesù? Proprio questo dimostra che la dinamica profonda non può non essere pasquale. Non siamo ancora nati – dice il Cristo alla Bossis – finché non approdiamo all’altra vita. E adduce un esempio ordinario: quello del bruco che striscia, della crisalide nascosta e della farfalla dai colori cangianti. Ecco perché ho amato sempre le farfalle, e non posso non fermarmi ad ammirarle.</p>
<p>Ti amo tanto / Gesù ci dice che ci ama, ci ama tanto. Come facciamo a non sentirlo? Perché prevalgono altre voci, un altro ascolto: magari della rabbia, di forze che il male scatena per avere la meglio, per convincerci che vivere è vincere sull’altro, ferire, farla franca. Ma Gesù non desiste, è sempre lì; anche in questo momento ci ripete: ti amo tanto.</p>
<p>Vedere / La nostra vita è piena di soprannaturale, ma non ce ne accorgiamo. Basterebbe così poco: un pensiero, un sentimento che Gesù sia lì, che ci sia Maria, che il Padre vegli, con amore infinito. Per questo il miracolo dei ciechi guariti è così importante, nel Vangelo: quel “Signore, che io veda!“ è sempre, in realtà, un ”Signore, che io ti veda!“.</p>
<p>Centro / Carl Gustav Jung diceva che tutto converge verso il centro del non-io. È qualcosa che ci supera e dà senso, la forza centripeta che attira, che trascina, il nucleo incandescente cui bisogna volgere lo sguardo. Noi sappiamo che il Centro è Gesù. Dobbiamo considerarci inesistenti, senza Lui. È Maria che ci guida verso il Centro, che ci invita a sentire che la compagnia del Figlio e sua è molto più reale del mondo.</p>
<p>Cosa serve sapere / Farsi portare per mano da Maria: questo è il segreto. Lei ci ricorda che amare, pregare, perdonare è far rivivere il Figlio, e dunque è la vita. Dove c’è amore c’è Dio, non serve sapere molto altro.</p>
<p>Sete / Gesù ha sete di noi, ci vuole come Lui, perché è l’unico modo per essere felici. Per questo ci invita a seguire le sue orme, ad agire e tacere, per il bene, come facevano Lui e la sua famiglia, nei trent’anni della vita nascosta. Che influenza sul loro vicinato! Seminare bontà, seminare amore, soprattutto sui malvagi, raccomanda il Cristo alla Bossis: specchiarsi nel desiderio infinito di un Dio che ama solamente.</p>
<p>Attendere / A Gerusalemme, vicino alla Porta delle Pecore, c’era una piscina con cinque portici, chiamata Betzatà, sul bordo della quale, da trentotto anni, un uomo aspettava che qualcuno lo immergesse, quando l’acqua si agitava. Chi scendeva nell’acqua, infatti, guariva. Così dobbiamo attendere il passaggio, in noi, dello Spirito Santo: quel “fuoco di luce intima”, quel “fuoco di bontà dolce”, come il Cristo dice alla Bossis. Bisogna raccogliersi per riceverlo nel momento giusto, che nessuno conosce. Ma vale la pena: il desiderio intenso non è già beatitudine?</p>
<p>Metanoeite / Abbiamo un problema ricorrente: non domandiamo. Per sfiducia, per rassegnazione, perché ci hanno insegnato a evitarlo. Ci sono archetipi che parlano di questa tara antica: pensiamo a Parsifal. Se non domandiamo, nemmeno otteniamo. Restiamo nella nostra povertà, in quell’intrico di sentimenti negativi che è spesso il sottofondo della nostra vita. Gesù ci esorta a chiedere, per poter cambiare. Metanoeite: è questo il suo messaggio.</p>
<p>Il tesoro / Gesù non fa mancare niente, a chi lo cerca. È una sorgente zampillante, un fuoco incessante, un tesoro inesauribile, che colmano la vita di ciò che la nutre veramente. Sta a noi accoglierlo, invocarlo. È tanto difficile? Viviamo sempre a un passo da ciò che può renderci felici.</p>
<p>Paure / Il motivo per cui Gesù è venuto è abolire la paura. Si diceva: vedi Dio e poi muori. Per aver toccato l’Arca dell’alleanza, che stava vacillando nel trasporto, Uzza viene folgorato. Molti personaggi del Primo Testamento pagano cara la loro piccola o grande infedeltà. Dio spaventa: anche i buoni, i giusti sono turbati al suo apparire. Gesù è venuto per abolire la paura, e raccogliere l’amore: così dice alla Bossis. E possiamo crederci.</p>
<p>In noi / Gesù prega in noi, per noi. È Lui che si rivolge al Padre in nome nostro, e quanto più efficace e potente è la sua preghiera! Ti ringrazio, Padre, dice nel Vangelo, perché mi hai ascoltato; Io so che sempre mi ascolti. Ecco, questa è la certezza che dobbiamo avere: Gesù prega in noi. Per noi. E la sua preghiera non può non essere esaudita.</p>
<p>Il racconto / Gesù ci ama anche quando siamo caduti, quando abbiamo toccato il fondo: ci viene incontro per portare la croce che abbiamo sulle spalle, come una madre, dice il Cristo alla Bossis. Non dobbiamo temere, fuggire: è questo che fa male all’amore. Raccontiamogli invece i nostri errori, le falle che si aprono nella vita quotidiana, e Lui curerà ogni ferita, guarirà le nostre piaghe.</p>

<p>2019</p>
<p>Tutto è collegato / Crescere è avvicinarsi a Me, dice il Cristo alla Bossis: guardare le cose coi suoi occhi, avere la certezza della sua presenza, anche quando si nasconde, perché lo desideriamo maggiormente. Fare esercizi di fede vuol dire credere che Lui è vicino a noi, anche e soprattutto quando sembra lontano. E se aumenta questa fede, crescono anche speranza e carità. Nell’amore, diceva Solov’ev, tutto è collegato.</p>
<p>Il potere divino / Un sorriso può cambiare il mondo. Il mondo intorno a noi. Crea comunione, che è il principio di Dio, e neutralizza la separazione, che è il criterio del diavolo. Dio unisce, satana divide. È lo scontro tra bene e male, l’armageddon, di cui parla l’ultimo libro della Bibbia. Sta a noi mettere a frutto il potere divino del sorriso.</p>
<p>Fin d’ora / Quello che siamo davvero, dev’essere ancora rivelato. Solo allora, dice il Cristo alla Bossis, scopriremo la nostra miseria, e ci sorprenderemo che un Dio abbia potuto amarci come ci ama, fin da adesso. Come ringraziarlo? Amandolo, appunto, unendosi a Lui ogni momento, immaginandolo – aiutati dal Vangelo, dalla sua vita concreta nella storia -, imitandolo. Dove siamo noi, Lui è.</p>
<p>Intimità / Gesù vuole che gli confidiamo dei segreti. È la legge dell’intimità. Se ci amiamo, l’intimità è necessaria. Lui ama stare con noi, scendere nel nostro giardino e conversare, secondo il simbolo del libro della Genesi. Non preoccupiamoci di essere indegni: il Cristo ci rende degni con la sola presenza.</p>
<p>La grazia / Riprodurre Gesù, portarlo nel mondo: è questa la nostra missione, avviata nel battesimo, e proseguita negli altri sacramenti. Non è un caso che questi siano svalutati. Per credere che la grazia ci viene trasmessa soprattutto attraverso di essi, ci vuole umiltà, la coscienza limpida di essere nulla. Dio ama la voce umile che lo chiama in soccorso, e non può fare a meno di rispondere.</p>
<p>Il telo / Impregnarci di Gesù: porgergli il nostro spirito perché Lui lo riempia di Sé, come il telo della Veronica, quel giorno; lasciarsi raggiungere dai sentimenti, tristi e gioiosi del nostro grande Amico. Questo è l’esercizio spirituale con cui cominciare la giornata, per darle l’orientamento infallibile, per essere guidati da quello Spirito Santo che è la luce, come scriveva Lorca.</p>
<p>Anime / Salvare anime: questo Gesù vuole fare, attraverso di noi. Raggiungere il cuore della gente, permettere che scocchi una scintilla, accendere un fuoco che arda per l’eternità. L’inferno è freddo, indifferente, non riesce a sorridere, se non per interesse, falsamente. Dio è caldo, autentico, amorevole. È il Dio dei vivi, come disse Gesù, quel giorno, ai sadducei. È a questo Dio che bisogna condurre più anime possibile.</p>
<p>Chiedere / Dobbiamo imparare a chiedere: chiedere molto di più di quanto facciamo. Perché mettere limiti alla prodigalità del Cristo? Lui è Dio! Vuole darci anime, e più gliene chiediamo, più ce ne dà. Dobbiamo credere al suo amore inconcepibile, potente, che può mostrarsi solo poco a poco perché, se lo rivelasse tutto in una volta, verremmo certamente meno.</p>
<p>Gioia / Gesù vuole la gioia, come tutti quelli che amano. Non è possibile desiderare altro, per chi amiamo. Per questo è necessario sentirla, coltivarla. Un modo semplice è fare le cose per Gesù: ciò gli dà gioia e, di conseguenza, la trasmette a noi. La vita è più semplice di quanto si creda. Ma bisogna farne l’esperienza.</p>
<p>Sala d’attesa / Gesù è in sala di attesa. Aspetta che noi ci avviciniamo per distrarlo, per fargli capire che è importante, per noi, la sua presenza. Dice il Cristo alla Bossis: se chi attende, nella sala, fosse un artista, un poeta, un potente della terra, non lo approcceresti con premura e gioia moltiplicate? Ebbene, quello è il tuo Dio, l’Onnipotente, che cerca l’umanità su questa terra fin da Betlemme, con l’immensa pazienza, il suo amore di Creatore, di Padre in attesa del suo figlio.</p>
<p>Doni / Gesù ci fa molte sorprese: un’alba più bella, un usignolo che canta per noi, una parola gentile che arriva quando meno te l’aspetti. Siamo noi che non ce ne accorgiamo. Dobbiamo esercitarci: a indovinare. Gesù è dietro la porta, spia ogni nostra comprensione, tutti i nostri assensi, e ne è felice.</p>
<p>L’usignolo / Un usignolo ha fatto il nido vicino alla finestra di Gabrielle Bossis e lei s’incanta sentendo la sua voce. Gesù, che le aveva donato l’usignolo, le dice: cos’è questo, rispetto all’altra Voce, che parla nel profondo? E la invita a leggere e rileggere i loro colloqui, perché possano penetrare sempre più, e raggiungere più anime possibile.</p>
<p>Seguirlo / Capire Gesù dal Vangelo: seguirlo mentre spende la vita per noi, senza risparmiarsi, in ogni occasione; vederlo assediato dalla gente, o solo, sul monte, con le membra ghiacciate, sempre proteso verso il Padre, obbediente, senza mai pensare a proteggersi, a procacciare qualcosa per se stesso: questo è il criterio. Cercando la compagnia scomoda della Parola santa, potremo finalmente sentire la verità del Salmo: Proteggimi, o Dio, in Te mi rifugio.</p>
<p>Unici / Ognuno di noi può dare a Gesù un amore unico. Quando moriremo, nessuno lo amerà come lo hai amato tu, come l’ho amato io. Per questo è urgente dargli tutto, stare vicino a Lui, come il discepolo che amava nella Cena; non pensare soltanto ai nostri affari, di cui non resterà che polvere.</p>
<p>Dare / A volte i doni non arrivano: ci stupiamo che Gesù ci neghi l’attenzione, la cura che ci aveva così delicatamente dimostrato. È il momento in cui dobbiamo essere noi a donare: se l’usignolo smette di cantare, è perché sta a noi dedicare al Cristo un cantico di lode.</p>
<p>Il denaro / Sai chi è il mio nemico? Il denaro, dice il Cristo alla Bossis. Esso indurisce il cuore, inaridisce. Si pensa che Dio schiacci le persone, e invece il sacrificio alleggerisce, è un giogo leggero, come si legge nel Vangelo. Solo Gesù dà gioia, è capace di riempire il cuore. Dovremmo nominarlo più spesso, nei nostri dialoghi con gli altri, perché ciò aprirebbe le anime, le menti, farebbe comprendere meglio cosa sia l’amore.</p>
<p>Mondo nuovo / Lo Spirito, dice il Cristo alla Bossis, dà una forma nuova ad ogni cosa. Niente di più vero, io l’ho provato. È un altro mondo, il mondo nuovo di Dio. A don Mario, il mio santo padre spirituale, piaceva molto un canto che aveva proprio questo titolo: “Mondo nuovo”. È con lui che ho conosciuto il senso diverso che rinnova l’anima, come per miracolo.</p>
<p>La fonte / È l’amore che trasfigura, che fa vedere le persone e le cose in una luce diversa, quella giusta. Dunque, bisogna andare sempre alla sorgente, dice il Cristo alla Bossis: da dove viene quell’atto, quel pensiero? Le fonti sono due: Dio e il demonio; sta a noi scegliere il frutto, come fu in origine. Dio è in tutte le maniere di amare; satana in tutte le maniere di ferire. Possiamo scegliere Gesù, uno stato abituale d’amore, il cammino diretto che, attraverso la morte, porta a Lui.</p>
<p>Traghettare / Chi ha detto che il cristiano non può avere i suoi momenti difficili, gli attacchi di sconforto, i giorni in cui la depressione gli appare invincibile, e tutto il deposito di fede, gioia, speranza sembrano andare in fumo? Segna il passo, tieni duro, dice il Cristo alla Bossis. Ricordiamolo, se toccasse a noi. È la parola che traghetta oltre.</p>
<p>Calvario / Qualcuno ha detto che Gesù è in croce fino alla fine del mondo: è vero, perché il Padre vede tutto nello stesso istante. Ecco perché possiamo pregarlo offrendogli la scena del Calvario: cosa non farà, un Padre come Lui, di fronte a questo appello? Possiamo pregare per i cuori più induriti, porgendo al Padre le parole di suo Figlio: perdona loro, perché non sanno quello che fanno. Abbiamo idea della potenza di questa intercessione, rivolta a un Padre che ama come nemmeno possiamo immaginare?</p>
<p>La Presenza / Gesù è tutto, fuori di Lui non c’è esistenza, se non una triste condizione di morti. Per questo è così importante entrare in contatto, ricordarlo, appassionarsi della sua presenza. A volte è uno straniero cui nessuno bada, e allora fa succedere qualcosa perché capiamo che è lì, vicino a noi. Uno pensa: è un caso. Un altro, invece: è Lui!</p>
<p>Discrezione / Gesù è umile e sensibile, mai si imporrebbe. Durante la giornata ci aiuta in tanti modi, ma con grande discrezione, come se non ci fosse. Sta a noi vederlo, accorgerci di Lui. Non vuole sovrapporsi alle mille cose che gli anteponiamo. Ci sarà spazio per la sua presenza? Se solo lo chiamassimo, gli slegassimo le mani piene di grazie, la nostra vita si cambierebbe in un miracolo.</p>
<p>La rete del cacciatore / Restare con Gesù, anche quando siamo fuori, presi da altro. Lui vuole l’esclusiva: teme le nostre distrazioni e quando vede che ci stiamo allontanando, come confida alla Bossis, vorrebbe gettare la rete del cacciatore su di noi, per tenerci attratti al suo ricordo.</p>
<p>Attesa / Gesù ci aspetta: il tabernacolo è un simbolo intenso, il luogo dell’attesa. Quanti sono quelli che si fermano, anche solo per dire buongiorno? È triste, per Lui, registrare quest’assenza, o la totale indifferenza di quando gli passano davanti, per qualche cerimonia. È come quando era in agonia, nell’orto degli ulivi. Che gran cosa, invece, entrare in confidenza, chiudere le porte ai rumori di fuori, alla violenza, e parlare insieme il linguaggio del silenzio.</p>
<p>Bivio / C’è un demone, uno spirito di contraddizione, dice il Cristo alla Bossis, che si accoppia all’egoismo: quando ci chiudiamo, serviamo noi stessi, ci contrapponiamo agli altri in vari modi. Ma la carità non si gonfia, e non avrà mai fine, mentre il pensiero di sé stessi finisce nel nulla. Dobbiamo essere attraenti, avere grazia con gli altri, per pacificarli. Vedere Gesù anche dove a noi sembra del tutto assente. Non rifiutare un dolore che sarà ricompensato con una gioia moltiplicata.</p>
<p>Qui / A volte siamo colpiti da una vista, un colore, un profumo: rimaniamo inebriati, sorpresi. Sono buone occasioni per scoprire l’amore del Padre per tutti e per ciascuno, un amore unico e molteplice, capace di rivolgersi a ognuno in modo irripetibile. È così che la vita diventa intimità crescente, confidenza, abbandono nelle braccia più sicure che siano mai esistite. La felicità sta qui, e non altrove.</p>
<p>Due campi / L’amore non è mai poca cosa, dice il Cristo alla Bossis: trasfigura tutto, porta la sua luce nell’intera giornata, in ogni incontro. Siamo uniti nell’amore a coloro che già sono in cielo: occorre imparare a fondarsi sui meriti comuni, sentirsi forti di questa energia soccorritrice, creatrice. Gesù semina amore, il diavolo odio: dobbiamo scegliere il campo, come sempre.</p>
<p>Così vicino / Scoprire la presenza di Gesù nelle piccole cose, nelle attenzioni delicate, in fatti apparentemente casuali, e che invece sono prove di una presenza premurosa, è ancora più urgente di una volta. Oggi, certa teologia insiste nel dire che Dio si è ritirato dalla Storia, che l’uomo è solo sul palcoscenico del mondo. Peccato allontanarsi tanto dalla verità di un Dio così vicino da potersi toccare.</p>
<p>Più di questo / Nessuno è come Dio. Nessuno è così grande, ricco, tenero, potente. Cosa impedisce, dunque, di abbandonarci con una fiducia senza limiti? Lui e io: c’è qualcosa che conti più di questo?</p>
<p>Il Tutto e il niente / Vivo per far piacere a Dio o per far piacere a me stesso? È la distanza tra il cielo e la terra, fra il Tutto e il niente, dice il Cristo alla Bossis. Potremmo chiedere aiuto ai santi, agli angeli. Per esempio, a quell’arcangelo potente che è Gabriele: aiutami a non servire me stesso, ma a servire Dio, per essere felice e trasmettere agli altri la felicità.</p>
<p>L’Agnello / Dare tutto a Gesù, anche i peccati. Lui li laverà col sangue dell’Agnello, la potenza della Pasqua. A noi basta offrirglieli umilmente, liberati da ogni traccia di orgoglio. Con Lui, ogni scambio è conveniente.</p>
<p>Passaggio / Cerchiamo di vivere la relazione con Gesù “come se fosse vera”, ma, dice il Cristo alla Bossis, arriva il momento in cui l’immaginazione lascia il posto alla certezza della fede. Che ci sei, che sei qui, che ciò è per me, è al di là di ogni possibile dubbio. Questa è la bellezza che rovescia il mondo, di cui tanto si parla ma che, prima o poi, bisogna vivere.</p>
<p>Eterno è il suo amore / È bene ripeterlo: solo noi possiamo dare a Gesù quel colore, quella tonalità, quella sfumatura irripetibile di amore. Ce la sentiamo di negarglieli? E che ci guadagniamo? Tutto ciò che gli si dà, rimane per sempre, perché eterno è il suo amore, il resto va perduto.</p>
<p>Decidersi / È sulla terra che posso scegliere tra me e Gesù, in cielo non sarà possibile. È qui che posso decidere se pensare a Lui o a me stesso, se vivere per egoismo o per amore. Pensare a Gesù significa entrare in contatto con tutte le sfumature della sua bontà, diventare consapevoli del fatto che è l’unica ragione della vita, lasciarsi raggiungere dalle sue premure. Vederlo in azione nel Vangelo, facendone il criterio della propria vita. Essere per gli altri ciò che Lui è stato, darsi, come Lui si è dato.</p>
<p>Ogni istante / Gesù ha voluto rimanere tra noi, essere preso tra le mani, mangiato, bevuto. Ci ama tanto da non voler far pesare la sua assenza, in questo accordo perfetto fra interno e esterno che è l’Eucaristia. Non gli vogliamo più bene, se pensiamo a questo? Anzi, non lo amiamo di più? Il Corpo e il Sangue di Cristo ci invitano a vivere ogni istante con amore, così come ha vissuto Lui.</p>
<p>Date / Nulla va perso di ciò che diamo a Gesù: lo custodisce, lo trasforma e ce lo renderà purificato, come noi neanche immaginiamo. Ecco perché è importante dare: il “date e vi sarà dato” vale innanzitutto per Lui.</p>
<p>Ora è giorno \ E se potessi dare questo petalo / all’angelo che sfiora il mio passaggio, / lo sguardo che m’inchioda all’intravisto / Io. La stessa corrente che lambisce / la terra desolata del bisogno, / l’immane tentativo di cambiare, / il tarlo che ti scava con il sogno / di piogge sottilissime, di prove / che minano la fibra del più forte. / O morte, non m’inganni coi tuoi trucchi / da fiera popolare. Mi sorprende / il latrare dei cani, o il bambino / che piange disperato, o il malato / che anche in preda al delirio non si arrende. \ L’attesa della morte ha la tua faccia / in questo giorno incerto di sereno / e pioggia che fa pozze nel mio cuore, / dove tu ti riposi qualche istante. / Ti consegno il mio volto di Gesù, / quasi l’ultimo ormai di quelli presi / al negozio all’entrata di Loreto. / Lo guarderai negli occhi come me, / cercherai di conoscere il futuro / in quella luce calda d’altri mondi, / come se solo allora si potesse / cominciare a vedere. Mi ricordo / di quando disperato io speravo / in chissà che salvezza. Ora è chiaro: / l’attesa della morte ha la sua Faccia, / perché tutto risorge nel suo Sguardo. \ Il segno del passaggio è questo nuovo / sentire: dalla foga tumultuosa / dei fiumi travolgenti a Babilonia / alle acque tranquille, qui, a Siloe, / che scorrono più lente delle ore / passate insieme a Te, in contemplazione. / Tu sei l’acqua sorgiva che riporta / l’armonia della musica inudibile, / trascritta nell’umido spartito / dell’universo. Come sia possibile / non so. Ma so che appari come luce / nel cuore della notte, che ora è giorno. \ Se questa umiliazione è una risorsa / sono all’apice della mia carriera. / Bere fino alla feccia è l’esercizio / che depura la storia dai residui / di mondo che dovessero avanzare. / Poiché sei qui, mi vanto della croce, / mi affaccio sulla scena del deserto / con la borraccia grigia dei ricordi / e la mappa sgualcita del Vangelo. / S’impara presto a fare penitenza / col sole dentro gli occhi e con l’arsura. / Fuori di qui c’è il luccichio del male, / che ancora si dimena coi suoi trucchi. \ Il gesto del silenzio è una protesta, / un atto di eroica resistenza  / di fronte al dilagare di rumori- / parole, il quotidiano smottamento / di pensieri insensati. Ah, la pausa / benedetta, contare fino a dieci, / sospendere il giudizio. Percepire, / aspettare, fidarsi: i verbi santi / che ci uniscono al Verbo, generato / dall’eterno silenzio del Creatore. / Padre nostro, distilla le parole / da dire; e perdona quelle inutili. \ Guardare in alto, verso la colomba, / prendere il volo sopra le bassezze, / librarsi sulla trama della storia, / come fossimo già dove si va / comunque tutti. Uscire da ogni fuso, / fermarsi a contemplare l’oltretempo, / per ritornare nuovi, con lo sguardo / di Cristo. Ringraziare per la prova, / dirci l’un l’altro: ecco, Dio ci ha visto. / D’ora in avanti, mai sarai confuso: / se gli credi, il tuo te stesso trovi. \ Passare da una vita vecchia al nuovo / è l’avventura ignota del credente, / sconosciuta alla gente che si ferma / al rito, alla mediocre mediazione. / Ma si saprà in quel giorno benedetto / il vero peso della religione, / la luce che vi passa di traverso / tra preti, suore e altri personaggi / che sembrano offuscare la sua gloria / e invece la rafforzano: il prodigio / di un Dio che si rivela in questa nebbia non si è visto in nessuna umana storia. \ Conosco bene il dramma di trovarsi / di fronte al manoscritto dell’ennesimo / Virgilio, senza il quale vagheremmo / nel buio. La ventura di restare / sommersi dalla luce imprescindibile / di eroi, navigatori, artisti, santi, / persuasi di salvare il mondo. L’unico / vantaggio è avere appreso la lezione: / scrivere qui, nel posto dove solo / gli amici si divertono a passare; / dove nessuno soffre per l’eccesso / dell’io; e parli come fosse a Dio.</p>
<p>E inoltre / Gesù non ci lascia mai, nemmeno nei momenti più ordinari. Anzi, ama le cose più umili e nascoste. È importante non perdere mai la consapevolezza della sua presenza, richiamarla con brevi preghiere, rinnovare in ogni istante questa intimità. E inoltre, entrarci con gioia, quella che spesso manca.</p>
<p>Nella strada / La folla sembra fatta apposta per dimenticare Dio. L’anonimato è il contrario dell’amore, è la perdita dell’identità. Cercare Gesù nella folla è come riscattarlo da un oblio che lo fa soffrire. Basta il pensiero, si dice: rivolgersi a Lui significa santificare la strada, consacrare la metropolitana.</p>
<p>Nel cassetto / Gesù passa sempre. Siamo così attenti alle cose che ci piacciono, nulla ci sfugge. Abbiamo un’attenzione pronta a rispondere agli appelli, sensibile alle sfumature, disposta a emozionarsi, a piangere, a sorridere. Ma quando passa Gesù, non ce ne accorgiamo. È la questione delle priorità. Il primo comandamento. Anche quello finito nel cassetto, forse nel secchio.</p>
<p>Piacere e gioia / La gioia viene da Gesù. Il piacere mondano diminuisce l’uomo, la gioia autentica ne aumenta lo zelo, che è il vero segreto della vita. Bisogna chiedere a Dio di dimorare in noi, di essere l’anima delle nostre azioni, di farsi sentire abitualmente: il modo è porre il nome di Gesù davanti a noi, e metterci in cammino.</p>
<p>Meriti / Consegnandosi agli uomini, Gesù ha acquistato un’infinità di meriti, a cui possiamo attingere. Il suo tesoro è per noi. Se lo ignoriamo, con sufficienza, disprezzo, noncuranza, non resterà deluso? Quando capiremo che solo in Lui si trova la risposta? Attingiamo con gioia alle sorgenti della salvezza, dice il salmo; portiamo i nostri amici, portiamo tutti alla fonte inesauribile. Chi berrà, si disseterà, e inviterà altri a provare questa gioia.</p>
<p>Meglio / La nostra meta è il cielo. Ma non bisogna sottovalutare la vita di quaggiù. Solo che questa ha senso se la viviamo in unione con Cristo, accesi di zelo per la sua Persona. L’anima vive così: l’appartenenza a Dio ci spinge a dare, a non risparmiarci nell’offrire la vita al nostro prossimo. Non è bello rimpiangere: è meglio darsi ancora, fino all’ultimo.</p>
<p>Ho sete / Dobbiamo chiedere la sete: sete di amore. Desiderare senza limiti, perché il desiderio moltiplica se stesso, e crea un legame che cresce di continuo: questa è la natura dell’amore. Pensiamo a quanto ci ama il Cristo, lasciamoci toccare dal rimpianto di ricambiarlo così poco. Non si ama mai troppo, e chi più ama, più entra nella vita.</p>
<p>La nostra fede / Immaginare l’amore, il Padre, nelle sue infinite sfumature, che sono trapelate tramite suo Figlio; scoprire nel volto di Gesù quella bontà incommensurabile, pregare perché le anime possano approdarvi, tendere sempre a quel modello, somigliare a Dio, essere uno coi fratelli e le sorelle: questa è la nostra fede. Che ti sembra?</p>
<p>Cantare / Cantare andando al sacrificio: così ha fatto Gesù. Uscendo dalla cena, aveva intonato il grande hallel: “il suo amore è per sempre” . È la gioia di Dio la nostra forza, e non dobbiamo temere di attingervi più che possiamo, non preoccupandoci mai di chiedere troppo. Dio non si lascia superare in generosità, diceva sempre don Mario. E quanto aveva ragione.</p>
<p>Stabile dimora / Gesù vuole che ci sentiamo in cielo, dove i santi non possono fare a meno della sua presenza. Vuole che abbiamo la sensazione limpida di una porta aperta, verso la quale slanciarci, con estrema confidenza. Vuole che diventiamo coscienti dei due movimenti essenziali: o verso noi stessi e le nostre fatali distrazioni, o verso Lui. Dobbiamo chiedere ai santi di aiutarci a fare di Gesù la nostra stabile dimora.</p>
<p>Prospettive / Il Padre ci ama al punto da vedere in noi suo Figlio. Ci esaudisce come se esaudisse Lui. Ci dona ciò che ci serve per salvare anime, che ci accoglieranno con gioia indescrivibile nel paradiso. Vedere le cose da questa prospettiva cambia tutto: rispetto a una tale verità, ogni altra interpretazione del mondo è menzognera.</p>
<p>La Madre / Bisogna contare sulla Madre, Immacolata e Addolorata. Colei che ha accolto in maniera perfetta il progetto di Dio, corrispondendo ad ogni sua speranza. È un’alleata potente, della quale è rischioso fare a meno. Con Lei, tutto diventa più semplice, meno faticoso. Un Padre, un Fratello, una Madre: la compagnia necessaria e sufficiente per giungere alla meta.</p>
<p>Ebrezza / La svolta è quando l’anima scopre che l’intimità con Gesù non è solo per la suora di clausura o per il monaco, ma per ogni essere umano sulla terra. È allora che si accende di entusiasmo, e prega che il suo amore sia aumentato e alimentato, perché possa fare sempre più spazio all’Amico insuperabile. Dovremmo contagiarci di questa ebrezza: il mondo diverrebbe ciò che è.</p>
<p>La corrente / Che mistero è la grazia: è come la corrente del fiume, che porta con sé, trascinando ciò che trova, e conducendolo al mare. È questa la nostra vocazione: affidarci totalmente, come bambini piccoli, fino all’approdo del gran mare di Dio.</p>
<p>Pentirsi / Gesù ci suggerisce le armi adatte per poterlo conquistare. Una di queste è il pentimento. Non dobbiamo provare dolore per aver sporcato l’anima, ma per aver ferito il nostro Amato, che era lì che ci guardava: eppure abbiamo fatto quel gesto, compiuto quell’azione che, lo sapevamo, gli procuravano del male. Pentirsi sentendosi nulla, in modo da decidersi a fare ogni cosa con Lui e per Lui: questo è il cammino.</p>
<p>La novità possibile / Il nuovo ci attira. Navigando nel web, cerchiamo disperatamente qualcosa che non sia stato detto, la notizia che cambia la giornata, l’informazione che mancava. Giorno dopo giorno, sempre più, troviamo vera l’affermazione di Qoelet: non c’è niente di nuovo sotto il sole. Una bella mattina ci accorgiamo che c’è una sola novità possibile: Dio. Lui è l’eternamente giovane.</p>
<p>L’anima / L’anima è un mistero. Trabocca, oltrepassa, sconfina. Non sta negli argini del corpo. Malgrado tutti i suoi sforzi, il materialismo non giustifica la vita, il dono, l’amore. È travolto dall’evidenza di verità di qualcosa che lo supera.</p>
<p>Santi a metà / Non si può essere santi a metà, dice il Cristo alla Bossis. Non si rinasce una sola volta, ma ogni giorno; non bisogna solo vivere di Dio, ma anche morirne. Perché sia possibile, occorre chiedere senza stancarsi: da chi altro potremmo avere la vita, il dono della grazia?</p>
<p>La vera libertà / Gesù vuol essere per noi come un padre con il suo bambino: vivere Lui la nostra vita, rendere divini i nostri atti. Perché ci sentiamo soli? Forse perché vogliamo esserlo? Ci risponde subito, quando lo chiamiamo. Il dono supremo è offrirgli la nostra libertà, come l’ha offerta a noi, quando ha vissuto sulla terra. Il dono estremo lo faremo nella morte: ci daremo a Lui completamente e Lui vincerà in noi, una volta per sempre, per l’eternità.</p>
<p>Tutte le volte / Cos’è la libertà? Ce lo siamo chiesti molte volte. La risposta è: adesione alla verità, senza riserve. Ma potremmo metterla cosi: tutte le volte che siamo e ci sentiamo sicuri di Dio, allora sì, noi siamo liberi.</p>
<p>Cercare / Non ha senso cercare qualcosa più di Dio, di più dell’amore. A volte ci facciamo affascinare da sirene di ogni tipo, rischiamo di perderci nei loro canti seducenti; ma non c’è niente di più grande dell’amore, non c’è niente di più bello, di più buono, di più vero di Dio.</p>
<p>Un miracolo / Gesù ha bisogno di noi, perché ci ama. È bello pensare a un Dio per il quale non siamo superflui, piuttosto che a qualcuno per cui se siamo o non siamo nulla cambia. Per un Dio che ha bisogno di me mi spendo, arrivo a compromettermi, a rischiare. Lo ringrazio dal profondo dell’anima per aver permesso un miracolo così.</p>
<p>Imitazione / L’offerta è la marcia in più che valorizza la sofferenza, ne fa un tesoro da condividere con gioia. Così ha fatto Gesù con la passione, di cui ancora, ogni giorno, ci nutriamo. Anche noi possiamo fare come Lui: imitarlo, divenirgli simili, nutrendo i fratelli con una vita presa, spezzata e data.</p>
<p>Niente / Dobbiamo vedere che siamo niente: è la scoperta più importante della vita. In genere facciamo il contrario: vogliamo essere qualcuno, avere un potere, essere ammirati. Ma solo con la luce che viene dall’alto possiamo conoscerci davvero: siamo niente. Un niente amato alla follia, dal nostro Dio.</p>
<p>L’Ostia / Gesù è nel tabernacolo, e mi aspetta. È bello pensare all’Ostia come a qualcosa di inseparabile da me, come a una coppia, a un’unione indivisibile. L’amore di Dio è cosi: ti stringe a sé, ti abbraccia. Come sentirsi soli?</p>
<p>Cosa possiamo / Che possiamo offrire al Cristo? Piccole cose. Un’offesa ricevuta, una fatica, un inizio di scoraggiamento. La vita è piena di prove, dalle più gravi alle più insignificanti. Ma ciò che è fatto per amore è grande comunque e sempre. E Lui lo apprezza.</p>
<p>Pezzi del Corpo / Dobbiamo raccogliere i pezzi sparsi del Corpo Mistico di Cristo. Reintegrarli nella salute vera, ossia nella salvezza. Molti temono di essere suoi, e sono infelici. Lavorare per la felicità: questa è la nostra vocazione.</p>
<p>Di Dio / Non c’è niente che non possiamo offrire. Gesù vuole tutto, e il progresso spirituale consiste nel dargli sempre più. Il resto è menzogna del demonio, che parteggia per l’io. Ma noi siamo di Dio.</p>
<p>Prendere Dio / Nel dolore occorre unirsi a Gesù. Non c’è sofferenza che non possa corrispondere alla sua. Quando tutto viene a mancare, bisogna prendere Dio, dice il Cristo alla Bossis. Per darlo agli altri.</p>
<p>Il lasciapassare / I Padri raccomandano di vedere Dio in tutto. Vederlo al di sopra di tutto è garanzia di verità: il suo sguardo dà senso e misura, ricolma di vita, orienta al bene. È come una luce che, calando dall’alto, permette di scorgere anche gli angoli più oscuri. Signore, che io veda! È il grido di sempre, il lasciapassare per l’eternità.</p>
<p>Un dettaglio decisivo / Non basta accettare la volontà di Dio, dice il Cristo alla Bossis: bisogna metterci la propria possibilità d’amore. A quel punto, davvero si lavora insieme, sotto lo sguardo del Padre. Allora si diventa onnipotenti.</p>
<p>Insieme / Non è bene che l’uomo sia solo. Siamo fatti per essere insieme. Proviamo a invitare Gesù, in qualità di personaggio più importante, perché non perda nulla di ciò che facciamo e ciò che siamo. Così cambia la vita.</p>
<p>Magnificat / Consiglio spesso di svegliarsi e addormentarsi col Magnificat: qualsiasi cosa accada, ringraziare il Signore, per il dono di Sé. Gabrielle Bossis, sul letto di morte, chiede a Gesù se questa sia l’estrema malattia; Lui le risponde lapidariamente: “Magnificat” . Avevo visto giusto: grazie, grazie, fino all’ultimo respiro.</p>
<p>Il presente / Offri il presente, con tutta la forza del tuo amore: questo consiglia il Cristo alla Bossis, sul letto di morte. Questo è il consiglio che possiamo attuare fin da adesso. Quante volte l’oggi è disperso: nel rimpianto o il rimorso del passato, nell’ansia del futuro. Offriamo il presente, e il sipario finalmente si aprirà.</p>
<p>Semplicità / Bisogna rimpiangere i peccati e amare Colui che è l’Amore. Il confine tra la vita e la morte si trova qui, sul crinale santo della consapevolezza dello Spirito. Pentirsi e vivere del nuovo. Il compito nostro è dissetarci a questa semplicità miracolosa.</p>
<p>La banca di Dio / I meriti sono tutti di Gesù. Noi possiamo solo ricevere, ma è questa l’arte del credere. Dovremmo tenere in gran conto i Sacramenti, che sono la banca dove ritiriamo il necessario per vivere in eterno. Quella di Dio è una strana economia: noi abbiamo tutto da guadagnare, Lui tutto da perdere. Ma guadagna noi.</p>
<p>Regali / Gesù ci dà tutto l’universo, l’ha fatto Lui. Guardando le stelle, un tramonto, le rose qui fuori, posso pensare che ogni cosa sia un regalo. Come si vive, senza questa coscienza? Tutto diventa triste, grigio; tutto, all’improvviso, è senza verità.</p>
<p>Pane e vino / Siamo frumento da macinare per diventare pane. L’amore è tutto qua: essere pane, vino, per la fame d’amore. Il paradiso è una tavola imbandita, un banchetto organizzato dal Re dei Re. Dai secoli dei secoli. Amen.</p>
<p>Impressioni / Tornare a casa nostra, dopo questa avventura impegnativa. Comprendere di aver compiuto una missione importante e finalmente riposarsi. Trovare Te, occhi negli occhi, lasciar andare ogni minimo residuo del passato. Vivere, finalmente, senza più preoccupazioni, né paure. Guardarsi intorno, e vedere solo Luce.</p>
<p>Un atto / Abbiamo bisogno di un vestito nuovo, per entrare in cielo. La veste bianca del battesimo, un cuore rinnovato da un atto di fiducia. Aveva ragione don Mario: il contrario della paura non è il coraggio, è la speranza. Basterebbe un atto di vera fiducia, e poi di volontà, e la speranza diverrebbe la vita di ogni giorno.</p>
<p>L’incontro / L’incontro: t’immagini, quando finalmente lo vedremo? Potremmo dirgli ciò che sempre abbiamo avuto nel cuore, le parole che per una vita ci sono rimaste sulla punta della lingua. Potremo abbracciarlo, baciarlo, toccargli il lembo del mantello, come la donna malata di perdite. Anche noi siamo malati di perdite: ogni istante senza Lui è perdere qualcosa di unico e prezioso. Maranatha, vieni, Signore Gesù, guardiamoci negli occhi, non lasciamoci mai, per i secoli dei secoli.</p>
<p>Coscienza / Crederemo mai alla misericordia di Dio? Fosse anche all’ultimo momento, l’importante è arrivarci. Allora, non avremo più nulla da temere: non sulla scorta di arroganze fuori luogo, come quelle ostentate da certa nuova teologia, ma perché ci saremo finalmente arresi, ci sentiremo sicuri come dei bambini nelle braccia del Padre.</p>
<p>Il momento / Cosa faremo quando staremo per sciogliere le vele, quando non vedremo quasi più, né avremo forza per amare? Gesù dice a Gabrielle: “Prendi il Mio sguardo. Prendi la Mia voce. Prendi il Mio amore”. Parole da custodire con cura per il momento decisivo.</p>
<p>Sarò Io / Abbiamo paura di morire. Il problema è il cambiamento, la trasformazione. Potremmo dire, dunque: abbiamo paura di cambiare. Si muore tante volte, nella vita: amare è cambiare, giorno dopo giorno, imparare a fare spazio, lasciare i propri beni, la terra dove ormai ci sentiamo a casa nostra, e compiere un esodo pieno d’incertezze. Gabrielle chiede a Gesù, pochi giorni prima di spirare: e dopo, cosa sarà? E Lui risponde: sarò Io, sarò sempre Io.</p>
<p>Comunque / Come amare Gesù? Un modo speciale ce l’abbiamo: amarlo nei fratelli. Possiamo fare a loro ciò che vorremmo fare a Lui. Il Vangelo di Matteo lo spiega bene. L’esame finale verterà su questo: avevo fame, avevo sete, e mi avete assistito. Rispondere ai bisogni, e prima ancora accorgersene. Per farlo, ci vuole una disciplina delle parole, dei gesti, dei pensieri. Bisogna aprirsi a Dio e dare agli altri quello che si è preso. Ringraziando comunque.</p>
<p>Il regno / Venga il Tuo regno: non sempre ci rendiamo conto dell’importanza di una richiesta come questa. Il regno di Dio è un’altra vita, che comincia qui, dalle piccole cose. Ogni vittoria sull’egoismo e sull’orgoglio è il regno che avanza, inesorabilmente, è la morte che recede.</p>
<p>Andare / Perché è così importante la preghiera? Perché è relazione, è credere nell’altro, riconoscere l’importanza della sua presenza. L’eterno bivio della vita è fra l’amore e l’egoismo: cosa vogliamo, l’uno o l’altro? Il primo porta con sé felicità, il secondo tristezza; il primo divisione, il secondo unità e pace. Dove vogliamo andare?</p>
<p>Molto meglio / Credere nell’amore non è facile: bisogna risalire la corrente, cambiare abitudini, passare dai vizi alle virtù. Abbandonare le reazioni immediate, dare spazio al Cristo, prima di parlare. Poi, però, ci si sente molto meglio.</p>
<p>Lui e basta / Gesù vuole l’esclusiva. Dev’esserci Lui e basta. Qualcuno potrebbe obiettare: ma se l’amore è fare spazio? Se il Cristo vuole tutto, non è per Lui, ma per noi. Solo con la sua presenza ininterrotta si riempie il nostro vuoto. L’amore purissimo lo sa, e si propone.</p>
<p>Uno specchio / Chi abbiamo nel cuore? Se l’essere è relazione, tutto dipende da qui. Se poi la relazione fondante è quella con Dio, la soluzione al problema della vita è avere nel cuore Gesù: cos’è mai un anima che lo ignora o lo disprezza? Ci vorrebbe davvero uno specchio per le anime, più utile di quello per i corpi. Un’anima senza Dio spaventerebbe, e sarebbe l’inizio di quella che il Vangelo chiama conversione.</p>
<p>La speranza / Sperare è una cosa seria. Speriamo nel bel tempo, in una giornata fortunata, in un incontro promettente. Ma la speranza in Cristo apre le porte del cielo, lo fa intravedere già quaggiù, in mezzo ai dolori e alla tragedie. La vera speranza dà una vista d’aquila, immette su una strada che porta alla meta senza deviazioni.</p>
<p>Il segreto / Gesù, nel Vangelo, lo spiega in tutti i modi: il segreto è l’unione, la fiducia. Noi, invece, siamo quelli che diffidano, che partono per un paese lontano, come il figlio prodigo. Salvo ritrovarci, puntualmente, nella carestia. Chissà se prima o poi ci lasceremo convincere. “Riversati in me”, dice il Cristo alla Bossis.</p>
<p>Consolati / Cerchiamo consolazione, da quando siamo nati, come scrive quel genio di Leopardi. Il quale, però, non aveva capito tutto il resto. Ossia che c’è un Dio che ci consola. Non solo, ma che – udite, udite – vuol esser consolato. Lo rivela il Cristo alla Bossis, spiegandole anche il modo: restandogli fedele.</p>
<p>Passaggio / Gesù è definito come Colui che passò facendo del bene. Sarebbe bello che si dicesse anche di noi: non coloro che sparlarono, ingannarono, ferirono; non coloro che ignorarono, disprezzarono, offesero; ma coloro che passarono facendo del bene. Cessi il male, venga il tuo regno, Signore.</p>
<p>Noi siamo qui / “Partì per un paese lontano” (Lc 15,13). Nella parabola del Padre misericordioso c’è la definizione più efficace di peccato, che è il campo della distanza da Dio, una tragica divaricazione di cammini. È logico, dunque, che la predicazione di Gesù cominci con l’annuncio contrario: “Il tempo è compiuto, e il regno di Dio è vicino (Mc 1,15). La nostra vita si gioca tutta in questa opposizione tra lontano e vicino. Sta a noi scegliere la collocazione: noi siamo qui.</p>
<p>Il servizio / Il servizio, a volte, è faticoso, a volte umiliante. Ti impegni senza risparmiarti, ma nessuno sembra accorgersene, nessun grazie ti raggiunge. Al punto che, andando a svolgerlo, già ti incupisci, già ti sorprende la tristezza. Eppure Gesù identifica il servizio con la gioia: se ne dichiara pieno, e nello stesso tempo si presenta come Colui che serve. Non resta che imparare da Lui, mettersi ogni volta alla sua scuola. E un giorno, pensando al servizio da svolgere, quello stesso servizio che ci rendeva tristi, sorrideremo felici, non sapendo perché.</p>
<p>Quaggiù / Cosa possiamo offrire a Gesù? Tutto: ogni piccola cosa che viviamo, possiamo porgergliela, come un dono ingenuo, come tra bambini. E cosa siamo, se non piccoli bambini che guardano il mondo stupefatti? Beati i puri di cuore, perché vedranno Dio. Anzi, cominciano già a vederlo, da quaggiù.</p>
<p>La realtà / Vieni, Signore Gesù: è il finale della Bibbia. Evidentemente, è la cosa più importante. Se Lui non ci venisse incontro, saremmo perduti, anche se fatichiamo a concepirlo. Il primo atto da compiere, dunque, è mettersi alla sua presenza, sentirlo vicino ed amorevole. È la realtà. Ma si può vivere anche di illusioni, pensando che sia assente.</p>
<p>Tutta un’altra cosa / Gesù vuole parole d’amore: perché non dirgliele? A volte pensiamo di conoscere la vita; poi, un bel giorno, ci svegliamo, e comprendiamo che è tutta un’altra cosa.</p>
<p>Il sorriso / Il sorriso è importante. Vuole dire: ci sei, ti riconosco, non avere paura. In fondo, viviamo ancora nella giungla. Potremmo dover contenderci, da un momento all’altro, un pezzo di pane, per una improvvisa carestia. Ma se ti sorrido, voglio dire: siamo qui, ora, abbiamo fiducia, nonostante.</p>
<p>Raccoglierci / Perché fare silenzio? Perché raccoglierci? Non dobbiamo mai dimenticare la lezione di Elia, la qol demama daqqa: la voce di silenzio sottile attraverso la quale avviene la comunicazione col Signore. Se escludiamo il silenzio, escludiamo Gesù. Ecco perché dobbiamo amare il raccoglimento, e praticarlo ogni volta che possiamo.</p>
<p>Se se ne accorgessero / Siamo distratti, ma Gesù ci attende. È uno specialista dell’attesa: anche quando tutti, perfino una madre o un padre, uno sposo o una sposa, perderebbero, quasi per forza di cose, la pazienza, Lui è lì, che aspetta. I cuori più duri vacillerebbero per un istante, se se ne accorgessero.</p>
<p>Parlare / Gesù desidera che gli parliamo. Noi fatichiamo a farlo: ci sembra inutile, come se le nostre parole sbattessero contro un muro di silenzio. Non è così: Lui ascolta attentamente, previene le richieste, suggerisce, ispira. Come scrive Isaia: non ce ne accorgiamo?</p>
<p>La Presenza / Se Dio ama, vuol dire che noi, suoi figli, dobbiamo essere sua memoria nel mondo. Le anime del purgatorio soffrono perché non vedono Dio: ciò significa che qui, sulla terra, è questa la cosa più importante. “Voglio vedere Dio”, diceva santa Teresa d’Avila, da bambina. “Vedere Dio in tutto”, raccomandavano i Padri. Ecco il segreto: rinnovare la presenza di Dio, ogni momento, al ritmo del respiro.</p>
<p>Veramente / Gesù vuole che lo amiamo. La sua richiesta non è come le nostre, mosse da un egoismo che pretende, che impone se stesso. Gesù chiede di amarlo perché fa bene a noi. Perché senza questo amore scivoliamo lentamente nella morte. Amiamolo, e troveremo quello che cerchiamo. Veramente.</p>
<p>Altro da fare / A Dio diamo il minimo, come fossimo a scuola, o al catechismo. Speriamo di cavarcela con poco, di sbarcare il lunario dell’eterno con qualche gesto formale. Povero Cristo: ci prova a chiederci di più, ma quasi sempre è deluso. Figurarsi, abbiamo altro da fare.</p>
<p>Passepartout / Il Cielo comincia qui: lasciandosi amare da Gesù, e riamandolo. Le cose importanti sono semplici, nonostante lo spessore e la complessità. Amore è la parola chiave, come se Dio avesse voluto consegnarci un passepartout, che desse accesso a Lui in qualunque istante della nostra vita.</p>
<p>Bellezza / Dio è bellezza. La verifica della verità, dunque, è quando affiora sulle la labbra questa esclamazione: che bello! È un impulso primordiale, la sensazione insuperabile dell’anima che, finalmente, respira. Predisponiamoci a questo evento quotidiano, speriamo ardentemente di poter dire, oggi, ora, anche noi: che bello!</p>
<p>Incontro / Prima o poi, gli altri ci deludono, come noi loro. È una legge necessaria, per capire che la nostra unione è con Gesù. È in forza di questa che andiamo incontro agli altri. E gli altri a noi.</p>
<p>Pensieri / Quanta gente mi dice preoccupata che si distrae durante la preghiera. Non bisogna dare troppo peso ai pensieri che scorrazzano, anzi, è meglio non farci proprio caso. Così si torna sempre al centro, là dove stare è necessario.</p>
<p>L’Essenziale / Può avere, Gesù, un limite nel darci, nell’amarci? Io sono l’infinito, dice alla Bossis. Possiamo stare tranquilli: se stiamo con Lui, nulla ci mancherà, dell’Essenziale.</p>
<p>Dare del tu / Non dobbiamo fare complimenti, con Gesù. È uno di famiglia. Più confidenza abbiamo, più naturalmente farà parte delle nostre abitudini, dei riti quotidiani, delle gioie e delle fatiche, insomma, di tutta l’esistenza. Dare del tu a Dio: cosa c’è di più grandioso?</p>
<p>Rovescio / Siamo pronti a giudicare. Con gli altri siamo molto severi. E dolci con noi stessi. Invece, dice il Cristo alla Bossis, dovremmo fare il contrario. A pensarci, il mondo andrebbe meglio. Esigere da sé, e comprendere gli altri: quanti attriti risparmiati, quante guerre scongiurate, e quanto ordine in più.</p>
<p>Purificarsi / La vita è purificazione, in pochi lo capiscono. Ma ancora meno sanno che amare Gesù è purificarsi: è un fuoco che brucia ogni residuo tossico, contagia la salvezza, e rende eternamente giovani. Il mistero è come si possa rinunciare, per sempre, a tutto questo.</p>
<p>Trasmettere / È impossibile non trasmettere qualcosa, lo intuiamo facilmente. Le recenti scoperte della fisica dei campi hanno svelato l’intreccio inestricabile di atomi e particelle subatomiche che costituisce l’universo. Questa coscienza aumenta la responsabilità di ciascuno nei confronti degli altri. Cosa trasmettiamo? Il Cristo invita la Bossis a essere per tutti la sua grazia: scelta migliore non può esistere.</p>
<p>La memoria dell’amore  /Mi convinco sempre più che il peccato non sia altro che una dimenticanza. Se, entrando in camera, il mio primo atto non è guardare il grande volto di Gesù, appoggiato alla parete in fondo, c’è qualcosa che non va. Dimenticare Dio è l’origine del male, come aveva capito Dostoevskij, e con lui i Padri della Chiesa. Ricordare è il frutto della grazia, il dono più importante: la memoria dell’amore.</p>
<p>Cinque pani / È nota la storiella di quello che chiedeva il miracolo di vincere la lotteria, ma non comprava il biglietto. Anche noi pretendiamo da Dio di venire esauditi, e ci dimentichiamo di pregare. La cosiddetta moltiplicazione dei pani insegna che Gesù ha bisogno di collaborazione: poi farà tutto Lui, sfamando migliaia di persone. Ma cominciando da cinque pani e due pesci, il nostro modesto contribuito.</p>
<p>L’istante / Se pensiamo di offrire la vita, tutta, per sempre, siamo presi dal timore. Ma possiamo offrire questo istante, e allora ogni cosa è immersa nell’amore, non dobbiamo preoccuparci di che accadrà domani.</p>
<p>Pensieri / Tendiamo a fare di Gesù una specie di marziano. Gli attribuiamo un distacco olimpico estraneo al suo cuore. Lui tiene a noi molto di più di quanto noi teniamo ai nostri affetti. E il fatto che lo pensiamo o meno, è per Lui di importanza capitale.</p>
<p>La speranza / Cos’è la speranza? È uscire da sé stessi ed entrare nel cuore di Gesù. È come ritrovare casa, dopo un lungo viaggio; rivedere la mia stanza, il Volto appoggiato alla parete, che mi aspetta da sempre.</p>
<p>Chi sia / È facile giudicare: ci facciamo un’idea e diventa un pregiudizio. La legge del branco accentua il fenomeno in modo esponenziale: la vittima predestinata non ha scampo. Ma il vangelo insegna: non giudicare. Perché non conosci l’anima dell’altro. Perché, in realtà, non sai chi sia.</p>
<p>Posti / La vita è una questione di priorità e di precedenze. Chi sta al primo posto? A chi cedere il passo? La tentazione è quella di mettersi davanti: agli altri, e poi, persino a Dio. Ecco perché Gesù intima a Pietro: vai dietro di me, satana. A ognuno il suo posto: il primo è Cristo, se vogliamo scegliere la vita.</p>
<p>Il test / Due che si amano si guardano negli occhi, si cercano. Il pensiero cade lì, si ferma, si riposa. Fai tante cose, ma pensi al momento dell’incontro, alla porta che si apre, alle parole che si abbracciano. Succede con Gesù? È questo il test a cui il credente dovrebbe sottoporsi.</p>
<p>Cosa manca / Gesù ci conosce. È la certezza primordiale, contemporanea all’altra: che ci ama. Due dati di fatto che dovrebbero bastare per cambiare una vita. Tutto ciò che accade è propedeutico a questa presa di coscienza: mi conosce, mi ama. Cosa manca per essere felici?</p>
<p>Giornata / Pensiamo che Gesù si interessi solo delle grandi cose: questioni trinitarie, escatologiche, salvifiche. E invece no: come dice alla Bossis, non possiamo immaginare quanto sia sensibile alle piccole cose. È bello saperlo. Organizziamo meglio la giornata.</p>
<p>Un’altra cosa / Quante volte Gesù ci sorride attraverso qualcun altro, ci fa giungere un bene per vie che solo a uno sguardo disattento appaiono fortuite. Se tutti vivessimo di Cristo, il mondo sarebbe un’altra cosa.</p>
<p>Più di tutto / 0gni volta che avete fatto queste cose a uno di questi miei fratelli più piccoli, l’avete fatto a me. Gesù dice sul serio. Se vogliamo compiacerlo, possiamo fare qualcosa di bello e di buono al nostro prossimo. È una delle verità più difficili da capire e realizzare. Ma una volta compresa, ti cambia la vita più di tutto.</p>
<p>Al nuovo giorno / La fede è desiderio, come dice Agostino, e se desideri amare, stai già amando. Possiamo liberarci dai sensi di inadeguatezza, dallo scoraggiamento che ci prende pensando di esserne incapaci. Desideriamo? Stiamo amando. Il cuore esce dal gelo, si riscalda, rivive, al nuovo giorno.</p>
<p>Che ne dite? / Il Cristo dice alla Bossis: circondami di amore. È bello pensare che la fede non sia timbrare il cartellino, ottemperare ai doveri indispensabili, ma un’attenzione costante, delicata, premurosa. Per me cambia tutto. Che ne dite?</p>
<p>La Porta / Ultimamente parlo spesso della porta: Maria Ianua coeli – Porta del cielo -, Gesù Porta delle pecore (uno degli ingressi di Gerusalemme, che portava al Tempio). Dice il Cristo alla Bossis: c’è una porta che dà accesso alla visione di Dio, ma occorre aprirla. I nostri incontri all’alba servono a questo.</p>
<p>Le parole bandite / Sappiamo quali siano le parole bandite: sofferenza, sacrificio. Sarà un caso che, come il Cristo dice alla Bossis, siano anche tra le più decisive per la nostra salvezza? Il Vangelo va controcorrente, sempre e comunque.</p>
<p>Come sempre / Gesù comunica con noi in molti modi. Se lo dimentichiamo, si fa ricordare con un segno di verità, di bellezza o di bontà. Per il Creatore non è così difficile utilizzare le note più toccanti di ciò che ha creato. A noi tocca fare attenzione, come sempre.</p>
<p>Sguardo / Diciamo sempre di guardare Gesù, ma è Lui che ci guarda per primo. Basta pensare al Padre misericordioso della parabola, che scruta la strada deserta sperando che il figlio ritorni, dal paese lontano in cui si trova. Appena ci voltiamo, cogliamo il suo sguardo trepidante, il suo ardente desiderio di abbracciarci.</p>
<p>Ogni momento / Dio opera sempre, per la nostra salvezza. Neanche noi restiamo con le mani in mano, perché aderiamo alla sua impresa, in ogni istante. Il seguace di Gesù non perde tempo, distilla ogni momento come un dono prezioso.</p>
<p>Calma / Dobbiamo restare calmi e sereni, anche nei momenti più difficili. È il consiglio che Gesù dà alla Bossis, mentre la Loira straripa. E aggiunge: il fiume riflette il cielo solo quando è calmo.</p>
<p>Tanta bellezza / Le lodi, i vespri, sono preghiere del mattino e della sera, per rivolgersi a Dio. Ma anche l’alba, il tramonto, capolavori del creato, sono un appello a ringraziare Chi ci ha dato tanta bellezza.</p>
<p>Prove / Dio ci sottopone a prove, grandi e piccole, per ricompensarci, perché desidera per noi un bene maggiore. Ogni prova dunque, è una porta: è il segnale che arriva un altro dono.</p>
<p>Di più / Gesù ama di più: con la rima è facile da ricordare. Per quanto ci impegniamo, non riusciremo mai ad amare come Lui, anche se dobbiamo provarci. Sarà Lui ad aiutarci, neanche a dirlo, perché non si fa vincere in generosità.</p>
<p>Un bicchier d’acqua / “Niente è piccolo per me”, dice il Cristo alla Bossis. È bello sapere che anche il gesto e la parola infinitesimi hanno un valore grande, per il Regno. Un solo bicchier d’acqua rimane per l’eternità (Mt 10,42).</p>
<p>Riposo / L’eterno riposo è un concetto che spiega un punto chiave della spiritualità. Qui, sulla terra, ci si dà da fare, ci si impegna. Il riposo viene dopo. Chi lo vuole anticipare, perde tempo.</p>
<p>Poter credere / Dio è musica: è la melodia dell’universo, la nota da cui è attraversato e che prende mille forme, ricordando la bellezza che apre la porta dello Spirito. Bisogna ascoltare la musica di Dio, per poter credere.</p>
<p>Cristalleria  /Dio ci vuole teneri, per aprire la strada del cuore. Sembra strana, in un mondo indurito dal peccato, che calpesta ciò che è fragile, la cristalleria delicata della carità. È una sfida che, credo, vale la pena di accettare.</p>
<p>La libertà felice / Siamo gli specialisti del secondo passo, ma Gesù desidera che facciamo il primo: prendere l’iniziativa, spargere il bene senza aspettarsi nulla. Solo così fiorisce la libertà felice del credente.</p>
<p>Indovinare / Un nemico insidioso è la fretta. Come può Gesù riempirci di grazia se non ci fermiamo almeno un poco? C’è una corsa buona e una cattiva. Sta a noi, come sempre, indovinare.</p>
<p>Dietro le quinte / Che effetto fanno le nostre parole? A volte siamo pessimisti, pensiamo che si perdano nel nulla. Poi ci accorgiamo che qualcosa è rimasto, non per nostro merito, ma perché Qualcuno, dietro le quinte, ha suggerito.</p>
<p>Esperienza / Non basta recitare il Gloria al Padre, al Figlio, in modo generico, dice il Cristo alla Bossis: bisogna chiedere questa gloria nell’uno o nell’altro degli atti che compiamo. Cosi il Signore entra davvero nell’esperienza quotidiana.</p>
<p>La sua mano / Chissà quante volte Gesù è stato il nostro cireneo, aiutandoci a portare la croce che noi trascinavamo. È ancora questione di attenzione: ogni sospiro di sollievo presuppone il suo braccio, la sua mano, che rendono più lieve il nostro peso.</p>
<p>Una grande cosa / Gesù ha sofferto molto per noi. Possiamo soffrire un po’ per Lui? La reciprocità con Dio sembra impossibile, ma un piccolo gesto, per Gesù, è una grande cosa.</p>
<p>Prima di parlare / Gli altri hanno bisogno di parlare: è questa la prima carità. Diciamo sempre: Parola di Dio. Ma Lui, prima di parlare, ascolta.</p>
<p>Benedizioni / Gesù dà importanza alle piccole cose. Anche alle benedizioni, che qui da noi si fanno, in certi casi, malvolentieri e con fatica. Come sempre, per capire il Vangelo, basta ribaltare i valori: è la bellezza che rovescia il mondo.</p>
<p>Metterci / Gesù, nell’atto di salvarci, ha messo tanto amore e tanta gioia. Dovremmo metterne anche noi, nell’esperienza quotidiana, sapendo di non poter eguagliare il nostro Dio.</p>
<p>In ascolto / Dio ci parla, ma fatichiamo a sentire la Sua voce. È una questione di lunghezza d’onda, una nota che richiede attenzione, un esercizio di silenzio. Come Elia sull’Oreb, dobbiamo rinunciare al fuoco, al vento, al terremoto. Solo allora ci si mette in ascolto.</p>
<p>Il tuo sorriso / Sarò il tuo sorriso di oggi, dice il Cristo alla Bossis. È bello pensarlo: anche quando non c’è nulla per cui essere contenti, quando la sofferenza trabocca e non si sa più dove sbattere la testa, Gesù sorride in noi. Sarà questo il potere dei figli di Dio?</p>
<p>Niente di peggio / Non credere che un santo sia stato santo ogni momento… ma c’è la mia grazia. Così il Cristo alla Bossis. È confortante pensare che il titanismo sia bandito, dalla fede cristiana. Non c’è niente di peggio della falsa perfezione.</p>
<p>Sartoria / Progredire spiritualmente significa credere che siamo unici e irripetibili. Bisogna che lo Spirito Santo lavori sulla nostra natura, diversa da ogni altra. L’abito su misura è un concetto che non dovremmo mai dimenticare.</p>
<p>Il resto / Non dovremmo avere paura di Gesù. È amico. Ai nostri peccati, dice il Cristo alla Bossis, ci pensa Lui. Dunque: confidenza, intimità; il resto lo ottiene l’amicizia.</p>
<p>Il silenzio / Il silenzio di Dio mette paura: si ha la sensazione di perdere la strada, e che tutto sia possibile. E invece, come dice il Cristo alla Bossis, significa soltanto che è il momento di agire. Bisogna operare sapendo di poter contare sul Suo aiuto.</p>
<p>Siamo noi / La predicazione di Gesù comincia con una informazione: il regno dei cieli è vicino. Non è di poco conto, perché spesso Dio ci è estraneo, indifferente. Sembra che si dimentichi di noi, che abbia troppo da fare. Invece, è vicino in un modo che non riusciamo a concepire. Sono nel tuo cuore, dice il Cristo alla Bossis. Forse siamo noi a dimenticarlo.</p>
<p>La cura / Meglio non parlare del male, dice il Cristo alla Bossis, perché in ognuno c’è qualcosa di bene, anche se in germe. Dovremmo riservare agli altri la stessa cura che Lui ha per noi. Cosi i conti tornerebbero, per grazia.</p>
<p>Pensiero / Pensare a Gesù. Per esempio, quando beviamo, col gusto dell’acqua che rigenera. Pensare alle labbra secche di Cristo, sulla croce. Quanto sarebbe sollevato, da questo memoriale!</p>
<p>Il meccanico / A volte ci guastiamo, ci inceppiamo. È come quando l’auto dà problemi, e si porta dal meccanico. Gesù è il meccanico dell’anima: ciò che cade sotto il suo sguardo, ricomincia a funzionare.</p>
<p>Il sogno di Dio / Collaborare con Gesù, fare della bellezza, verità e bontà un’opera comune: questo è il progetto. Unirsi sempre più nel trasformare il mondo in paradiso è il sogno di Dio, che ogni mattina ci contagia.</p>
<p>Gli amori / Quanti sono gli amori della vita! Ci innamoriamo di tutto, a cominciare dalle cotte di bambini un po’ cresciuti. Lascia gli amori per l’Amore, dice il Cristo alla Bossis. Ecco un consiglio da tenersi stretto.</p>
<p>La tasca di Dio / Gesù ama il Vangelo, e vorrebbe che l’avessimo con noi ogni momento: fra tutti i tascabili del mondo, è l’unico capace di infilarci nella tasca di Dio.</p>
<p>Lev shomea / Ci accorgiamo della differenza tra le parole e la Parola? È un buon test per verificare lo stato spirituale in cui versiamo. L’anima aperta ha un’antenna infallibile, in grado di captare la Parola che è all’origine di tutto. Signore, dacci un lev shomea (1Re 3,9), un cuore che sappia ascoltare.</p>
<p>Impossibile / L’avete fatto a Me (Mt 25,40). È uno dei punti più ardui del Vangelo. Vedere Cristo negli altri, certe volte, è un’impresa impossibile. È allora che bisogna ricordare le parole dell’angelo a Maria: nulla è impossibile a Dio (Lc 1,37).</p>
<p>Tenerezza / I bambini hanno bisogno di tenerezza, dice il Cristo alla Bossis. Quante volte ci è mancata, in nome di principi educativi, di discipline arcane, di strategie ineffabili. Ma spesso la verità è molto più concreta di un programma: le basta una carezza per diventare operativa.</p>
<p>Un’altra cosa / Gesù è L’Ostia, noi l’ostensorio; i raggi d’oro, le grazie che comunica attraverso di noi. Cosi dice il Cristo alla Bossis. Certo, da questa prospettiva, la vita è un’altra cosa.</p>
<p>La sostanza / Senza la misericordia non saremmo. Poi ci possiamo illudere sulle nostre forze, le capacità, i programmi che sembrano invincibili, assicurati contro ogni accidente. Il fatto è che l’accidente siamo noi: la sostanza è Cristo, la misericordia in Persona, che ci tiene in vita.</p>
<p>Restare / Abbiamo parlato tanto della sofferenza. Sta qui il pregiudizio verso il Cristianesimo: dicono sia una fede doloristica, al limite del masochismo. Ma l’egoista, di fronte alle contrarietà, non trova niente di meglio che fuggire, mentre chi ama è capace di restare là, sotto la croce, come Maria.</p>
<p>Intimità / Forse ci sfugge la concretezza dell’intimità con Dio. Ha bisogno di vicinanza, di silenzio, di raccoglimento. È come lo sposo con la sposa: non c’è niente di peggio della distrazione.</p>
<p>Finalmente / Ci sentiamo feriti dalla fragilità, spaventati dalla nostra insufficienza. Tendiamo a lasciarci invadere da un sentimento di resa, di scoraggiamento. È questo che vuole il Signore: che ci arrendiamo, che ci abbandoniamo, che diciamo, una volta per tutte e finalmente: pensaci Tu.</p>
<p>Rose immortali / Tutto passa, lo sappiamo. Come la rosa che sfiorisce e non conserva nulla dell’antico splendore. Solo Cristo è per sempre, e coloro che vivono di Lui, rose immortali sullo sfondo di illusioni estinte.</p>
<p>Le feste / Celebriamo le feste del Signore senza coglierne il senso fino in fondo. Per quanto riguarda il Corpus Domini, dice il Cristo alla Bossis, sarà autentico quando avrà le preferenze di tutte le anime. A Lui interessa la salvezza, più che il rito.</p>
<p>Lo sguardo / Vedere Dio: è tanto difficile? Solo per chi non guarda il cielo. Bisogna alzarsi presto, la mattina, restare davanti alla finestra, in attesa dell’alba. Ogni giorno è un colore diverso, uno sguardo pieno di sorprese inesauribili.</p>
<p>Il nome / Maria è la bontà, dice il Cristo alla Bossis. È bello sapere che, da qualche parte, c’è un rifugio, l’ultima Thule della nostra speranza. Maria è il nome che dovremmo pronunciare quando intorno vediamo soltanto cattiveria.</p>
<p>Ritrovarsi / La vera igiene mentale è stare davanti a Cristo liberandosi da ogni altro pensiero: essere tutti per Lui, per diventare se stessi. Perdersi in Lui, per ritrovarsi.</p>
<p>A Lui / Quando Gesù dichiara che ciò che facciamo agli altri lo abbiamo fatto a Lui, dice sul serio. Ogni sorriso, ogni parola o gesto d’amore non sono mai sprecati, e restano in eterno.</p>
<p>Amabilità / Siamo tentati di rispondere a tono: se qualcuno è sgarbato, lo siamo anche noi. Ma, dice il Cristo alla Bossis, il cristiano è amabile, anche se l’altro non lo è. Se siamo i più amabili, Lui sarà felice.</p>
<p>Tutto il resto / Ci perdiamo nelle minuzie, perdendo di vista l’intero, che è l’amore dato e ricevuto. È questo il pensiero felice, che rende felice tutto il resto.</p>
<p>Pensieri e parole  /Pensa in spirito di carità, dice il Cristo alla Bossis, perché i pensieri danno forma alle parole. Questo cortocircuito è decisivo. Le parole che uccidono provengono dai pensieri cattivi. Ma se la fonte è l’Amore, pensieri e parole miracolosamente cambieranno, e porteranno vita.</p>
<p>Il come / Gesù raccomanda alla Bossis la volontà di fare bene, insieme a un grande amore: non è la perfezione, dice, ma lo spirito di perfezione. È il famoso “come”, che di tanto supera ogni “cosa”.</p>
<p>Il mistero / A offrire non è solo Gesù, bensì anche noi. È il mistero del dolore, che dalla notte dei tempi l’umanità ha provato a investigare, con successi modesti. La questione è che il successo di Cristo è nella Croce, tema fra i più ostici per le nostre corde. L’unica è lasciarsi guidare dal Maestro: il mistero nascosto si svelerà davanti ai nostri occhi.</p>
<p>Troppo alto / Questo comandamento non è troppo alto per te, ci ricorda la Bibbia. E Gesù alla Bossis: non vi chiedo di essere angeli, ma santi secondo la vostra natura. Così ce la facciamo.</p>
<p>Tre fasi / Gesù raccomanda alla Bossis di dividere in tre fasi la giornata, dedicando al Padre il risveglio, al Figlio il tempo successivo alla messa, per poi addormentarsi in compagnia dello Spirito Santo. Si vive, così, in modo trinitario, ricordandosi di Dio in ogni istante.</p>
<p>Un’altra cosa / Con Dio, più si riceve, più si è umili. Gesù è il più umile di tutti. L’amore è così. Il potere è un’altra cosa.</p>
<p>Qualcosa di meno / L’estasi è una sfida: l’essere umano è fatto per perdersi nell’altro. Succede con la musica, e succede anche con Dio. Bisogna farne l’esperienza, per non accontentarsi di qualcosa di meno.</p>
<p>Il problema / Siamo sempre pronti a restare delusi per quello che gli altri non ci danno e che, secondo noi, meriteremmo senza dubbio. Gesù sposta il problema: pensiamo a dare noi; poi il mondo, se vuole, cambierà. Ci voleva Lui per spiegare che i nemici non sono quelli fuori, ma quelli dentro di noi, di cui difficilmente ci accorgiamo.</p>
<p>Tocco / Lo sguardo è importante, non sono sufficienti le parole. L’anima dev’essere toccata, altrimenti sfugge all’azione misteriosa dell’Amore.</p>
<p>Domande / Come può, Dio, amarci tanto? Siamo così miseri! Per la sua misericordia, risponde il Cristo alla Bossis. Che gli vuoi dire?</p>
<p>Angolazione / Il problema è vivere del contingente, di quello che passa. È la causa dell’angoscia di fondo che attanaglia le persone, con l’aggravante che non sanno da che cosa dipenda. Siamo fatti per l’eterno: la vita si capisce soltanto da questa angolazione.</p>
<p>Natura o Persona? / Oggi prevale l’idea che l’essere umano sia istintivo, che viva assecondando ciò che sente, senza mediazioni. È un equivoco grave, perché manca il dato che lo rende “umano”: un io che sceglie dove andare, cosa fare, se rivolgersi alla carne o allo spirito, in termini teologici. In una parola, non è la natura, ma la persona l’elemento decisivo. La natura è necessitata, la persona è libera. Per il credente, la Persona per antonomasia è Cristo: se vive di Lui, partecipa della sua libertà.</p>
<p>Simboli / Nella natura tutto è emblema, dice il Cristo alla Bossis: sta a noi imparare a leggere, tornare a scuola, come piccoli studenti incuriositi.</p>
<p>Passaggio / Ogni tanto, Dio chiede un sacrificio. Obiezione: a me lo chiede ogni momento! Sì, il sacrificio è un mistero, il segno del passaggio da uno stato all’altro, dall’eros all’agàpe, dalla natura alla persona.</p>
<p>Nuovi / Il primo comandamento è: ascolta. Non c’è niente di più decisivo. Se Dio ci raggiunge con la sua Parola, tutto torna a posto, per miracolo. Cominciamo la giornata così, e saremo nuovi.</p>
<p>Tra una cosa e l’altra / Abbiamo problemi di chiusura? Ci sembra che l’aridità dell’anima abbia raggiunto un livello di emergenza? Che neanche una tonnellata di tritolo potrebbe far saltare il muro che, giorno dopo giorno, abbiamo eretto in noi? La soluzione c’è. Come può il tuo cuore – dice il Cristo alla Bossis – restare chiuso davanti alle mie piaghe aperte? Pensiamoci, oggi, tra una cosa e l’altra.</p>
<p>Beninteso / Siamo prudenti, misurati, sempre attenti a non andare sopra le righe. Eppure, dice il Cristo alla Bossis, in amore non si esagera mai. Nel Suo amore, beninteso.</p>
<p>La via / C’è un modo bello di superare le prove: sorridendo, e pensando alle ferite di Gesù. È la via, misteriosa, della libertà.</p>
<p>La scala / Dio non ci chiama perché siamo bravi. Anzi, più siamo miseri, più siamo adatti a essere raggiunti. La scala del successo funziona al contrario, nel Vangelo: è quando si tocca il fondo che si è pronti per cambiare vita.</p>
<p>Anche la vita / Gesù ha lavorato per assicurarci il pane, e quanto gli è costato! L’Eucaristia è l’eterno miracolo di chi si sacrifica con amore e per amore, di chi dona con gioia anche la vita.</p>
<p>Soli / A volte ci sentiamo soli. È un ritornello che il prete sente spesso, a cui si può rispondere in un modo suggerito dal Vangelo: Io sono con voi, tutti i giorni, fino alla fine del mondo. Così l’evangelista Matteo conclude il suo racconto. In realtà, è un punto di partenza: sapere che non basta aprire gli occhi, la mattina; bisogna accorgersi dello straniero che ci cammina accanto, come a Emmaus.</p>
<p>Devo dire / Nessuno ci ama come Dio: basta credere questo. Del resto, non è una gran scoperta: è sufficiente elencare le infinite delusioni incassate dagli altri e da noi stessi. Il Cristo mi ama più di me, molto più del mondo messo insieme. Ecco, mi sento già meglio, devo dire.</p>
<p>Ragione / Abbiamo paura della sofferenza, è il piacere la nostra tendenza naturale. Gesù ci invita a essere contenti se possiamo offrirgli anche un piccolo dolore. L’amore vero è strano, a prima vista; poi, immancabilmente, ti accorgi che ha ragione.</p>
<p>Adesso / Gesù è nel presente: la Sua passione, la Sua croce, sono adesso. Unirsi a Lui significa vivere l’amore più intenso che esista, guardare negli occhi la liberazione.</p>
<p>Dialogo / La vita si comprende solo nel dialogo, perché nel rivolgermi all’altro mi vedo per quello che sono, e non nel circolo vizioso delle mie idee su me stesso, così spesso inesatte. Parlando, chiarisco la mia condizione e la sottopongo al parere dell’altro, che vede le cose da un’altra prospettiva. Confrontarsi è importante perché evita di cadere nella trappola di illusioni perniciose. Obiezione: l’altro può avere dei filtri che distorcono a loro volta la realtà. Ecco perché la chiave è il dialogo con l’Altro per eccellenza, Dio. Gesù è l’unico che mi conosce perfettamente, perché perfettamente mi ama. Cercando Lui, parlando con Lui, la vita si rivela per quello che è e che può essere.</p>
<p>Tenerezza / Gesù ha bisogno di tenerezza. Ma no, dài, è Dio! E invece sì. È Lui a dirlo alla Bossis. E questo intenerisce.</p>
<p>Parlare / Quando preghiamo, ci sembra di parlare al muro. E invece Gesù ascolta. Pensiamo che sia muto, e invece ci risponde. I film di don Camillo ci insegnano questo: con Dio ci si confida, si dialoga, come si fa con le persone che si amano.</p>
<p>Due / Abbiamo i mezzi per farci santi: la preghiera, i sacramenti, le opere di carità. Ma soprattutto il dialogo con Dio: si può dire che si amino due che non si parlano?</p>
<p>Consigli per gli acquisti / La società spinge a distrarci, perché deve contare su una sorta d’incoscienza: solo se non sono concentrato acquisto qualcosa che in realtà non serve. Gesù invita a raccoglierci, a conversare con Lui continuamente, perché così acquistiamo l’unica cosa necessaria, la sapienza indispensabile per vivere.</p>
<p>Più leggero / Dio non ci ha creati una volta per tutte: ogni mattina è una nuova creazione, dice il Cristo alla Bossis. È bello pensare che ogni giorno si comincia di nuovo. Tutto diventa più leggero.</p>
<p>Fede / Non giudichiamo il modo altrui di vivere la fede. Una devozione apparentemente superata può essere più gradita a Dio dell’ultima moda teologica, soprattutto in quest’epoca di rottamazioni inopportune.</p>
<p>La frequenza di fondo della vita / È importante il modo in cui ci si addormenta e ci si sveglia. Al mattino, aprendo gli occhi, recito il Magnificat, che dà la nota giusta a tutta la giornata: il grazie. Gesù dice a Gabrielle di assopirsi, la sera, nello Spirito Santo: “il vostro ultimo sospiro dev’essere nell’amore”. L’inizio, la fine, il nuovo inizio: scegliamo noi la frequenza di fondo della vita.</p>
<p>Delicatezza / La delicatezza di Gesù è inimmaginabile. A volte sembra che non voglia parlarci, e invece non vuole disturbare. Potremo mai esserne all’altezza? Chiediamolo, ogni giorno.</p>
<p>Cambiare / Gesù è sempre uguale, grazie a Dio. Noi dobbiamo cambiare: passare dal vizio alla virtù, dalla carne allo spirito, dalla natura alla persona. Lui è perfetto: anche se lo sentissimo lontano, sarebbe lì, con la stessa premura, la stessa attenzione irripetibile.</p>
<p>Un consiglio / Offrire a Gesù la propria morte: sembra assurdo. Ma è il consiglio dato dal Cristo alla Bossis. Come Io la offro al Padre, poi precisa.</p>
<p>Qualcos’altro / Donare con gioia: a questo, Cristo, tiene molto. E lo vuole anche per noi. Una rosa data con tristezza, arroganza, indifferenza, non è più una rosa. È qualcos’altro.</p>
<p>Oltre la notte / Offrire a Gesù, qualsiasi cosa: è il meglio che possiamo scegliere. È l’alba di un mondo nuovo, la rivelazione di ciò che siamo veramente, oltre la notte.</p>
<p>Libertà / Potremmo pensare: per Gesù è facile infiammare d’amore le persone. Un giorno, in tram, Gabrielle glielo chiede. Ma Lui risponde tristemente: non lo vogliono.</p>
<p>Dalla fine / Sapremo morire? Il Cristo dice alla Bossis: fai spesso delle prove generali. Constatazione o esortazione? In ogni caso, siamo invitati a meditare sulla questione più importante: la vita si capisce dalla fine.</p>
<p>Inutile  /Gesù raccomanda alla Bossis che non sia una fatica pregare. Che sia una cosa semplice, come una chiacchierata in famiglia. È consolante sentire questo appello: è come smontare, in un momento, un’impalcatura complicata e inutile.</p>
<p>Ci abbaglierà / Se potessi vedere il mio splendore in questo momento! dice il Cristo alla Bossis, durante la comunione. Quanto essenziale invisibile agli occhi, quanto amore ignorato e trascurato. Ma prima o poi esploderà, ci abbaglierà, la luce.</p>
<p>Pensarci / Gesù chiede di offrirgli qualche sofferenza, perché in cielo non potremo farlo. Se non dicesse Lui queste cose, alla Bossis, chi mai ci penserebbe?</p>
<p>Il cortocircuito / La Misericordia divina esiste perché esiste la nostra piccolezza: è il cortocircuito necessario. Se ci facessimo grandi, come spesso accade, rimarrebbe solo la Giustizia.</p>
<p>Se stessi / Mettere il cuore sul cuore di Gesù, accoglierne la sofferenza, purificarsi: è il consiglio di Cristo alla Bossis, controcorrente. S’impara ogni giorno di più a essere se stessi.</p>
<p>Mangiare / Nutrirsi di Gesù, considerarlo il nostro cibo. È un simbolo, ma anche la realtà. Chi non mangia la mia Carne e non beve il mio Sangue non ha la Vita, dice nel Vangelo. Va preso alla lettera, in un certo senso: dalla carestia all’Eucaristia, questo è il cammino.</p>
<p>Quello decisivo / Ci lamentiamo, anche solo tra noi, anche senza parole. Gesù ci dà due chances: primo, offrirgli le nostre sofferenze; secondo, considerare le Sue. Quest’ultimo atto dovrebbe essere quello decisivo.</p>
<p>Uno e due / L’esame di coscienza ha un solo tema: il bene, l’amore per Gesù. Direte: sono due. No, perché convergono nella santità.</p>
<p>Sempre lo stesso / Diciamo: Gesù non mi parla, non mi ascolta. Ma dovremmo chiederci: lo vogliamo veramente? L’effetto della parola e dell’ascolto è sempre lo stesso: ci cambia. E se temessimo questo?</p>
<p>L’infinito / L’amore condivide: ciò che è di Gesù è anche mio. Certi pensieri spalancano un abisso: di amore, di luce. Un infinito in cui naufrago e sono salvato, al tempo stesso.</p>
<p>Dettagli / Dio non può non amare. Ama certamente l’umile, chi si apre alla sua misericordia. È libero, ma è amore. Anzi, è l’Amore. C’è da fondarci una vita, su questo dettaglio decisivo.</p>
<p>Consigli / Puntare a dire esattamente le parole delle preghiere, come a volte facciamo? No, meglio amare Gesù, sorridergli, con lo sguardo interiore, la tenerezza dell’amico. Non è una mia idea: lo consiglia il Cristo alla Bossis. E io imparo la lezione.</p>
<p>Sforzi / Una conversazione di poche e brevi parole: minore è lo sforzo, più amore c’è. Così il Cristo alla Bossis, nel darle consigli per il dialogo con Lui. Non smetti mai di sorprenderci, Gesù.</p>
<p>Tutto / Gesù si dona totalmente e chiede di fare altrettanto. Altrimenti, dice alla Bossis, l’unione non è completa. È un criterio che non lascia spazio ai compromessi, alle mezze misure. Tutto dev’essere incluso: corpo, psiche, spirito; niente di più, niente di meno.</p>
<p>Doni / Non dobbiamo temere di guardare i nostri pregi o ciò che riusciamo a ottenere, nella vita. L’umiltà non è misconoscere il bene, anche proprio; ma riconoscere che è un dono di Dio.</p>
<p>Scomodità / Nella Lettera ai Filippesi, si esorta a considerare gli altri superiori a sé stessi. Si può restare perplessi, ma il Cristo dice la stessa cosa alla Bossis: “Esercitati nel rivolgerti al prossimo nell’atteggiamento di un inferiore”. La verità sarà anche scomoda, ma sintonizza con Dio.</p>
<p>Andarsene / Gesù muore gridando. Gridando d’amore. Alla fermata di un treno, dice alla Bossis: “Quando la tua vita si fermerà, che sia per un grido d’amore! “. Così fosse anche per noi: sarebbe bello andarsene.</p>
<p>Cos’altro / Non sottovalutiamo le attenzioni indirizzate a Gesù: anche un nostro sorriso può renderlo felice. È l’amore: cos’altro potrebbe essere, trattandosi di Dio?</p>
<p>Da cosa / Da cosa è attratto Gesù? Da un bel paesaggio? Quello l’ha fatto Lui. Da cosa, allora? Dall’anima umile, che si lascia plasmare da Lui liberamente e per amore.</p>
<p>Insegnamenti / Quando siamo altezzosi, ciò proviene dalla nostra bassezza; se siamo servi degli altri, questo ci fa grandi. Gli insegnamenti del Cristo alla Bossis sono come un tesoro in qualche angolo del cuore.</p>
<p>Sorrisi / Un sorriso cambia tutto. Chissà perché lo sottovalutiamo. Il Cristo raccomanda alla Bossis di sorridere al prossimo come fosse Lui. Anzi: sono Io il prossimo, precisa.</p>
<p>Vite Vita / La scelta dell’immagine, per il mio sacerdozio, è caduta sul brano evengelico della vite e dei tralci. Oggi, più che mai, mi sembra necessaria. Senza Cristo, non solo non c’è un senso: non c’è vita.</p>
<p>Dall’eterno / Lo Spirito è creativo: come la terra produce frutti e fiori, così la persona che imita il Creatore non può essere sterile. Il Cristo lo dice alla Bossis; ricordiamolo anche noi, per far fiorire ogni giorno che viene dall’eterno.</p>
<p>Proporzione / C’è una proporzionalità precisa tra il darsi agli altri e il ricevere da Cristo. Lo dice Gesù a Gabrielle, conviene crederci.</p>
<p>Distrazioni / Siamo distratti, con Gesù. Anche dopo la comunione, rischiamo di pensare ad altro. Se nel salotto c’è una persona molto amata, dice il Cristo alla Bossis, non ci si mette alla finestra a guardare i passanti.</p>
<p>Cambiare / Quando ci comunichiamo, Gesù dimora in noi per tutta la giornata. Un buon motivo per dirgli che lo amiamo. E se glielo diciamo, la giornata cambia, perché siamo noi stessi, finalmente.</p>
<p>Giorno dopo giorno / Vorremmo ottenere tutto e subito, anche nella vita spirituale. Gesù invita Gabrielle alla pazienza, evocando l’avanzare impercettibile del tempo, il  succedersi delle stagioni, così lento. Giorno dopo giorno, qualcosa accade, anche se non ce ne accorgiamo.</p>
<p>Dolore e libertà / Gesù ha sofferto per tutta la vita, ci vuol poco a capirlo. Un Dio che si fa carne soffre nella carne la libertà dell’uomo, male esercitata. L’esistenza terrena del Cristo è stata un dolore offerto per metterci in grado di orientare in senso nuovo la nostra libertà.</p>
<p>Cosa vogliamo / Perché nasciamo? Perché viviamo? Per la santità, dice il Cristo alla Bossis. E precisa: per essere santi bisogna, innanzitutto, volerlo essere. È una bella verifica: noi cosa vogliamo?</p>
<p>Un Dio così / Come può stare, Dio, in un pezzo di pane, in un poco di vino? ci chiediamo. Con tanta gioia, risponde il Cristo alla Bossis. Che gli vuoi dire? Sono felice di aderire a un Dio così.</p>
<p>Regali / Essere coscienti del niente che siamo: è un esercizio utile. Le nostre qualità sono un dono venuto dall’Alto, un regalo inaspettato, come quelli trovati all’alba dai bambini, nella festa dell’Epifania.</p>
<p>L’Essere / Cosa possiamo dare, se non ciò che ci è donato? Il Cristo lo conferma alla Bossis, e questo consola: è l’Essere che conta, il resto è niente</p>
<p>Ironia / A volte dubitiamo della presenza di Gesù: siamo così, non facciamone un dramma. Il Cristo lo sa e dice alla Bossis: fa’ come se fosse vero. L’ironia di Dio non ha rivali.</p>
<p>Fermarsi / Gesù invita a fermarsi, a stare con Lui. Solo se ci liberiamo dall’ingombro dell’azione può parlarci. E solo così l’azione non sarà più un peso.</p>
<p>Aggiungere / A volte dipendiamo dal giudizio altrui; ci sentiamo feriti quando ci calunniano. Il Cristo dice alla Bossis: bisogna che tu sia come il tuo Sposo. Altro da aggiungere?</p>
<p>Spostarsi un po’ / Pensiamo che Dio non ci parli, ma siamo noi che non parliamo a Lui. A volte, basta spostarsi un po’, per rivedere il sole.</p>
<p>Nulla / Se amiamo il prossimo, amiamo Gesù; se siamo al servizio del prossimo, siamo al servizio di Gesù. Diciamoci la verità: se della fede non si capisce questo, non si è capito nulla.</p>
<p>Siamo / Siamo luce, perché veniamo da Dio. Poi siamo bravi a seppellirci nelle tenebre, a nascondere anche l’ultimo barlume di vita e di sapienza. Ma ogni giorno è un richiamo, un invito a risplendere. Più darai luce, più ne conserverai, dice il Cristo alla Bossis.</p>
<p>Creato / Parlare con Gesù, confidarsi con Lui: a voce bassa, dice il Cristo alla Bossis, come fanno i cardellini tra loro. Andiamo a scuola, guardandoci attorno, imparando da quello che ha creato.</p>
<p>Qualcosa / Il sangue di Gesù lava il mondo: sembra roba per santi. A me pare ogni giorno di più che i santi siano i soli a capirci qualcosa della vita.</p>
<p>Dimmi cos’è / Cos’è importante, nella vita? La famiglia, gli amici, il lavoro; ognuno ha un suo elenco dettagliato, che comprende perfino le “cose”: il cellulare, l’automobile, la casa ai monti o al mare. Il Cristo dice alla Bossis: cosa ti resta da fare sulla terra se non amare il tuo prossimo per Me? Come dire: al fin della licenza, Io tocco.</p>
<p>Di là / Andare al di là: questo è la fede. Passare all’altra riva, dice il Vangelo. Lo fa lo spirito. La materia, di per sé, sta dalla sua parte. Non si schioda.</p>
<p>Distanze / Dio ci vuole umili, semplici. I più umili, i più semplici. Questa è la sana concorrenza: superare l’altro in umiltà e semplicità. La distanza tra la vita e il Vangelo, qui, è evidente.</p>
<p>Cura / L’amore si moltiplica: è qualcosa di vivo, che si accumula strato su strato, come i cerchi dell’albero. È il tesoro del cuore, l’unico, fra tanti, da custodire con cura.</p>
<p>Mancanze / A volte pensiamo di non essere degni di avvicinarci a Gesù: abbiamo tante mancanze! Il Cristo dice alla Bossis: vieni lo stesso, vieni sempre! Credi in Me. Credi nella forza del mio Cuore.</p>
<p>Sorrisi / Il sorriso è importante. Lo riconosco io, che a farlo fatico, certe volte. Il Cristo dice alla Bossis: non parlare mai senza sorridere. Una bella sfida, non trovate?</p>
<p>Mi piace / Oggi domina il “mi piace”: la gioia sembra consistere in questo segno grafico che può assumere diverse forme: un sorriso, un cuoricino. Il Vangelo dice, invece, che la gioia sta nel cercare ciò che piace a Dio: solo il Cuore di Cristo è in grado di rispondere al nostro desiderio più profondo.</p>
<p>Ai posteri / Cosa ci chiede Gesù? Di unire le nostre azioni alle Sue. È così difficile? chiede alla Bossis. Ai posteri l’ardua sentenza.</p>
<p>Seminare / A Dio piace la parola seminare: una delle parabole note del Vangelo si incentra su questa attività. Ecco perché il Cristo dice alla Bossis: semina in te conversioni. Un bel modo di accendere, dentro, il desiderio di cambiare.</p>
<p>Consolazioni / C’è distrazione e distrazione. Se non vengono per colpa tua, dice il Cristo alla Bossis, ti do le stesse grazie che avresti avuto senza distrazioni. Dio guarda al cuore, ci ricorda la Bibbia. C’è qualcosa di più consolante?</p>
<p>Il cuore di un Dio / Ci sembra strano che Dio ci ami, tanto ci sentiamo poco amabili. Ci arrovelliamo, senza mai raccapezzarci. L’unica risposta possibile è quella che dà il Cristo alla Bossis: puoi comprendere il cuore di un Dio?</p>
<p>Il perdono / In stato di grazia: che vuol dire? Semplicemente, che ci si è riconciliati. Come quando si fa uno sgarbo, o si litiga oltre un certo segno, si chiede scusa. Siamo fatti per l’unione, e il posto dove andiamo non conosce attriti né fratture.</p>
<p>Osare / Gesù vuole che osiamo: per esempio parlandogli, esprimendogli i nostri sentimenti, chiedendo che comunichi anche Lui, interiormente. Cos’è la fede, senza confidenza? Osare con fiducia, questo vuole.</p>
<p>Lo stesso / Dio è umile: si nasconde in un poco di pane, e un po’ di vino. Faresti lo stesso? chiede il Cristo alla Bossis. Una domanda da girare a noi.</p>
<p>Ai più / Dio rispetta l’anima: è onnipotente, ma molto delicato. Il Cristo dice alla Bossis: se i tuoi sentimenti sono insufficienti, prendi i miei. Una proposta che ai più risulta incomprensibile.</p>
<p>Me lo segno / La routine della vita è insidiosa: valeva anche per Gabrielle che, una volta, se ne lamenta con Gesù. La risposta di Lui è una lezione di vita: per Me, quando Mi ami, è sempre una novità. Adesso me lo segno.</p>
<p>Casa / Qual è la nostra patria? Qual è la nostra casa? Si scopre un po’ alla volta, marciando nella notte. Più ci allontaniamo dal punto di partenza, più la casa è vicina, più stiamo ritornando in patria.</p>
<p>Da ora / Sono folgoranti certe parole che il Cristo rivolge alla Bossis: all’inferno ci sono delle vergini, ma non ci sono persone umili. Viene voglia di ricominciare, ma l’importante è cambiare da ora.</p>
<p>O almeno / La preghiera è come un canale, dice il Cristo alla Bossis: occorre che l’estremità dell’attenzione sia fissa in Dio, altrimenti la grazia non scorre nell’anima. Uno di quei suggerimenti che ti cambiano la vita. O almeno il modo di pregare.</p>
<p>Da gran tempo / La speranza è non toccare più il fondo, dopo esserne risaliti per miracolo. Ma anche questo è grazia. Se non fosse un dono, tutto ciò che viviamo, saremmo affondati da gran tempo.</p>
<p>Lì / Dio sta nell’intimo. Amare la stanza in cui si prega, amare il cuore, in mezzo alla folla: questo è il consiglio di Cristo alla Bossis. Lui sta lì. È una voce di silenzio sottile, che dà senso a tutto.</p>
<p>Il paradiso / Il Signore ci manifesta la Sua estrema bontà: con la bellezza del creato, con un esito al di là delle attese, con una gioia improvvisa, che non sai da dove venga. Teniamocelo stretto, il paradiso.</p>
<p>Anche la tua / Se Cristo è il senso dell’universo, più se ne prende coscienza, meglio è. Dovremmo aumentarlo negli altri, come dice Egli stesso alla Bossis. In fondo, è la missione di tutti, anche la tua.</p>
<p>Chiaro / Vogliono cambiare il Padre nostro, ma Dio ci induce davvero in tentazione. Dice il Cristo alla Bossis: ricevi ogni prova come proveniente dalla Mia mano, e ricordati che Io ho abbracciato la Mia croce. Più chiaro di così…</p>
<p>Buone idee / A volte siamo esausti, pensiamo di non farcela: anche un passo diventa pesante, come dovessimo prendere il mondo sulle spalle. Che fare, in questi casi? Quando sei stanca, pensa a Me stanco, dice il Cristo alla Bossis. Un’altra buona idea da conservare.</p>
<p>Libero / Non basta portare la croce: bisogna prenderla, dice il Cristo alla Bossis. Ne parlavo ieri, confessando una persona. Non possiamo subire, dobbiamo scegliere: un atto umano è sempre un atto libero.</p>
<p>All’altra riva / Dio ci ha amati per primo, dice la Bibbia. È essenziale prendere l’iniziativa: vuol dire che rischi, ti sbilanci, accetti di comprometterti con l’altro. Chi non ama non fa mai questo salto nel buio: non passa all’altra riva, come il Cristo fa spesso, nel Vangelo.</p>
<p>Un bel modo / Come in cielo così in terra: affascina questa equivalenza, come ci fosse un canale segreto che collega i due mondi, come non esistesse soluzione di continuità fra l’eterno e il tempo. Dice il Cristo alla Bossis: dammi il buongiorno a ogni risveglio come se tu entrassi in cielo. Un bel modo di cominciare la giornata.</p>
<p>Come ormai sappiamo / Gesù ha portato il cielo sulla terra. Guardare Lui, farne il punto di riferimento assoluto, ci fa vivere in un riflesso di paradiso. Chissà perché lo desiderano in pochi. E non è merito loro: tutto è grazia, come ormai sappiamo.</p>
<p>Piccole cose / Siamo convinti che alcune cose non abbiano valore, che siano ininfluenti nel significato generale della vita. Per questo le facciamo senza amore. Dice il Cristo alla Bossis: quando piallavo legna, forse che questo non contava per salvare il mondo?</p>
<p>In giro / Spesso preghiamo distraendoci, pensando a tutto, meno che a Dio. A Gabrielle che pregava meccanicamente in tram, soffermandosi su passanti e negozi, Gesù dice amabilmente: se fossi semplicemente un uomo, ti domanderei: mi stai prendendo in giro?</p>
<p>Desideri / La fede è desiderio, sosteneva Agostino. E il Cristo dice alla Bossis: desidera! desidera! Desiderare è allargare la capacità di ricevere. Diamoci da fare.</p>
<p>Limite / Noi viviamo della luce di Gesù, che si riflette nell’anima. La bellezza è tutta lì. Come si fa a stare senza? È come essere proprietari di una reggia e vivere in caserme piene di topi e di serpenti. Tutto è possibile, ma tutto ha un limite, persino la follia.</p>
<p>La verità / Non siamo andati dietro a favole, ricorda la seconda lettera di Pietro. A volte, parlando della fede, può sembrare di perdere il tempo in fantasie. Per prima cosa cerca la verità, dice il Cristo alla Bossis. Dio la vede così.</p>
<p>Al suo posto / Dio non spreca nulla, dà a ciascuno le grazie che servono. È inutile chiedere i doni di questo o quel santo. Qui e ora ci vuole qualcos’altro: quello sarà concesso, come in un mirabile mosaico in cui ogni tessera è al suo posto.</p>
<p>Tutto il resto / Gesù ci ama in mille modi, è presente in ogni istante con la Sua bontà dalle infinite sfumature. Un buon esercizio è coglierne qualcuna, per poter immaginare, in minima parte, tutto il resto.</p>
<p>Protezione / Il segno della croce ci protegge. Se vogliamo liberarci da ogni forma di negatività, basta compiere questo gesto con fede. Lo garantisce il Cristo alla Bossis: quando fai il segno della croce, ti chiudo dall’alto in basso e in tutta la tua larghezza. Altro che superstizioni.</p>
<p>Cardiologia / Nel Pater recitiamo sempre: venga il Tuo regno. Dice il Cristo alla Bossis: quale amore tenero e puro quando potrai dire: il Tuo regno è venuto! Una questione temporale, ma soprattutto cardiologica.</p>
<p>I migliori / Abbiamo bisogno di ribalta, di occupare i primi posti, non fosse altro che alla mensa di casa o al tavolo del bar. Gesù dice a Gabrielle: quando puoi, non apparire, nasconditi in me, amami in modi sempre nuovi. I consigli di un Dio sono i migliori.</p>
<p>Abbandono / La forza di Dio è la gioia. È qualcosa che il mondo sperimenta raramente. Per questo bisogna affidarsi, compiere il gesto di lasciarsi andare. L’errore è voler fare da soli, la pretesa testarda dell’autosufficienza. Ma la gioia sta dalla parte opposta, nell’abbandono fiducioso.</p>
<p>Lui e io / A volte ci scoraggiamo per i nostri difetti, pensiamo di non venirne fuori. Sono i vicoli ciechi a cui la Provvidenza ci indirizza, per convincerci che da soli non possiamo nulla. Lui e io, questa è la formula, come aveva compreso Gabrielle, innamorata di Gesù.</p>
<p>L’altra riva / A volte il nostro modo d’amare è narcisistico, è un compiacersi di certe parole o certi atteggiamenti. Gesù dice a Gabrielle: non essere amabile per amore dell’amabilità. Sii amabile per farmi piacere. Il criterio è sempre l’altro: bisogna passare all’altra riva.</p>
<p>Soli / A volte ci sentiamo soli: ne soffriamo, ci crogioliamo, in questo stato d’animo. Gesù dice a Gabrielle: non bisogna lasciarmi solo! Ecco come si supera la nostra solitudine: consolando la solitudine di Dio.</p>
<p>Il bello / L’amore resta per sempre. Gabrielle ringrazia Gesù per tutte le Ostie ricevute. Lui le dice: tu le hai sempre, perché un’Ostia ricevuta è data eternamente. È il bello di essere Dio: un Suo regalo non si può più perdere.</p>
<p>Sete / Gesù, sulla croce, dice: ho sete. È sete di salvezza per l’umanità, un desiderio di riscattare dalla morte del peccato. La nostra occupazione principale dovrebbe essere questa: dissetarlo.</p>
<p>Su misura / A Dio chiediamo questo e quello. Non siamo mai paghi di esprimere esigenze e desideri, come fosse un cilindro da cui estrarre ogni volta la sorpresa. E se lasciassimo fare tutto a Lui? È l’unico in grado di confezionare abiti davvero su misura.</p>
<p>Quella di Dio / Siamo distratti. La preghiera, spesso, si riduce a pensieri e parole smarriti nel magma delle fantasie. Gesù dice a Gabrielle: per parlare in casa tua, occorre che tu ci sia. Folgorante semplicità, quella di Dio.</p>
<p>L’unica formula / Dimenticarsi di sé stessi e aderire al Signore: questo è il criterio. L’amore nuziale si realizza così. Il Cantico dei cantici esprime l’esigenza di perdersi nell’altro, accogliere il suo dono, ritrovando se stessi nell’abbraccio. Jung la chiamava unione degli opposti, la formula vincente nella chimica del Tutto.</p>
<p>Chiari del bosco / La preghiera, dice il Cristo alla Bossis, è come un faro che gira, e va a captare al largo. È un’immagine bellissima. Luce nell’ombra, chiarezza nell’oscurità. Chiari del bosco, avrebbe detto Maria Zambrano, grande filosofa spagnola.</p>
<p>Accontentarlo / Cosa chiediamo a Cristo? Potremmo domandare, per esempio, di non andare in purgatorio, per vederlo al più presto. È quello che Gesù dice a Gabrielle, precisando che questo desiderio gli fa piacere e lo onora. Siamo ancora in tempo per accontentarlo.</p>
<p>Provarci / Ci capita di preoccuparci: per un impegno difficile, una sofferenza che ci aspetta, il timore di non essere all’altezza. Gesù dice a Gabrielle: e se sostuissi i pensieri che ti preoccupano con pensieri di tenerezza verso di Me, non credi che sarebbe più utile e che saresti più felice? Dovremmo provarci.</p>
<p>Esserci / Parlare con Gesù pensando a Gesù: è importante per Lui. Non fare come in tante altre occasioni, in cui si pensa ad altro. È la Presenza che richiede presenza, l’Essere che richiede l’esserci.</p>
<p>Vedere / Vorremmo vedere Gesù, condividere il privilegio degli apostoli, dei primi discepoli, dei peccatori e dei malati, che fecero l’esperienza anche fisica della presenza del Cristo. Ma Lui dice a Gabrielle: se tu Mi vedessi, non avresti alcun merito nell’amarmi. Godiamoci così la nostra fede.</p>
<p>Mi pare / Nel Vangelo non si narra tutta la sofferenza di Gesù: quanti dettagli avrebbero suscitato sdegno, amore, compassione? Gabrielle gli chiede: come mai gli evangelisti non hanno detto tutto? Le risponde il Cristo: non sarei stato amato di più. C’è da riflettere, mi pare.</p>
<p>Intimità / Abbiamo bisogno di motivazioni, di spinte interiori. Lo diceva Agostino: la fede è desiderio. Perché cercare la confidenza con Gesù, “perdere tempo” per fermarsi a pregare, a meditare? Un motivo convincente potremmo trovarlo in queste parole del Cristo alla Bossis: i Miei intimi sulla terra saranno i Miei più intimi in cielo.</p>
<p>L’anima / Esiste ancora l’anima, nel mondo della scienza? Non basta affermare che c’è, per noi credenti. Dobbiamo aiutare Dio a salvarne il più possibile, con la preghiera e con l’amore.</p>
<p>L’opera / L’opera da compiere è educare all’Amore, alla Verità, alla Bellezza. Il mondo ha un bisogno disperato di questa prospettiva. Chi è cosciente di ciò, sente il bisogno di mobilitarsi, in una sorta di missione speciale. Tutto concorre all’eclisse dei valori. Le grandi lobby non hanno interesse a risvegliare l’anima: al contrario, vogliono sopirla, per raggiungere meglio i loro fini. Chiunque abbia a cuore le sorti del mondo, desidera consacrare la vita a questo compito, ignorando la voce che continuamente suggerisce: lascia perdere, chi te lo fa fare. È la voce del nemico, il distruttore, colui che ha ridotto la società occidentale così come vediamo. È ora di unire le forze per permettere che emerga la parte migliore di noi stessi, per liberare la possibilità di una vita guarita nel profondo, risorta dal nucleo incandescente del Bello, del Buono e del Vero. Cominciamo da oggi: domani potrebbe essere già tardi.</p>
<p>Il dovere / Credendo, c’è il rischio di non stare coi piedi per terra, di sentirsi cittadini del cielo prima del tempo. Il Cristo dice alla Bossis: ti raccomando il momento presente, il dovere di stato.</p>
<p>Il cuore / Cosa desideriamo? È una domanda che bisogna porsi di frequente. La fede è desiderio, secondo Agostino. Gesù dice a Gabrielle: sarò per te quel che tu desidererai che Io sia. Il segreto è sempre quello, il cuore.</p>
<p>In preghiera / Quando preghiamo, tendiamo a distrarci, a perdere concentrazione. Gesù consiglia a Gabrielle di pensarlo in qualcuna delle azioni del Vangelo, soprattutto nella sofferenza: ciò darebbe più forza alla preghiera. Anche alla nostra.</p>
<p>La notizia / A volte ci sembra di soccombere sotto il peso del male. In particolare il male che noi stessi abbiamo fatto, quello che chiamiamo peccato. Gesù dice a Gabrielle che l’amore è più grande di tutti i nostri sbagli: questa è la notizia da diffondere.</p>
<p>Il segno / Quando gli esseri umani si scambiano un segno, amano che l’altro lo porti con sé. Gesù ci ha dato il segno della croce e vorrebbe che lo facessimo spesso: come memoria d’amore e di unione, dice a Gabrielle, invitandola a non mettere distanze tra lei e Lui.</p>
<p>Tuttunità / Tutto nasce per incontrarsi, per unirsi. Oggi persino la scienza, con la fisica quantistica, ci dice che ogni cosa è collegata alle altre, in una trama di particelle minuscole che si rincorrono dovunque. L’amore è qualsiasi assenza di separazione, dice il Cristo alla Bossis. Il diavolo è il divisore, colui che cerca disperatamente di sfregiare il gran progetto di Dio.</p>
<p>Qui / La preghiera è il segreto. Non la preghiera sciatta e distratta, fatta per semplice dovere. Parliamo della preghiera che va verso il centro, mettendoci in contatto con Dio, con gli altri, con noi stessi. Cerchiamo dappertutto, ma la risposta è qui.</p>
<p>Forse / Come mai le sofferenze della croce non hanno salvato tutti gli uomini? Alla domanda di Gabrielle, Gesù risponde che ha aperto il cielo per tutti, ma c’è la libertà; siamo noi che dobbiamo chiedere la salvezza degli altri e soffrire per loro. Come mai non ci avevamo pensato?</p>
<p>Responsabilità / Perché il primo annuncio della nascita del Cristo è stato dato ai pastori? Perché sono immagine dei Miei cari preti, dice Gesù a Gabrielle. E aggiunge: altri Me stesso. Bella responsabilità, aggiungo io.</p>
<p>Io non ti abbandono / Vogliono cambiare il Padre nostro. Dovremmo correggere così: non ci abbandonare alla tentazione. Dio ci abbandona? No, semmai ci mette alla prova. Il Cristo dice alla Bossis: perché mi abbandoni? Io non ti abbandono.</p>
<p>La richiesta / Cosa abita in noi? Il Cristo dice alla Bossis di chiedergli di rimanere chiusa nel Suo cuore, quando il prete chiude il tabernacolo. È possibile per tutti, in ogni messa, in ogni adorazione.</p>
<p>In tutto il mondo / Ospite dolce dell’anima: dovremmo prendere sul serio le parole di certe preghiere. Il Cristo dice alla Bossis: lasciami rifugiare nel tuo cuore. Potremmo trovare un ospite più gradito, in tutto il mondo?</p>
<p>Consigli / Vogliamo somigliare a Dio? Essere a sua immagine? Un atto di bontà, dice il Cristo alla Bossis, è un passo nella somiglianza. Il cammino è fatto di piccole cose che diventano grandi, grazie ai consigli di Gesù.</p>
<p>La freccia / Probabilmente sottovalutiamo l’importanza dell’intercessione, la quantità di anime che potremmo contribuire a salvare con un semplice gesto. Quando mi mandi una freccia d’amore, dice il Cristo alla Bossis, la Mia onnipotenza la impiega subito per un’anima in angoscia, che non hai neanche bisogno di designare.</p>
<p>Moltiplicazione / La forza viene da Cristo. Se la teniamo per noi, si inaridisce, se la condividiamo, si moltiplica. Il Vangelo ci invita a non seppellire mai la nostra vita. Sono i morti a stare sotto terra.</p>
<p>Piccolo / La terra è piccola, per Dio. Non è impossibile, per Lui, che tutti si convertano. Anche se la terra fosse più vasta, dice il Cristo alla Bossis, la Mia misericordia avrebbe limiti?</p>
<p>La fonte / Ci preoccupiamo per molte cose: che faremo, dove andremo, con quali compagnie, quali e quanti impegni saranno dietro l’angolo. Cosa importa? Sono Io che ti conduco, dice il Cristo alla Bossis. Ecco la fonte della pace.</p>
<p>Il paradiso / Gesù è il futuro, la vita eterna, il paradiso. È l’attesa, la speranza, la realizzazione prossima dei nostri desideri. È Uno che verrà. Ma anche Uno che è, e che viene. Nessuno tiene tanto, come Lui, al presente. Nessuno sa, come Lui, quanto siamo tentati di evadere da esso. Immagina una vita, dice alla Bossis, in cui ogni attimo sia vissuto per la gloria di Dio. Effettivamente, sarebbe il paradiso.</p>
<p>Cosa mi importa? / Quando il prete benedice, benedice Dio. Sembra banale, ma un Dio che dice bene di noi, cambia la vita. Siamo così attenti ai giudizi degli altri, così facilmente ci facciamo ferire, ma se Dio dice bene di me, cosa mi importa?</p>
<p>Cambierebbe / Dio ci chiama alla perfezione, non perché sia affetto da perfezionismo, vecchia piaga del mondo, ma perché, come dice il Cristo alla Bossis, la perfezione di un’anima è di grande utilità per il genere umano. Come sempre, l’amore non è mai fine a sé stesso: basterebbe ricordarlo, e il mondo cambierebbe.</p>
<p>La soluzione / Abbiamo bisogno di parlare, anche solo con noi stessi. È il desiderio primordiale di comunicarsi, di uscire dall’isolamento. Ma quante delusioni dietro l’angolo: c’è qualcuno che ascolti davvero? Gesù dice a Gabrielle: di’ loro di parlare con Me. Questa è una buona soluzione. Anzi, è la soluzione.</p>
<p>Fidarsi / Dio è delicato, come la pioggia sulle piccole e fresche foglie di maggio, dice il Cristo alla Bossis. C’è da crederci, anche se a volte potremmo dubitarne. Siamo sempre noi che non vogliamo, non vediamo, non capiamo. Siamo noi gli indelicati, per usare un eufemismo. Lui sa, bisogna fidarsi.</p>
<p>Martiri / Il mondo è pieno di martiri: basterebbe pensare al loro sacrificio per accendere la fede. Non dovremmo crederli un’anomalia, come ricorda il Cristo alla Bossis: ti stupisce che Io sia amato?</p>
<p>Piccole cose / Ci sono piccole cose che facciamo bene con soddisfazione: una gioia discreta e inspiegabile, che viene dal profondo. Così Gesù – lo dice a Gabrielle – è felice quando opera nell’anima. Regaliamogli la felicità di farlo anche nella nostra.</p>
<p>Misteri / Vogliamo sapere, scoprire, definire: mai come oggi è un’esigenza impellente, quasi una pretesa. Non a caso la tecnologia, la scienza, sono la nuova religione. Ma Gesù dice a Gabrielle: ama che ci siano misteri; è per provare la vostra fiducia di piccoli figli del Padre. La santità è lenta e progressiva, come le stagioni. Il dramma, dico io, è il tutto è subito.</p>
<p>Possibile e impossibile / Salvare anime: è la cosa più importante. Gesù dice a Gabrielle di aiutarlo in quest’opera per cui è morto nel pieno delle forze, per cui si è fatto abbattere, tanto era il suo amore. Dunque, dipende anche da noi: portiamogli anime, con la preghiera, con l’azione, in ogni modo possibile e impossibile.</p>
<p>Che bello / Dio ama tutte le anime, non fa preferenze. Il Cristo confida alla Bossis che ciò che dice per un’anima è valido per tutte, e che bisogna sfruttare il suo amore. Che bello: è vero anche per noi.</p>
<p>Confidenza / Chiesa è convocazione a credere insieme: confidenza. Per questo Gesù dice a Gabrielle di essere come i bambini, che si trovano nelle braccia di tutti. Tornare bambini, lasciarsi accarezzare dagli angeli e dai santi.</p>
<p>Adesso / Gesù vuole che andiamo a Lui così come siamo. È Lui che ci trasforma, ci cambia, anche da capo a piedi, ma finché siamo in tempo. Dopo l’ultimo respiro saremo ciò che siamo diventati, per sempre. Meglio pensarci adesso.</p>
<p>Logica / Gesù vuole che abbiamo fiducia. Quando chiediamo, desidera che siamo certi di essere esauditi, altrimenti, come potrà darci? La logica di Dio è stringente, siamo noi poco affidabili.</p>
<p>Senso / Per il Corpus Domini, Gesù chiede a Gabrielle la fedeltà alle piccole cose. È il principio dell’Incarnazione. Entrato nella storia, Gesù la trasfigura: non c’è più nulla che non abbia senso.</p>
<p>Ogni gioia / Il regno dei cieli subisce violenza, e i violenti se ne impadroniscono: è uno dei passi più enigmatici dei quattro Vangeli. In realtà si spiega bene. Gesù dice che per seguirlo bisogna rinnegare se stessi e prendere la croce. Ecco dove sta la violenza: nel crocifiggere i propri desideri, l’amore di sé. È il preludio della risurrezione, dice il Cristo alla Bossis, vale a dire di ogni gioia.</p>
<p>Per questo / Nessuno ci ama come Dio. Anche quelli che ci sono più vicini, qualche volta ci lasciano. Gesù lo confida a Gabrielle, aggiungendo che Lui non la lascia mai, che è sempre nel Suo pensiero. Per questo, dico io, le anime vanno portate a Dio, e non legate a noi.</p>
<p>Questa situazione / Il problema di noi umani è l’incoscienza, l’ignoranza, la resistenza, la paura. Un uomo-Dio ci chiama, chiede il nostro amore, e ne riceve spesso riso e insulti, dice il Cristo alla Bossis. In effetti, c’è di che pensare. E soprattutto c’è di che promuovere, con tutti i mezzi, la coscienza di questa situazione.</p>
<p>Uno di famiglia / Gesù vuole essere uno di famiglia: vivere le piccole cose, gli scambi di affetto e tenerezza, quel tessuto che unisce le persone in una confidenza quotidiana. Riusciremo a inserirlo nella nostra intimità?</p>
<p>Il filo / La vita è Gesù. Lo dimentichiamo troppo spesso. Se facessimo solo la Sua volontà, se lo lasciassimo abitare nella nostra essenza, se, insomma, non pensassimo che a Lui, ritroveremmo il filo della vita, compresa quella eterna.</p>
<p>Un atto sacro / Gesù ci ha insegnato il Padre nostro. Vuol dire che per Lui, quelle richieste, sono le più importanti in assoluto. Ogni volta che le impetriamo, compiamo un atto sacro, che ci unisce alla potente volontà del Cristo.</p>
<p>Servire Dio / Una giornata ha senso se si serve Dio. Quando sarà chiaro alla coscienza? Certa teologia vorrebbe cancellare la verità dei cosiddetti meriti, ma Gesù dice a Gabrielle: il merito, e anche l’onore e il privilegio, stanno tutti nel servire Dio. Che la Sapienza ci illumini su questa verità così cruciale.</p>
<p>Impareremo / Gesù vuole che ci confidiamo con Lui come con l’amico più caro. Che gli parliamo di tutto, anche di piccole cose. Così dice a Gabrielle. Prima o poi impareremo.</p>
<p>Coscienza / Gesù è venuto sulla terra, e ne hanno fatto quello che hanno voluto; è venuto nell’Eucaristia, e ne hanno fatto quello che hanno voluto. Lo farà fino alla fine dei tempi, per amore. Così dice a Gabrielle. E noi siamo qui, ad ascoltare, e a farci un esame di coscienza.</p>

<p>2020</p>
<p>Di troppo / Pensiamo che ci siano momenti in cui dobbiamo congedare Gesù: se abbiamo, per esempio, un pranzo o una cena con gli amici. Gesù dice a Gabrielle di tenerlo con sé: Lui è stato anche cordiale, conviviale; ha accolto sconosciuti che sono andati via felici, dopo averlo incontrato. Non c’è occasione in cui il Cristo sia di troppo.</p>
<p>Annunciazione / È la coscienza scissa il nuovo diktat, la negata unità fra cuore e testa, il dettato contorto, incomprensibile. Guai a voi, o poeti lineari, che vi fate capire come prima quando tutto è cambiato, e ormai la lingua è una Babele. Solo Gabriele può dare il lieto annuncio all’io. Ahimè, come ci siamo alienati. Io continuo ad esprimermi da alunno di prima elementare, a far quadrare i conti solo a Dio, che qui fa rima.</p>
<p>Far crescere / Gesù dice a Gabrielle di seminare il Suo Nome dappertutto, senza timore. Il mondo vuole farlo sparire, ma è Lui che serve agli uomini, alle donne. Vogliono cancellarlo perfino, aggiunge, dall’anima dei bambini. Noi seminiamo, sarà Lui a far crescere.</p>
<p>Facile / Gesù raccomanda a Gabrielle di sorvegliare bene i pensieri del cuore, perché quel che abbiamo in cuore arriva presto alle labbra. Con Lui sembra tutto facile ma, se lo ritiene possibile, vuol dire che è vero.</p>
<p>Cuore a cuore / Per Gesù non è importante cosa gli diciamo, ma semplicemente che parliamo con Lui. È il cuore a cuore che conta, dice a Gabrielle. Ci vuole tanto?</p>
<p>C'è nulla e nulla / Vorrebbero convincerci che l’uomo sia un nulla, nel distendersi infinito di universi contigui, un discendente di scimmie, da cui poco si distingue, un iceberg che si nota a malapena, mentre il resto è sepolto nell’inconscio. O povero, confuso da scienziati onniscenti, ricordati che un nulla sei solo perché hai scelto la tua strada, invece del Progetto. Ma il Signore ti cerca, nonostante, su quest’atomo sperduto che è un giardino di delizie,  mutato in una steppa da chi nega l’amore che ha creato inconscio e scimmie per te. O uomo, sii felice: il nulla vero non ha memoria di chi sia, e in questo oblio, immemore, si culla.</p>
<p>Il punto esatto / Neanche un passero cade, senza il Padre. Ciò  che c’è da sapere, è tutto qui. Filosofia, sapienza, teologia, sono queste parole di Gesù. Se ti fosse già chiaro, danzeresti nel cuore della vita, tua e mia.</p>
<p>Adorazione / A chi pensiamo di più? A noi o a Dio? Da questo si capisce quale sia la nostra divinità, dice il Cristo alla Bossis. Non fa una piega: prostrarsi in adorazione davanti a sé stessi è la misura del nostro traviamento.</p>
<p>Il cammino / Il Cristo rivolge alla Bossis la domanda delle domande: mi ami tu? Il cammino dell’uomo porta a questo: desiderare Dio. Lottare contro i vizi, attaccare i difetti, combattere ogni giorno la buona battaglia della fede, permette di approdare al porto sospirato: amare Gesù, vivere di Lui.</p>
<p>Vivere / La vita spirituale è una crescita continua. Gesù dice a Gabrielle, che sta salendo le scale: dimmi che, ora, è la tua più grande fede, la più grande speranza, il tuo più grande amore. Crescere attimo dopo attimo e dirlo a Lui: vivere è questo.</p>
<p>Eternità / Per Gesù non c’è niente d’insignificante: ogni piccola azione quotidiana, se offerta a Lui, diventa un grano nel grande rosario dell’eternità.</p>
<p>Il Centro / Gesù vuole l’escusiva: nessuno deve fargli ombra. Che pretese, potremmo obiettare. In realtà, solo se il centro della persona è Lui la nostra vita ha un senso. Altrimenti, saremmo nel paese lontano in cui il figlio prodigo sperimenta la carestia e la solitudine.</p>
<p>Sanità / Le azioni compiute con l’intenzione di salvare anime, salvano anime. Così il Cristo alla Bossis. Fatichiamo a capire la Sua logica: folle, per la filosofia di questo mondo, sanissima, per l’altro.</p>
<p>Nonostante / Gabrielle è in un bar, e Gesù le chiede di dire un Padre nostro: sarà il solo, aggiunge, che si dirà qui per molto tempo. Povero Dio, così dimenticato. C’è da stupirsi che ci ami ancora, nonostante.</p>
<p>Semplice / Gesù insiste molto con Gabrielle sul fatto di rivolgersi a Lui in semplicità. Pensiamo, spesso, di doverlo fare con un linguaggio mediato, in forme preconfezionate. Ci convinceremo del contrario, prima o poi: Gesù tiene più di quanto immaginiamo al nostro affetto.</p>
<p>Il pensiero di Cristo / La sindrome di Marta è l’affannarsi per molte cose. È una forma di mondanità. Gesù dice a Gabrielle di prestare attenzione a questo rischio, di non tornare al mondo se diventa mondana, perché non avrebbe più il Suo pensiero. Noi abbiamo il pensiero di Cristo, scriveva san Paolo, che aveva capito molte cose.</p>
<p>Il Padre / Siamo un po’ intimiditi dal Padre. Lo confida Gabrielle a Gesù, il Figlio per antonomasia. Il quale la rassicura: tutto ciò che il Figlio ha fatto, lo ha voluto il Padre. Chi è amico del Figlio, chi lo ama, ama anche il Padre. Notizie che, come un balsamo, scendono nell’anima.</p>
<p>Fede / Le nostre preghiere, spesso, sono inutili, perché mancano di fede: moltiplichiamo le parole, ma come se non fossero udite. Gesù ascolta ed esaudisce, a modo suo, per vie misteriose. Chiediamo innanzitutto la fiducia: ne basta pochissima, come insegna il Vangelo.</p>
<p>Pensieri / La vita dipende dai pensieri, dicevano i Padri. Per questo raccomandavano di chiedere sempre: sei dei nostri o sei dell’avversario? Anche il Cristo dice alla Bossis: abbi solo bontà nei tuoi pensieri, i tuoi atti saranno migliori. È quella che il Vangelo chiama vigilanza: la vita dipende dai dettagli, ci vuole molta cura.</p>
<p>Il passato / A volte siamo più realisti del re: ci maceriamo nel ricordo del passato, che appesantisce il cuore. Gesù dice a Gabrielle di evitare questo errore, di gettarsi fiduciosa, così com’è, spontaneamente, tra le Sue braccia, per gustarne la gioia. E aggiunge: posso darti altro?</p>
<p>Tradizione / Il Cristo raccomanda alla Bossis di servirsi delle indulgenze: come, ogni giorno, bisogna spolverare i mobili, così occorre togliere la polvere dell’anima. Bellezza della tradizione: ha sempre un senso che sfugge ai modernismi del momento.</p>
<p>Impossibile possibile / Gesù conosce i nostri limiti, sa che a più di tanto non possiamo arrivare; vede bene quella soglia invalicabile che in fondo ci fa uomini, donne di questa terra. Perciò dice a Gabrielle: amami come puoi, Io perfeziono.</p>
<p>Cielo e terra / Il Cristo raccomanda alla Bossis di fare attenzione al santo del giorno, di unirsi alle feste del cielo, perché ci sono grazie per noi, se le chiediamo. Ancora un perno della tradizione: è proprio vero che lo Spirito guida il cammino sulla terra.</p>
<p>Un anticipo / Sappiamo che il grazie è la preghiera per antonomasia: sarà l’attività del paradiso. Forse per questo Gesù dice a Gabrielle di chiedere aiuto a Maria nel rendimento di grazie, perché in questo troverebbe una grande gioia. Un anticipo di cielo.</p>
<p>Spettacoli / Gesù dice a Gabrielle, incantata dal sorgere del sole: i miei spettacoli non sono i più belli? Li faccio per voi. Ah, se sapeste solamente guardarli, ringraziarmene, trovarvi il Mio amore!</p>
<p>Lungo il cammino / Se passassimo accanto alla casa di un amico intimo, durante un tragitto, ci fermeremmo. Perché non lo fai con la chiesa che incontri nel cammino? chiede Gesù a Gabrielle; non potrei avere da dirti qualcosa d’importante? È un ragionamento che non fa una grinza. Soprattutto perché il Cristo aggiunge: Io ti amo.</p>
<p>Intelligenti / In fondo, la vita si concentra in questa scelta: vivere per me o per Dio. Così il Cristo alla Bossis. E aggiunge: il Padre e Io aspettiamo la risposta. Se vivo per me, penso di guadagnare qualcosa, e perdo tutto. Se vivo per Gesù, penso di perdere tutto, e guadagno me stesso. Il Vangelo cerca di convincerci di ciò di cui dovremmo convincerci da soli, se fossimo davvero intelligenti.</p>
<p>Quale delle due? / Dio: temerlo o amarlo? Gesù dice a Gabrielle che è giusto temere i Suoi giudizi, la Sua grandezza, la Sua divinità; ma al tempo stesso bisogna sapere che, nella vita, Lui è tutto bontà, misericordia, amore; che lei, dunque, non deve temerlo, sulla terra. Come mettere insieme le due cose? Aveva ragione Jung: la chiave è l’unione degli opposti.</p>
<p>La buca / Il Cristo chiede alla Bossis se sa cosa significhi essere condannato a morte, e a quella morte. La invita ad accettare di morire per la salvezza delle anime (il rinnegamento di sé, così difficile da accogliere). Poi aggiunge che il rumore della croce, nel momento in cui fu conficcata nella buca, fece trasalire di gioia tutte le anime che erano in attesa. La gioia, conclude, non è del mondo: è Mia e dei miei.</p>
<p>Più alto / Per pregare ci vuole gioia. Per questo ci sono più tipi di preghiera: ci stanchiamo di uno e cominciamo con l’altro. La gaiezza è necessaria per volare più alto, dice il Cristo alla Bossis.</p>
<p>Dell'amore / Mentre Gabrielle sta davanti al fuoco, Gesù le dice: vedi, niente brucia senza contatto. Unisciti a Me. Unire significa: diventare uno. Essere uno con Gesù è il grande segreto della vita, della libertà, dell’amore.</p>
<p>Gioire / Prima del Natale c’era Dio e c’erano gli uomini. Con la nascita di Gesù, Dio è diventato Uno di loro. Quale amore, quale unione possibile tra Lui e noi! Questo dice il Cristo alla Bossis, invitandola a gioire con tutte le sue forze.</p>
<p>Come si sa / Gesù dice a Gabrielle di estendere l’orizzonte della sua preghiera ai popoli, alle missioni, ai governanti, affinché il Regno sia dappertutto. A lei penserà Lui: è Uno che, come si sa, si prende cura.</p>
<p>A vicenda / Che ci stiamo a fare, sulla terra? Per lodare Gesù. Questa è l’occupazione del cristiano. Generazioni e generazioni di credenti hanno fatto, fanno e faranno questa cosa. L’essenziale è ricordarselo a vicenda.</p>
<p>Leggero / Saremo giudicati sull’amore. Gesù dice a Gabrielle di pesare l’amore che gli ha dato durante la giornata. Un bell’esame di coscienza. Al re che disprezzava la Legge di Dio, nel libro di Daniele (5,27), si recapita questa sentenza: ti ho pesato, e ti ho trovato leggero. Ora si capisce cosa intenda.</p>
<p>Lavoro d'amore / Gesù dice a Gabrielle di evitare i più piccoli sbagli, in quanto chiamata alla santità, che è assenza di ogni bruttura. È un lavoro d’amore, aggiunge. In questo campo, dico io, la disoccupazione può essere solo volontaria.</p>
<p>Condanne / Ci stupiamo che Gesù sia stato condannato a morte. Noi non l’avremmo fatto. Contro quelle autorità, religiose e civili, proviamo un senso di rivolta: fossimo stati noi al posto loro, avremmo assolto, anzi, esaltato il Figlio di Dio. Eppure, dice il Cristo alla Bossis, mi condanneresti a una certa morte se, nel tuo spirito, la confusione dei pensieri della terra oscurasse il pensiero di Me.</p>
<p>La presenza / Queste parole di Gesù a Gabrielle Bossis posso solo riportarle così come sono, con gratitudine. Tu non Mi senti sempre allo stesso modo, ma l’oscurità non ti impedisca di camminare. Diventa umile e cammina fedelmente. Cammina. Tu non Mi vedi. Tu non Mi senti, ma Io sono qui, amore totale che tende le braccia verso te. Nulla sulla terra Mi distrae da voi. Le idee, i pensieri degli uomini sono brevi e Mi si giudica nello stesso modo… Io sono l’Essere stabile, quello che non cambia. Sono la presenza. Sono lo sguardo. Sono Colui che contiene tutto. Sono l’istante così come sono l’eternità. Sono la ricchezza d’amore. Sono Colui che chiama perché voi, senza timore, veniate a gettarvi sul Mio cuore. Io chiamo. Almeno tu, sii la risposta.</p>
<p>Scuola di vita / Amare Gesù nella passione e nella gloria, sfigurato dal dolore e trasfigurato da risorto: una grande scuola di vita, un’accoglienza fiduciosa della sofferenza e della gioia.</p>
<p>Primati / Gesù raccomanda a Gabrielle di ricevere la croce di ogni giorno. A poco a poco imparerebbe ad amare la sofferenza, che lo avvicina a Lui. E aggiunge che, nel dolore, nessuno può eguagliarlo.</p>
<p>Il segreto / Gesù dice a Gabrielle di essere Colui che espia: lei metta tutti i suoi sbagli, a partire dai primi, sull’altare e all’orecchio del Padre, confidandogli la sua contrizione. È il segreto del perdono.</p>
<p>Due dèi / Il Cristo dice alla Bossis che ci sono due dèi: Quello del cielo e quello della terra, ossia il denaro, e le raccomanda di non servirsene che per il suo Salvatore e per il prossimo. Che aggiungere?</p>
<p>Fa bene / Gesù dice a Gabrielle di mettere, in ogni azione, la sua piccola parte, perché al resto pensa Lui. Certe cose hanno il potere di rassicurare. Fa bene ricordarle.</p>
<p>Al contrario / Gesù ha preso su di Sé tutti i peccati. Dobbiamo unirci al momento in cui si è caricato dei nostri, credendo nella potenza infinita di salvezza, perché la Sua divinità non ha mai abbandonato la Sua umanità, al contrario di quanto dice certa teologia.</p>
<p>La prova / Il Cristo dice alla Bossis che la prova della vita è amarlo senza averlo visto ed è da vincitori che bisogna attraversarla. È il salto nel buio della fede, da cui nessuno è esente.</p>
<p>I bambini / Anche queste parole che il Cristo rivolge alla Bossis conviene riportarle per intero. / Amo i bambini. Sono Io che ho posto nella loro anima sentimenti squisiti: sono gli stessi sentimenti che bisogna portare con sé attraverso la vita. Sono parte di Me. E amo tanto ritrovarli in voi divenuti uomini! Fiducia senza limiti, docilità, sete di Gesù, candore e purezza, abbandono totale, sguardo limpido. Riprendi la tua anima di bambina per donarmela.</p>
<p>Unità / Gesù si identifica con noi. Per questo suggerisce a Gabrielle di portare sollievo ai malati come fossero Lui. È bello pensare a questi amori tanto uniti. È il testamento di Cristo: Padre, che siano, come noi, una cosa sola.</p>
<p>Pensarsi / Gesù desidera che lo pensiamo. Invita Gabrielle a provare dolore nel caso passasse un giorno senza farlo. Ricordando che Lui soffrirebbe ancor di più.</p>
<p>La vittoria / Al disappunto di Gabrielle per la disfatta dell’esercito francese, Gesù risponde: non è meglio conquistare il paradiso, che vincere la guerra? E aggiunge che bisogna essere come bambini molto piccoli che si gettano nelle braccia del papà e, accarezzandolo, gli dicono ti amo.</p>
<p>Quello che l'aspetta / Il Cristo dice alla Bossis che vedrà la Sua luce nell’ultimo giorno. Sarà un rapimento estatico, in cui assaporerà i benefici della Sua salvezza, l’essere totalmente avvolta nella Sua misericordia. E, dunque, ringrazi fin d’ora per quello che l’aspetta.</p>
<p>Comunione / Gesù raccomanda a Gabrielle di abbandonarsi, di confidargli i desideri, di lasciarsi guidare in tutto, per gustare le delizie del Suo amore. E quando lei gli chiede di benedire i momenti di tutta una vita, Lui la esorta a ricordare soprattutto quelli delle umiliazioni, dove Dio si trova meglio: insomma, di restare sempre in comunione con la Sua vita nascosta.</p>
<p>Cambiare / Dovremmo accogliere gli altri come se accogliessimo Gesù: con le stesse attenzioni delicate, la stessa cura delle sfumature. Sarebbe un modo sicuro per cambiare il mondo. E, udite udite, anche il modo migliore per cambiare noi.</p>
<p>Persino / Gesù conosce la natura umana, perché l’ha creata. È al corrente delle debolezze, delle falle che si aprono, delle contraddizioni che si annidano nel cuore. Eppure ci ama, e raccomanda soltanto di fidarci dell’amore senza limiti che prova, persino, per chi lo tradisce.</p>
<p>La piccola parte / Gesù dice a Gabrielle di riservargli sempre una parte della soddisfazione: la Sua parte. Vuole entrare nella nostra vita, per farci sentire di quale amore sia capace. Lui da sempre ci pensa, provvede a noi in ogni minimo dettaglio, non ci lascia un momento. Per una piccola prova di fedeltà, ci dona una vita d’amore eterno. Cosa può fare di più? Dunque, facciamo anche noi la piccola parte che ci spetta.</p>
<p>Il più grande donatore del mondo / Gesù ha un solo, intenso desiderio: darsi. Non si lascia fermare dalla nostra ingratitudine, o dall’indifferenza. Sta alla porta e bussa. Ha bussato anche alla porta di Giuda. Ha bussato e bussa alla nostra. Possiamo rispondergli offrendogli ogni piccola cosa, col sorriso di chi dona al più grande donatore del mondo.</p>
<p>Cominciamo noi / Siamo noi che permettiamo a Dio di vivere sulla terra: ciò accade quando gli offriamo ogni nostra azione, quando facciamo tutto insieme con Lui. E così lo rendiamo felice. Gesù dice a Gabrielle: pensa se in tutto il mondo si facesse questo. Sarebbe uno spettacolo per il cielo. Cominciamo da adesso, cominciamo noi.</p>
<p>Sia sia / Sul mettere alla prova, queste parole di Cristo alla Bossis potrebbero essere definitive. Vedi, Io vorrei sia non metterti alla prova perché ti amo, sia metterti alla prova perché ti amo e perché tu veda la ricompensa.</p>
<p>Slanci / Gesù dice a Gabrielle di pensare a Sua Madre che si slancia verso di Lui per aiutarlo, sulla via del Calvario. Non risolve nulla, ma quello slancio, per Lui, è di gran consolazione. Così dobbiamo fare: slanciarci anche nei momenti oscuri, poi sapremo quanta gioia gli abbiamo dato.</p>
<p>Sofferenze / Il Cristo ricorda alla Bossis l’importanza della sofferenza. Le dice che, presa in sé, la natura umana non può amarla, ma la soprannatura se ne impadronisce come uno strumento al servizio del progetto di Dio, e un modo per ottenere grazie che corrispondano alla Sua volontà. Aggiunge che occorre attingere al gran deposito delle Sue sofferenze, a seconda del momento che si vive: quelle dell’infanzia, dell’adolescenza, della vita pubblica. Non bisogna perderne nessuna, perché sono tutte preziose per la nostra vita.</p>
<p>Il paradosso / Il giovedì santo è l’invenzione dell’Eucaristia. Gesù immagina di salvare tutti con un mezzo potente, ma vede anche i sacrilegi e le profanazioni: la grande gioia e il grande, solitario dolore. Il paradosso del cuore, anche del Dio Uomo.</p>
<p>Grazie / Gesù dice a Gabrielle – che ha provato una grande gioia – di ringraziare: Lui non dà soltanto sofferenze, anche se queste sembrano sempre in primo piano. Il nostro grazie gli dà gioia, lo aspetta, non lasciamolo deluso.</p>
<p>Uniti / Il Cristo dice alla Bossis di chiedere anche le cose impossibili, perché Lui può tutto. L’amore approfitta di questa potenza senza limiti, che si mette a disposizione dei nostri desideri più profondi. Gesù ha sofferto, per questo, tutte le pene, perché in ogni dolore potessimo consolarci, uniti a Dio, partecipi della sua natura, intimi con l’Infinito.</p>
<p>Aiutare Dio / Gesù dice a Gabrielle che un po’ dell’affetto umano che riceve viene anche da Sua Madre. Per questo raccomanda di avere pensieri teneri per Lei. Poi chiede di aiutarlo a salvare certe anime alle quali vuol trasmettere grazie. Aiutare Dio: una missione straordinaria.</p>
<p>Si impara / Gesù dice a Gabrielle che chi Lo ama, vive più nel Suo cuore che sulla terra. Vivere nel cuore di Gesù, dimenticare tutto, perché in Lui si trova tutto. Giorno dopo giorno, si impara la vita.</p>
<p>Perfezione / Maria è la Madre della gioia: Gabrielle la pensa così, nel momento in cui i magi Le portano i doni. Gesù conferma: la esorta a chiamarla con questo appellativo, perché Lei ne è felice. E aggiunge che è anche la Madre dei dolori: la donna, nella perfezione dell’essere.</p>
<p>Richieste / Gesù dice a Gabrielle di consolarlo, perché la Sua passione è sempre, e sempre ha bisogno della nostra vicinanza. Le raccomanda le virtù teologali, cui tiene tanto: la fede e la speranza sono i primi gradini dell’amore, che va sempre alimentato, con piccoli sacrifici che lo tengano vivo. Solo l’amore conta. Dice di chiedergli di agire in lei: Lui lo farà.</p>
<p>Il vero / Alla vigilia della morte, Gesù istituisce l’Eucaristia, che significa rendimento di grazie. Ringraziare prima di morire: una cosa divina, che diventa umana. Perché solo nell’incontro di umanità e divinità il vero appare.</p>
<p>Affetto / Quando diciamo “Dio mio” non dobbiamo dimenticare che anche Lui è per noi. Questo dice il Cristo alla Bossis. L’amore è reciproco, l’eternità  è questo scambio infinito di affetto.</p>
<p>Sentire e consentire / Gesù dice a Gabrielle di non confondere il sentire con il consentire. Possiamo sentirci appesantiti, contrariati, aridi, ma questo non significa non essere con Lui. Dettagli decisivi, come sempre.</p>
<p>Me lo segno / Ci arriva una grazia e non sappiamo perché. Magari ce ne prendiamo il merito, pensiamo di averla conquistata con le nostre forze. Il Cristo dice alla Bossis che le grazie arrivano per la preghiera di un altro – di Sua Madre, per esempio – per la benedizione di un prete, la Divina Misericordia… Grazie, adesso me lo segno.</p>
<p>Sacrificio / Molti vorrebbero togliere, dal rito della messa, la parola sacrificio. La messa, per loro, è solo una cena. Il Cristo, mentre il prete sta salendo all’altare per la celebrazione, confida alla Bossis: sto per lasciare la grotta dell’agonia, per andare incontro a Giuda.</p>
<p>Volontà / Il problema, lo sappiamo, è la propria volontà. Il Cristo dice alla Bossis di mettere la mano nella Sua, ogni volta che sente un moto della propria volontà: perché sia modificato da Lui, e si metta al Suo servizio.</p>
<p>Mai / Perché non giudicare? Perché chi denigriamo potrebbe essere più santo di noi. Cosi il Cristo alla Bossis. L’umiltà è la virtù regina. San Paolo diceva di considerare gli altri superiori a sé stessi. Così non sbagli mai.</p>
<p>Come pregare / Gesù non vuole che preghiamo per obbligo, ma come se raccontassimo una storia affascinante e nuova agli orecchi del nostro beneamato. Il tutto con un sorriso interiore, che è presagio di sicuro esaudimento.</p>
<p>Un’altra storia / Potremmo desiderare la conversazione di Dio nel giardino dell’Eden, la confidenza dell’uomo e della donna del Progetto originario, che sentivano i Suoi passi, la Sua voce. Ma Gesù dice a Gabrielle che il dialogo è molto più prezioso adesso che Lui si è rivelato non solo come Creatore, ma come Salvatore. Parlare d’amore, dopo il Suo sacrificio, è tutta un’altra storia.</p>
<p>Inesauribile / Gesù vuole confidenza, unione, intimità: che offriamo la nostra vita in accordo con l’amore delle tre Persone, che assumiamo le loro perfezioni, per supplire alle nostre debolezze, che gustiamo la potenza del perdono. Quella dei figli di Dio è una ricchezza inesauribile.</p>
<p>Già da ora / La vita sulla terra è breve, dice il Cristo alla Bossis. È una considerazione molto attuale. Arriverà il momento in cui Dio ci farà sperimentare la libertà da ogni contingenza. Proveremo la gioia incomparabile di ciò che non finisce. E che assaporiamo, a piccole dosi, già da ora.</p>
<p>La lingua / Gesù dice a Gabrielle di chiedere la fame di Lui, che, anche tra i rumori del mondo, custodisce l’intimità divina. Per ritrovarsi, occorre perdersi in chi si ama. Gesù chiede scusa di parlare sulla terra il linguaggio del Cielo, quello dell’amore: è come un viandante che, in ogni posto in cui passa, parla nella sua lingua, che si impara più facilmente delle altre.</p>
<p>Lo Spirito / Gesù dice a Gabrielle di chiedere l’abbraccio triplice della Trinità, di accogliere lo Spirito che è fuoco divoratore, di essere strumento di consolazione grazie al Consolatore per antonomasia, di lasciarsi annientare perché sia Dio ad agire.</p>
<p>Un'altra storia / Gesù chiede a Gabrielle di sentire il desiderio ardente con cui si dona nell’Eucaristia, la commozione, l’amore di un Dio che muore per le Sue creature. Fare la comunione così è tutta un’altra storia. </p>
<p>Un Dio vicino / Ai tempi di Mosè, chi osava avvicinarsi al monte di Dio veniva folgorato. Ora che il Figlio di Dio è morto per noi, ci dice di avvicinarsi senza più paura. Un Dio vicino: è questa la novità straordinaria del Vangelo. </p>
<p>Angeli / Gesù chiede gratitudine, confidenza, intimità. Dice a Gabrielle che sono rari coloro che desiderano e comprendono il Suo amore. La esorta a fare parte di questo piccolo gregge, a consolare gli altri come un angelo, che con un sorriso strappa all’angoscia e riaccende la speranza. </p>
<p>Espiazione / Gesù dice a Gabrielle che espiamo ogni volta che ne abbiamo l’intenzione, e che lui ama l’espiazione sulla terra perché è libera, contrariamente a quella che si vive in Purgatorio. Verrebbe da dire: diamoci da fare. </p>
<p>Preoccupazioni / Gesù dice a Gabrielle che ci sarebbe un modo per liberarsi dal peso delle preoccupazioni: pensare alle Sue. </p>
<p>Il presente / Il tuo tesoro è il momento presente, dice il Cristo alla Bossis. Se non glielo offriamo, rischiamo di perdere il bene più prezioso. Vivere il presente, lasciandolo raggiungere dall’eternità: questo è il segreto della vita.</p>
<p>Piccoli / A Dio piace che siamo come piccoli tra le Sue braccia. Gesù dice a Gabrielle che più un bambino è piccolo e debole, più lo si tiene stretto al cuore. È così difficile esserlo, per noi? </p>
<p>Il dialogo / Gesù vuole il dialogo: desidera che non perdiamo mai di vista questo Tu, il gigante buono che è per noi, che ci ama nella nostra debolezza, che ci avvolge nel Suo amore più forte della morte. È questo dialogo la cosa più importante della vita: siamo stati creati per mezzo del Verbo, salvati da Lui e in Lui viviamo. </p>
<p>Una festa / Gesù si paragona a un padrone di casa che dà una festa e poi, alla fine, si chiede se gli invitati gli saranno grati, se parleranno bene o male della sua accoglienza, se saranno venuti, alla proposta di amicizia, come a uno spettacolo. E invita Gabrielle a fermarsi a parlare cuore a cuore, perché l’amore riempia tutta l’anima. Dio ci desidera, ma quanto spesso non ce ne accorgiamo. </p>
<p>Salute salvezza / Gesù dice a Gabrielle di guardarlo, mentre parla con gli altri. Questo le darà il modo e l’atteggiamento giusto per relazionarsi. È sempre il kenegdo, lo stare occhi negli occhi, il raccontare la vita che è la vera medicina. Con Gesù, la salute è la salvezza. </p>
<p>Ogni momento / Gesù dice a Gabrielle che il Padre nostro di un santo vale più di tante preghiere fatte senza amore. Quando il cuore è sincero e confidente, Lui è consolato. Dare riposo a Dio: è una possibilità che abbiamo ogni momento. </p>
<p>Fedeltà / La fedeltà, per Gesù, è lavorare bene quando si lavora, sbrigare bene le faccende se si è impegnati in questo. Pregare bene, senza distrazioni, nell’ora in cui si prega: è il momento dell’amore, che nulla può e deve disturbare.</p>
<p>Gesù a Gabrielle / Il lunedi: vivi nell’amore dello Spirito Santo domandandogli l’amore. È Lui che rende possibile la santità. Il martedì: con la Regina degli angeli e con gli angeli. Per riparare le tue offese e le offese. Il mercoledì: con san Giuseppe: prendi a prestito da lui la vita interiore. Il giovedì: sii piccola ostia con Me. Sii un’ostia che canta. Come un avaro, cerca le occasioni per piccoli sacrifici che ti rinnoveranno nell’essere ostia. Il venerdì: tutta per il Mio cuore. Il venerdì che fu per Me una grande sofferenza, sia per te una grande dolcezza. Il sabato non sei sola; Mia Madre ti accompagna. Risveglia in te il Suo amore. La domenica: ama al cuore della santa Trinità, come un piccolo grano d’incenso in spirito di pura lode. Fai così, piccola anima. </p>
<p>Con noi / Gesù vuole che lo sentiamo vicino ogni momento, che lo consoliamo con il nostro amore. Un Dio da consolare? È straordinaria questa intimità, la reciprocità che non ci fa sentire soli, perché Lui è con noi, e noi siamo con Lui. Desideriamolo, e Lui verrà; invochiamolo, e Lui ci sarà. Quanto poco conosciamo il nostro Dio! </p>
<p>L’impero / Mi interessa il cuore. Oggi, la mente che governa il mondo fa di tutto per nasconderlo alla vista. Perché scendere nella verità del proprio cuore è la rivoluzione più insidiosa. Affoghiamo in un mare di immaginette, cuoricini, abbraccini, nella melassa che rende tutti uguali, tutti innocui. Se arriva uno che parla dal profondo, le chat ammutoliscono: è uno scandalo pensare, un’offesa al diktat della mente al potere. Non cederò mai più al linguaggio degli schiavi. Spezzerò per primo le catene. Noi siamo di Cristo, la Parola. Non saremo mai sudditi ubbidienti dell’impero della Grande Idiozia. Ce ne sono abbastanza. </p>
<p>Tu sei / Il segreto dei segreti è che tu sei più di ciò che pensano gli altri, e più di quello che pensi di essere tu stesso. Al di là di ogni cosa, tu sei. Arriva un momento, nella vita, in cui te ne accorgi, fosse pure all’inferno. Ma lì non c’è possibilità di rimediare. Se lo scopri prima, però, è il momento più bello in assoluto: può crollare il mondo, possono metterti al bando nel sistema solare, o in tutto l’universo, ma tu sei. Se lo sapessi, non ti faresti più nessun problema, non proveresti angosce, ansie, paure, e una sola cosa ti starebbe a cuore: Dio, perché tu sei per Lui. Allora ameresti, perché non cercheresti gli altri per desiderio o per paura, ma perché essi sono, come te. </p>
<p>Il monte di Dio / Il Cristo dice alla Bossis di prestargli la sua intelligenza e il suo corpo, in modo che nel cielo possederà la sua essenza. Mi sembra una chiave decisiva: aprire il corpo, la psiche e lo spirito a Gesù, per renderli esposti al cambiamento. Per diventare luce, sul monte di Dio. </p>
<p>Emanazioni / L’amore è emanato da ogni nostro atto in modo invisibile. Così come il male, anche il bene si contagia. Quando un pensiero triste si affaccia nel cuore, dobbiamo chiedere a Gesù che lo trasformi in gioia, perché siamo canali di un amore che c’è, ma non si vede. </p>
<p>L’Ospite / Il Cristo consiglia alla Bossis questa preghiera: Signore, liberami dalle cose di poco conto”. Dio è tutto per noi, e di là ci stupiremo di quanto abbiamo potuto trascurarlo. Lui sta alla porta, in piedi, perché sa che lo possiamo minacciare: qui non entrerai! Ma se qualcuno gli apre, scoprirà la vera dolcezza della vita, la possibilità di gioire anche soffrendo.</p>
<p>Il racconto / Gesù confida a Gabrielle tutta la Sua gioia nel sentirsi dire Ti amo. La esorta a raccontargli quando e come è cominciato questo amore, e tutto ciò che farebbe per Lui, perché ogni volta la storia si rinnovi. Vale per ognuno di noi, beneficiari della luce profonda che è la nostra relazione con il Cristo. </p>
<p>Il valore delle azioni / Il valore delle nostre azioni dipende dall’unione di amore con Gesù che vi si mette. Un’azione nobilissima, che non abbia questo amore, inesorabilmente passa. Ciò che è unito al Cristo, resta in eterno: in una eternità che è gioia, e inimmaginabile pienezza. </p>
<p>Buona Pasqua / Che a ognuno di voi giunga un pensiero di pace, perché possa sbocciare stanotte, senza far rumore. In questo tempo di paura, vi auguro di trovare la via che conduce alla missione personale, all’unica cosa per cui siamo fatti veramente, e che nessuno può fare al posto nostro. Solo toccando con mano l’unicità della storia che viviamo è possibile dire la parola che i cuori si aspettano, al di là dei divieti, degli isolamenti e dei permessi. Se sono me stesso, non ho bisogno di autorizzazioni per essere libero, per essere felice. Buona Pasqua, a chi crede di poter rinascere, anche adesso.</p>
<p>Beati / Neanche la dimora dove ha istituito l’Eucaristia era di Gesù. Anche la tunica tessuta dalla Madre ha lasciato in mani altrui. La povertà del Figlio di Dio ha qualcosa da insegnarci. Beati i poveri, ha detto. Ci sarà un motivo. </p>
<p>Domanda / Gesù dice a Gabrielle di offrirlo al Padre sanguinante sulla croce: come potrebbe, il Padre, restare indifferente? Domanda, domanda, aggiunge, perché la preghiera ha risonanze che neanche possiamo immaginare. </p>
<p>Salvezza / Se pensiamo che Gesù è con noi, non possiamo non cambiare. Abituiamoci a questa presenza personale, continua, allo sguardo premuroso che sempre ci segue, e interpella il nostro cuore. Se la vita è relazione, la consapevolezza che è sempre con noi ci salva fin da qui. </p>
<p>L’amore e il Pater / Gabrielle chiede a Gesù come mai non ci ha insegnato, nel Pater, a chiedere l’amore. Lui risponde che, in quella preghiera, tutto è amore: il Tu di Dio, il nutrimento quotidiano, l’amore per il prossimo, la liberazione, appunto, da ciò che non è amore. E l’amen, alla fine, suggella l’unione radicale. </p>
<p>Sul monte / Gesù soffre quando gli uomini rifiutano di andare in paradiso: sa bene cosa si perdono, come un padrone di casa che mette a disposizione di tutti una splendida villa sopra un monte. Tanti invitati respingono l’offerta, per non sobbarcarsi la fatica di salire. Spetta a noi convincerli: è la missione che ci affida ogni giorno, ogni momento. </p>
<p>Il giorno eterno / Ogni giorno è come la vita, dice Gesù a Gabrielle: il risveglio, la messa, le azioni quotidiane, il sonno; la prima comunione, gioie e dolori, la morte. Vivere tutto con Lui, che ci segue a ogni passo, e rinascere fino al momento in cui tutto sarà eterno. </p>
<p>Il giogo leggero / Gesù ha abbracciato con gioia la sua croce. A Gabrielle chiede di unirsi a Lui con lo stesso slancio con cui ha voluto salvarci e aderire alla volontà del Padre. Insieme con Lui, anche le fatiche più improbe e le grandi sofferenze sono dolci. Le ricorda l’importanza del grazie: il suo lo ripagherà dell’indifferenza degli ingrati. </p>
<p>Noia? / Gesù raccomanda a Gabrielle di farsi introdurre al Suo cospetto, nell’ora santa, da Sua Madre, da san Giuseppe e dagli angeli: è come un bambino che entra in un salotto di persone adulte, che lo presentano e parlano per lui. E poi comincia un lungo discorso sul fatto di confidare totalmente, di chiedere anche l’impossibile, perché nessuna richiesta è troppo grande. Certo, bisogna riconoscere che con Dio non ci si annoia. </p>
<p>La logica del desiderio / Il Cristo dice alla Bossis di tener vivo il desiderio. Sarà Lui a rinfocolarlo, ma noi dobbiamo alzare gli occhi al cielo, pensare alle cose di lassù, come san Paolo ci ricorda. Ciò consola Gesù di tante amnesie e di tanta ingratitudine. </p>
<p>Come è Dio / Per Gesù ogni anima è unica. Se lo abbandonassi, si sentirebbe solo. È il paradosso dell’amore: le ragioni del cuore, come si dice ormai proverbialmente. Solo se entriamo in questa intimità possiamo scoprire come è Dio. </p>
<p>Il paradiso / Gesù ci tiene alla lode: dal momento che è amore, vuol dire che lodarlo è un beneficio per noi. Se si capisce questo, si è capito tutto. È allora che comincia il paradiso.</p>
<p>Il criterio vincente / È nelle piccole cose che si incontra Gesù: è nel farle con amore, con rinnovato entusiasmo. Perché dovremmo riservargli i momenti noiosi, obbligatori? Perché dovremmo inserire, con Lui, il pilota automatico dei riti sempre uguali? È Lui la sorpresa quotidiana, la profondità in cui scopriamo sempre qualcosa di nuovo di noi stessi. Dio nelle piccole cose: è questo il criterio vincente. </p>
<p>L’esercizio spirituale / L’esercizio spirituale della mia vita è questo: far passare tutta la mia esperienza, fisica, psichica e pneumatica, attraverso l’amore. In paradiso, infatti, lo Spirito Santo ci mostrerà tutto quello che di noi è passato per l’amore. Per questo bisogna amare il peccato perdonato, la sofferenza purificatrice, i nemici che ci hanno messo alla prova: tutto verrà trasfigurato dall’amore eterno di Dio, resterà avvolto nella Sua luce intramontabile.</p>
<p>Il Regno / Gesù esorta a domandare che venga il Suo regno: se è sceso fin qua, non farà di tutto per diffondere la Sua presenza in mezzo agli uomini? Noi dobbiamo chiedere, senza stancarci, finché vedremo i frutti, e gioiremo. </p>
<p>Macchie / Gesù dice a Gabrielle di guardarsi dalle macchie del peccato, quelle volontarie. Se, passeggiando in campagna, l’erba le lasciasse tracce sulla gonna bianca, sarebbe poca cosa; ma se la tagliasse con le forbici o vi gettasse dell’inchiostro, sarebbe uno sfregio alla bellezza. Voi, le ricorda, siete immagine di Dio, dunque la macchia fatta all’anima è più grave. </p>
<p>Pause / Gabrielle dice a Gesù che non potrà riceverlo, a causa della neve e della strada scivolosa. Lui le confida che ogni tanto decreta una pausa, per accrescere il desiderio: come quando due amanti, separati per un poco, si ritrovano con un amore più ardente. </p>
<p>La gloria / Siamo nati per essere santi. Perciò il criterio-guida è fare tutto per la gloria di Gesù. Nel momento della morte, sarà bello scoprire che quello che abbiamo pensato, detto e fatto è stato a questo fine: saremo nel nostro, anche nell’ultima tappa dell’esilio. </p>
<p>Santi / Bastano pochi santi per salvare un’intera città. Bisogna pregare perché ci siano persone che si fanno fare sante dall’alto. Mi viene in mente la preghiera che si recita al Santuario: Vergine Immacolata, Maria, Madre del Divino Amore, fateci santi! </p>
<p>Semplice / Essere più santi di ieri: è questo il nostro compito, giorno dopo giorno. La grazia dona e noi le andiamo incontro, con il libero arbitrio. La vita cristiana è più semplice di quanto si pensi, ma è la semplicità di Dio, solo Lui può farcene partecipi. </p>
<p>Perfezionare / Gesù ha bisogno del nostro primo passo: ci chiede di guardarlo, di ascoltarlo. Può non venirci incontro, se lo avvertiamo presente? Conta sui nostri desideri, che sono atti in germe. Ha bisogno della nostra adesione, anche imperfetta: sarà Lui a perfezionare. </p>
<p>Preghiera / Gesù dice a Gabrielle che niente può impedire la preghiera. Lui ha recitato i salmi durante la flagellazione, salendo sul Calvario, e perfino sulla croce. E noi, saremo ostacolati dai comodi impegni che sbrighiamo? </p>
<p>Paradossi / Desideriamo confidarci con qualcuno, perché è il gesto terapeutico per eccellenza. A volte non sappiamo con chi farlo, proviamo i morsi della solitudine, e magari ci arrabbiamo con Dio. Intanto, Gesù è lì che aspetta, sempre disposto ad ascoltarci, tutto per noi. I paradossi della vita, prima poi, vengono a galla. </p>
<p>Locuzioni / Gesù vuole che facciamo ogni cosa in unione con Lui. Desidera che gli diciamo: prego con la Tua preghiera, lavoro con Te che lavori, parlo con la Tua parola. E chiede di metterci tutta la tenerezza possibile. Quanto sono preziose queste locuzioni alla mistica Gabrielle Bossis! </p>
<p>Barabba / Dobbiamo parlare agli altri come Gesù: nell’umiltà, nella verità di Dio e nell’amore. Non dobbiamo mai smettere di chiedere la conversione, nostra e degli altri, anche dei casi più difficili. Non ho liberato Barabba? Dice il Cristo alla Bossis. </p>
<p>Insieme con il Cielo / Non dobbiamo contare su noi stessi. Gesù dice a Gabrielle di ritirarsi da sé, di far vivere Lui al posto suo, di essere un’anima spogliata e rivestita. Non è risorto per la Sua gloria, ma perché attendessimo la risurrezione anche per noi. Le raccomanda di gioire, insieme con il Cielo. </p>
<p>Nulla / Desiderare il cielo, sentirsi esiliati in questa terra, in attesa di ricongiungersi con Lui: questo chiede il Cristo alla Bossis, spronandola ad amarlo coi pensieri e coi gesti, cogliendo ogni occasione per manifestargli il cuore. La vita è amare Lui: tutto il resto, senza questo, è nulla. </p>
<p>Calma piatta / Gesù vuole che facciamo meglio: che dimostriamo l’amore che proviamo, con tante sfumature, come gli uccelli che cantano in modo diverso, a seconda di stagioni e situazioni. È la sfida dell’amore, che tutto tollera tranne la calma piatta. </p>
<p>Il Regno / Le piccole cose contano più di quanto possiamo immaginare. Tutto ciò che riferiamo a Gesù, che offriamo a Lui, lo prende per Sé e lo trasfigura. Di piccola in cosa in piccola cosa, costruisce il Regno. </p>
<p>L’effetto dell’incontro / Gesù sceglie. Si sceglie i Suoi. Come satana ha i suoi agenti, così anche Lui manda a diffondere il messaggio, un messaggio di gioia. Invita la Bossis a ricordare le reazioni dei guariti, sulle strade della Palestina. Questo è l’effetto dell’incontro, questo bisogna annunciare agli affaticati e agli oppressi della storia. </p>
<p>In direzione ostinata e contraria / Io sono lo stesso Cristo che è in cielo, cerca di essere la stessa che sarai più tardi, dice Gesù a Gabrielle. Qui ci sono segreti decisivi. Dobbiamo credere, anche se tutto dice contro. Dobbiamo pensare alle cose di lassù, alla beatitudine che attende. Dobbiamo, come Abramo, sperare contro ogni speranza. Viaggiare, insomma, sempre e comunque, in direzione ostinata e contraria. </p>
<p>La lotta / Fare tutto per piacere a Gesù: è questo che aiuta a cambiare, perché è un criterio personale. Lui fa tutto per noi, ma non ce ne accorgiamo. Basterebbe partire da qui: lottare in delicatezza, suggerisce il Cristo alla Bossis, come l’Angelo e Giacobbe. È Dio che fornisce le armi. </p>
<p>Ci penso anch’io / Gabrielle dice a Gesù quali sentimenti vorrebbe avere al momento della morte. Lui la esorta a dirglielo ora, perché li prenderà come sono: nulla va dimenticato, nulla va perduto. Se è così, ci penso anch’io. </p>
<p>L’intenzione /Dio guarda l’intenzione. Gli bastano i piccoli gesti, l’aiuto nelle faccende minime della vita quotidiana, il fascino della gentilezza. Ma guarda soprattutto l’intenzione. Sull’esito è indulgente. </p>
<p>Già lo vediamo / Gesù dice a Gabrielle che, se lo vedesse, non potrebbe non sorridere. Magari riuscissimo a sentirlo così, quasi al punto di vederlo. Ma forse già lo vediamo, già sorridiamo, quando amiamo. </p>
<p>Nello Spirito / Gesù dice a Gabrielle di scorgerlo negli avvenimenti quotidiani, perché Lui è il direttore. La esorta ad amare questa direzione, ad attendere con gioia il momento dell’incontro: finale, anzi, iniziale, con l’entusiasmo dell’agnello che saltella nella valle. Certo, perché è con noi, per noi; ma è percepibile solo nello Spirito. </p>
<p>Tra le braccia / Gesù significa Dio salva: desidera salvare i peccatori, convincerli che Lui è perdono, e che solo standogli accanto troveranno la gioia, non nelle abitudini del male. Gabrielle dovrà annunciare tutto questo, insistere a spiegare che il Cristo è come un padre che tiene il bambino tra le braccia, perché non si faccia male. </p>
<p>L’Unico / Gesù ha bisogno di noi più di ogni altro: è il desiderio più intenso, il desiderio di un Dio. Si è fatto Uomo, ha chiesto la compagnia di Pietro, Giacomo, Giovanni. Ci invita ogni giorno a desiderarlo, a cercarlo, a dirgli il nostro amore: è l’Unico veramente indispensabile, che resta per sempre. Che aspettiamo? </p>
<p>Tutto / Gesù ha bisogno del nostro povero cuore. Come possiamo rispondere alla grandezza del Suo amore? Donandogli tutto di noi stessi: Lui vuole la totalità. Non c’è segreto più grande di questo. Totus tuus, vale per Maria, vale per Gesù. Niente rimanga nostro. </p>
<p>La Sua / Gesù chiede a Gabrielle di aspettare, prima di parlare o agire, per consultarsi con Lui. Dice che molti lo dimenticano, e che farebbe tutto per l’anima che lo cerca, che lo chiama. Prendiamo l’abitudine di non essere troppo frettolosi. Aspettiamo quel momento che gli permette di dire la Sua, che è sempre la migliore. </p>
<p>Cielo e terra / Gesù ha bisogno del nostro affetto, per dimenticare le sofferenze terrene. Mi commuove la confidenza che Lui fa a Gabrielle, perché conferma la mia convinzione che l’amore fra Dio e l’uomo implichi questa reciprocità, questo mutuo bisogno. Cielo e terra tendono a toccarsi, finché non saranno del tutto uniti, in paradiso. </p>
<p>Insondabile / Gesù dice a Gabrielle di unirsi a Lui nella preghiera per i peccatori, in una comunione di intenzioni, gesti, parole, come quando Lui ha conversato con la Samaritana, al pozzo di Sicar. Fare tutto in unione: una grande potenza d’amore, il cui fondo misterioso è insondabile. </p>
<p>Senza saperlo / Il Cristo raccomanda alla Bossis di essere semplice, di non avere che un pensiero: amare Dio. Le ricorda che non può entrare in lei senza alimentarla: è come un libro, che accresce ogni volta la sapienza, la conoscenza dell’amore, che è esperienza. Bisogna portargli i peccatori: in paradiso si vedrà quante luci, senza saperlo, abbiamo acceso.</p>
<p>Parlare / Gesù vuole che gli parliamo, perché Lui ha tutte le risposte. Unirsi vuol dire anche questo: conversare, lasciare che le parole s’intreccino, diventino una frase comune, che il Cristo porta al Padre. Tanto più nell’ultimo momento, in cui non avremo certezze né di qua né di là: sarà l’abbandono del Golgota, il momento della fiducia estrema, quella che accede alla salvezza. </p>
<p>L’acqua calda / Chissà perché l’essenza della vita, che è il colloquio amoroso con Gesù, è così sconosciuta. C’è tanta pubblicità di cose inutili, ma di questo, chi ne parla? Forse bisogna scriverlo ogni giorno, gridarlo sui tetti. O forse bisogna pregare perché, finalmente, si scopra l’acqua calda. </p>
<p>Barriere / C’è un tesoro a cui possiamo attingere: la comunione dei santi. Nell’amore, tutto è comune: è proprio rinunciando, che si ha; è rinnegando, che ci si ritrova. Posso dire con s. Agostino: “Tardi ti amai, bellezza tanto antica e tanto nuova”, o con suor Faustina: “Gesù, confido in Te”. Non ci sono barriere nell’amore, salvo quella che separa dal male. </p>
<p>Ripetizioni / Gesù ripete le stesse cose, perché non smette di amarci. Ci chiede fiducia, perché può darci ciò che ci manca. Sarà per noi quello che avremo creduto che sia. Per ottenere, dobbiamo ritenerci nulla, mentre Lui è tutto. Desideriamo solo il Regno del Padre, e si chiarirà ogni cosa. </p>
<p>Com’è fatto / Gesù potrebbe guarirci in un istante: c’è qualcosa che non ha in potere? Eppure vuole che facciamo un cammino, con umiltà e lentezza, come quando ha scalato il Calvario. E in tutto questo, chiedergli aiuto, sempre, perché ciò lo onora. Prima o poi capiremo com’è fatto. </p>
<p>Alla porta / Come comprendere, come spiegare l’amore di Gesù? Lui vuole prendere tutti i nostri pesi, portarci sulle spalle. Non è mai stanco, mai troppo carico. Vuole che gli portiamo anime, più che possiamo, non saranno troppe. Vuole che chiediamo: venga il tuo regno! E Lui verrebbe avidamente, senza andarsene più. E se lo cacciassimo – tutto questo lo dice alla Bossis – resterebbe alla porta.</p>
<p>La Sua cura / A volte siamo preoccupati: come andrà quella cosa? Non rischio di perdere quest’altra? Riuscirò a portare a termine un incarico? Saprò fare e dire il giusto? Dimentichiamo che il Cristo ci segue passo passo: non c’è un istante in cui possa mancare la Sua cura. </p>
<p>Così è Dio / Gesù chiede a Gabrielle di fare le cose per Lui, come Lui. Dice che la gioia e la grandezza stanno in questo. Chissà perché è così difficile capirlo. Aggiunge che le folle si avvicinavano a lui per egoismo, che solo raramente trovava l’amore. Ma bisogna rispondere con tenerezza. Così è Dio. </p>
<p>Entriamo / Gesù vuole convincerci che fa di tutto per venirci incontro, che ama la fiducia che si ripone in Lui, come noi ameremmo la fiducia di una povera creatura debole che si rivolge a noi. L’unione dei cuori è quello che desidera di più: non restiamo a metà strada. Entriamo. </p>
<p>Per Lui / Gesù vuole che viviamo per Lui, che lo lasciamo parlare al posto nostro, ricordando il Salmo: Signore, apri le mie labbra. Vorrebbe fare tanto, ma spesso non può, perché non gli diamo spazio. Se solo gli facessimo posto, sapendo che ci porta il cielo, come cambierebbe l’esistenza! </p>
<p>A immagine / Gesù vuole che siamo nella verità, perché ci ha fatti per questo. Ogni nostro atto ha una risonanza in paradiso o all’inferno, dove la verità è eterna. Più cerchiamo di tendere a Cristo, più torniamo a essere a sua somiglianza. Ci sono alcuni che hanno tanto imitato Gesù da sembrare, in Cielo, un altro Cristo. Teniamoci sotto il Suo sguardo. </p>
<p>Sarà felice / Cercare Gesù, solo Lui, perché, trovandolo, noi troviamo tutto. Il mondo lo dimentica, benché abbia ricevuto una salvezza a caro prezzo. Rimediamo noi, cogliamo ogni occasione per parlargli, confidarci, esprimergli la nostra gratitudine. Lui sarà felice di ogni minima attenzione. </p>
<p>La santità del dono / Gesù, povero amore, abbandonato, ignorato. Quanti sono quelli che, pur di stare con Lui, darebbero ogni cosa? Eppure è il tutto, e nulla può mancare a coloro che si affidano alla Sua cura provvidente. Povero amore: il Cristo conferma alla Bossis la verità di questo titolo, esortandola alla santità del dono di sé stessa.</p>
<p>Briciole / A volte preferiamo le grazie materiali a quelle spirituali, ma queste ultime sono più importanti. E la grazia delle grazie è il desiderio di Gesù, della Sua intimità, del Suo soccorso. Aprire il cuore, effondere qualunque cosa sentiamo nel Suo cuore generoso: questo è vivere, il resto sono briciole. </p>
<p>Capire la vita / Fai vivere la tua fede, fai sperare la tua speranza, dice il Cristo alla Bossis. Non è così difficile avere il cielo nel cuore. Dev’essere l’unico pensiero, quello che mette in fila tutti gli altri. Solo se si ama Dio con tutto il cuore, tutta la mente e tutte le forze si capisce qualcosa della vita. </p>
<p>La presenza / La presenza di Gesù è la carta vincente. Con Lui cambia tutto, come per miracolo. Perché ti ama, ti accetta come sei. Senza questo, siamo polvere destinata a disperdersi, come si dice a inizio Quaresima. Ma Gesù è con me, con te. Nel momento in cui ce ne accorgiamo, cominciamo a vivere. </p>
<p>Santità / Come si diventa santi? Ci sembra impossibile, ci vergogniamo del nostro non essere all’altezza. Eppure il Cristo raccomanda alla Bossis di invocare lo Spirito, perché è Lui l’autore della santità nelle nostre povere vite. È Lui che ci rende capaci di comprendere quanto Dio desideri che diventiamo santi. Gesù è morto per questo. Farà di tutto perché possiamo purificarci e diventare degni. Lui salva, Lui giustifica.</p>
<p>L’intenzione / C’è una preghiera di volontà, che il Signore non disdegna: vorremmo evadere, ma stiamo lì. Il Signore guarda l’intenzione, che spesso supera l’azione, come quando un malato vorrebbe camminare, ma più di tanto non può. Gesù confida alla Bossis di essere come un padre attento anche al respiro del proprio bambino. </p>
<p>La Madre / Gesù ci raccomanda di contare su Sua Madre, che ci ama più della nostra. Lei è talmente umile che non si prenderebbe mai dei meriti, non avanzerebbe pretese: vuole solo portarci a Suo Figlio. Dobbiamo stare con Loro, non lasciarli mai, perché il senso della vita è questo: riconoscere, una volta per tutte, la nostra famiglia. Solo lì troviamo pace, sicurezza, gioia.</p>
<p>Null’altro al mondo / Ah, dimenticavo di dirti: sii te stesso, non ti preoccupare di ciò che gli altri pensano. Ti chiederanno, alla fine della vita: sei stato Fabrizio? Sei stato Marco, sei stata Marina? Ti guarderai intorno, mendicando un consiglio. Ma nessuno ti risponderà: sei solo, davanti a Gesù, tu e Lui, come se null’altro al mondo fosse mai esistito.</p>
<p>Questo è l’amore / Gesù raccomanda a Gabrielle di preparare l’aldilà con la preghiera di lode. È come predisporre una festa: le ghirlande sono le buone azioni di ogni giorno, le luci le fiamme della tenerezza. Bisogna lottare duramente coi pensieri di egoismo, che è fare di sé stessi dio. Il Cristo, che era Dio, non ha pensato che al Padre e a noi. Questo è il distacco da sé per amore degli altri. Questo è l’amore. </p>
<p>Suoi / Gesù dice a Gabrielle che una vita si può riparare, insieme a Lui. Perdendosi in Lui, vivendo del Suo amore, si ricapitola tutto nel perdono, si trasforma in qualcosa di eterno. Non bisogna pensare: se potessi ricominciare da capo… Con Cristo, tutto è nuovo, non appena siamo Suoi. </p>
<p>La crescita / Vivere di ardori, di fiamme, di desiderio di Gesù. Invocare continuamente il Suo soccorso: amare il chiedere, come Lui ama il donare. E ritrovarsi a disagio per aver perso tempo vivendo con un cuore tiepido, mediocre: questa è la crescita, il salto di qualità nella vita dello Spirito.</p>
<p>Il caso / Niente avviene a caso. Quando la sofferenza si affaccia, nella vita, dobbiamo sapere, sentire, che Gesù l’ha voluta per noi: sì, proprio quella, perché fossimo più uniti a Lui, perché insieme con Lui portassimo la croce. Il cuore impara a distinguere il passo dell’amato: quanto è più dolce, meno freddo del caso! Il grande Amico dirige la tua vita, la mia vita. Stringiamo la croce con amore e l’amore crescerà. </p>
<p>Il segreto / Siamo chiamati a una vita a due: Lui e io. È la divinità che dà una direzione, un senso alla nostra avventura sulla terra. Per questo il segreto è quello che ha insegnato don Mario: io credo, io spero, io amo. È il modo per attaccarsi a Dio, come il tralcio alla vite. È l’unico modo per vivere davvero. </p>
<p>Il Regno / Bisogna chiedere che si affretti la venuta del Regno. Per questo Gesù ha inserito la richiesta nel Pater. Il desiderio è preghiera: più è ardente, più la freccia colpisce dritto al cuore. </p>
<p>Così poco / Ringraziamo Gesù: ci fa battere il cuore, respirare, vivere. Interviene mille volte al giorno per aiutarci, salvarci, incoraggiarci. Ha bisogno di noi più di quanto ne abbiamo di Lui, perché è amore, e l’amore desidera, anela, soffre, finché l’altro non diventi felice. Quando lo vedremo, rimpiangeremo di non averlo ringraziato abbastanza, di averlo amato così poco. Così poco. </p>
<p>Da Dio / Gesù ha scritto sulla sabbia, ma ora scrive nelle anime, nei cuori. Gli esseri umani si rassicurano a vicenda sugli affetti che provano, ma è a Gesù che dobbiamo ricordare il nostro amore, il nostro desiderio, perché Lui possa rispondere da Dio. </p>
<p>Battaglioni / Il Cristo dice alla Bossis: cerca la Mia gloria nella tua vita, e morirai per la Mia gloria. Glorificarlo quaggiù è anticipare il cielo. Le raccomanda di unirsi ai santi per esaltarlo, alle anime del purgatorio per purificarsi, e ai santi della terra per combattere e salire. Le ricorda che siamo i soldati di Dio, la Sua milizia, la Chiesa militante. Le anime avanzino verso il cielo in battaglioni schierati. </p>
<p>Cominciamo / A forza di portare la propria croce, è lei che ci porta. Sono parole del Cristo alla Bossis. La sofferenza non è la peste da evitare, come spesso insegnano. Il dolore accettato ha una forza che ignoriamo, se vissuto per amore. Per l’amore che è Cristo. Allora, finalmente, si apre una porta: usciamo, e cominciamo a vivere. </p>
<p>Come se / Il Cristo dice alla Bossis che basta uno sguardo a Lui per uscire dalla propria volontà. Bisogna contare su questo aiuto potente, perché privarsene significa morire. È come se il sole smettesse di sorgere, come se fosse sempre notte. </p>
<p>Qualcuno / Abbiamo bisogno di una guida. Non di schemi, di mappe concettuali, di criteri. Sì, certo, tutto può servire. Ma abbiamo bisogno, soprattutto, di Qualcuno a cui chiedere: cosa vuoi che io faccia? Cosa vuoi che dica? Qualcuno che ispiri ogni momento della nostra giornata e che ci porti là, dove è la meta. Che ci porti a Sé, la Meta.</p>
<p>Per l’altro / La messa non è solo cena, ma anche sacrificio. È Gesù che va incontro ai suoi nemici, in quel Gat shemanin che non a caso si traduce con pressoio per l’olio. L’orto degli ulivi è l’inizio della celebrazione dell’amore sorprendente di Dio, a perpetua memoria che, chi ama, dà la vita per l’altro. </p>
<p>Un sospiro / Essere ostia, unirsi alla presenza incandescente di Gesù nel tabernacolo, per affrettare la venuta del Regno di Dio. Sospirare come i giusti dell’Antico Testamento, perché ogni sospiro sia come il sospiro di un bimbo per suo padre. Questo dice il Cristo alla Bossis. </p>
<p>La Sua gioia / Gesù raccomanda a Gabrielle di pensare spesso al cielo. Ciò che c’è di più bello, in questa terra, non può paragonarsi a quello che ci aspetta di là. E Lui è felice al pensiero di donarci una felicità pagata a caro prezzo. Ma è come se fossimo noi a offrirgliela, tanto la nostra gioia fa la Sua gioia. </p>
<p>Ci insegue / Gesù ci insegue, vorrebbe essere presente ogni momento: nei nostri pensieri, nei nostri sacrifici quotidiani, nell’offerta di noi stessi che significa apertura confidente, fiducia senza limiti. Questo è il rapporto fra il Creatore e la creatura, tra il Dio Trinità e i figliolini che umilmente lo abbracciano, con gioia.</p>
<p>Un sospiro / Cercare Gesù nella giornata, negli eventi. Certo, raccogliersi in preghiera, ma anche nel mondo, nella via, sapere che Lui c’è, che si fa desiderare, perché vuole accrescere il nostro desiderio. In paradiso non ci sarà bisogno di chiamarlo, ma ora sì, con un sospiro instancabile, continuo. </p>
<p>Vedranno Dio / Gesù dice a Gabrielle che la gioia lo onora. Bisogna unirsi alla Sua gioia nel cielo, come se fossimo noi a donarla a Lui. La gioia, aggiunge, viene dalla purezza d’intenzione. Beati i puri di cuore, perché vedranno Dio e sperimenteranno la Sua gioia. </p>
<p>Il più amante / È sempre l’intimità che Gesù vuole da noi. Lui è il più sensibile, il più amante di tutti. Un sorriso gli riempie il cuore. Gli negheremo una parola dolce, un bacio, uno sguardo? Non credete al cristianesimo soltanto orizzontale. Gesù ci ama come nemmeno immaginiamo. Non facciamolo aspettare. </p>
<p>Il primo passo / Gesù vuole essere invitato, vuol essere amato. Gli basta poco, il resto lo fa Lui. Anche se non ne abbiamo desiderio, possiamo chiederlo, e Lui ce lo darà. È sufficiente fare il primo passo. Ricordiamolo, da oggi: il primo passo. </p>
<p>Pensarci / Pensare all’amore di Gesù, alla Sua passione per noi, dimostrata nell’altra passione, quella sgranata lungo la via crucis; lasciarsi sconvolgere dalla incontrovertibile certezza: sono amato, sono amata. Pensarci così spesso da cominciare a vivere già qui l’unione, l’unità. </p>
<p>Ti basta? / Gabrielle sorride a un passante, che ricambia. Gesù le dice di sorridergli così, perché Lui ricambierà. Il sorriso di Gesù: ti basta? </p>
<p>È così / Gesù ha cura dei Suoi, chissà quante volte ce ne siamo accorti. Piccoli e grandi dettagli, nella nostra vita. Allo stesso modo, sia per la Sua gloria tutto ciò che operiamo, nei minimi particolari. È così che il Regno dei cieli si avvicina. </p>
<p>Da sempre / L’azione nasce dall’amore. Solo se ci diamo totalmente a Dio sboccia l’opera vera, quella che è frutto di un’unione. Più ci abbandoniamo, più Gesù può trasformarci dal di dentro, invadendo ogni spazio, facendo di noi il capolavoro che ha pensato da sempre.</p>
<p>Farla crescere / Amiamo confidarci con qualcuno, senza grande profitto. Se parlassimo cuore a cuore con Gesù, la nostra giornata cambierebbe: saremmo protetti, accompagnati, sarebbe Lui a costruirla, colmando le falle sempre aperte della nostra miseria. Abbiamo poca fede: riversiamola in Lui, così com’è, e sarà Dio stesso a farla crescere. </p>
<p>Presenza / Un segreto della vita è la presenza: tu sei presente, e questo colma il vuoto, che ha sempre un pretesto per esistere. Se dimentico l’altro, dimentico la possibilità stessa di essere: sono un indefinito che soffre inutilmente. Con l’altro, ogni dolore è utile, porta in qualche luogo di bellezza misteriosa. Ricorda, dunque: la memoria autentica è presenza, e la presenza è vita.</p>
<p>La virtù / Sopportare i pesi quotidiani per Gesù: è la virtù del cristiano. Non c’è niente di così insignificante che non gli sia gradito. Questo è fare la volontà di Dio, questo è obbedirgli. </p>
<p>Più / Gesù vuole che prendiamo dimora nella Sua misericordia, che ci sentiamo sicuri dell’amore. Ciò non offende l’umiltà, perché più siamo nel vero, più avvertiamo la nostra piccolezza e l’infinita grandezza del Suo amore. </p>
<p>Tutto / Si può offrire ogni cosa, per amore. Gesù ci tiene, perché è una specie di filo diretto: una goccia dopo l’altra, il cuore si riempie. L’essenziale è non distogliere lo sguardo, come quello del servitore alla mano del padrone. Tutto viene da Dio: ce lo possiamo aspettare da altre parti?</p>
<p>Dal profondo / Gesù solo riempie il cuore. Ce ne accorgiamo se parliamo di Lui, se i pensieri e i sentimenti si lasciano prendere da quello che è il tema importante della vita. Proviamo a interessarcene di più, e sentiremo una dolcezza inedita sgorgare dal profondo. </p>
<p>Da adesso / Abitare con il cuore in cielo: perché lì ci sono il Padre, il Figlio, l’Amore, perché quello è il nostro posto, preparato dai secoli dei secoli. Le cose della terra non valgono un nostro sospiro, un solo desiderio di tornare. Sì, conversione è ritorno, da subito, da adesso. </p>
<p>Le porte / Non ci sono i puri, ma i peccatori purificati. Guai a inorgoglirsi per aver superato tentazioni che non si sono subite, dice il Cristo alla Bossis. Ad aprire le porte è l’umiltà.</p>
<p>Sulla terra / Tutto quello che l’amore tocca abbellisce, dice il Cristo alla Bossis. Lui è ricco per noi, è felice se i Suoi meriti ci fanno crescere. Riusciamo anche noi a vivere solo per Gesù, a cercare il Suo sguardo come l’unico riferimento della nostra vita? Se così fosse, faremmo esperienza del cielo sulla terra. </p>
<p>Quello che non è / Possiamo vedere Dio nel prossimo, anzi dobbiamo. La carità non toglie nulla all’amore per Gesù: piuttosto aggiunge la concretezza e la forza dell’Incarnazione. Confidiamo nella Sua presenza ogni momento, altrimenti la preghiera diventa forma sterile, cioè quello che non è. </p>
<p>Farà da Dio / È tutto così semplice con Dio, dice il Cristo alla Bossis. Bisogna cominciare a credergli. Offrirgli il poco che abbiamo, perché il resto lo fa Lui. Ammassare preghiere nei granai: per gli increduli, i pagani, i peccatori. Con la certezza che farà, e farà da Dio. </p>
<p>Col cuore / Facciamo programmi su programmi, ma c’è un solo progetto, quello di Dio. I programmi affondano nella precarietà, il progetto originario non fallisce, perché è la verità che splende oltre, la metafisica, tanto disprezzata. Dobbiamo ricuperare l’essenziale. Come sappiamo, non si vede bene che col cuore. </p>
<p>L’oblio / Considera la terra come niente, dice il Cristo alla Bossis. Svalutazione della creazione da parte del Creatore? Logicamente impossibile. È piuttosto la valutazione corretta della dimora cui siamo destinati, che troppo spesso cade nell’oblio. </p>
<p>Un sorso d’eterno / Gesù è umiltà, dolcezza e misericordia. Lo ricorda a Gabrielle, in partenza da Lourdes. Lei teme di perderla, tornando a casa, ma Lui le raccomanda di pesare quelle tre parole, di accorgersi che la cura dello Sposo non viene mai meno. Lui e lei: la formula per fare di ogni attimo un sorso d’eterno. </p>

<p>PICCOLO MANUALE DI SPIRITUALITA'</p>
<p>PREFAZIONE di don Fernando Altieri / Esistono molti testi teorici di spiritualità, adatti a soddisfare le domande più esigenti degli addetti ai lavori. Questo piccolo manuale di don Fabrizio Centofanti e Sabrina Trane vuole rispondere a un bisogno pratico: incarnare lo Spirito nel quotidiano, farne la propria esperienza di ogni giorno. Per riuscire in questo intento, gli autori hanno scelto criteri sicuri e collaudati, perché non c'è niente di meglio che attingere al deposito bimillenario della Chiesa per aprirsi alla dimensione più autentica della persona e della società. Sono infatti molte le proposte, in questo campo, che possono portare fuori strada, a cominciare da certe pratiche orientaleggianti per finire col new age. Il principio ispiratore di fondo è la carità: Dio è carità è il versetto della prima Lettera di Giovanni (4,8) che riassume l'intera Scrittura. Inoltre, come afferma san Paolo, l'amore è ciò che resta, quando tutto passa. L'amore, appunto, ispira la modalità di ogni espressione spirituale: quello che don Mario Torregrossa, il defunto e santo padre spirituale dei due autori, chiamava l'abito su misura. Uno sguardo che coglie l'unicità di ogni essere, perché solo così l'identità di ciascuno può emergere. Il fine del libro è educare i cinque sensi e le facoltà umane (intelligenza, libertà e volontà) a riconoscere questo amore che salva, facendone il fondamento della propria vita. La condizione per realizzare tutto questo, ci dicono gli autori, è la purezza di cuore: uno squarcio aperto sul paradiso, perché solo i puri di cuore, come assicura una delle beatitudini più belle, vedranno Dio. Grazie, dunque, per il dono di questo libretto, che nella mente degli autori è solo l'inizio di un progetto che l'editore Palumbi ha il merito di rendere, già da questo primo avvio, felicemente realizzabile. </p>
<p>INTRODUZIONE / Vivere nello spirito è una sfida che si ripropone in ogni tempo e che dobbiamo ogni volta attualizzare, nella terminologia e nei contenuti. L'aspetto più difficile di tale sfida consiste nel mantenere intatta la verità che ci è stata tramandata, e nello stesso tempo renderla fruibile al variare dei costumi e delle culture. Ciò che conta, dunque, non è l'originalità o la novità, ma l'individuazione di elementi adatti a una sintesi efficace. Non vogliamo offrire un trattato scientifico, ma una guida agile con criteri chiari e traducibili nella vita quotidiana. Il taglio divulgativo nulla toglie al rigore e all'affidabilità della proposta. Se ne risultasse uno strumento valido per la crescita spirituale e umana anche di un singolo lettore, o di una singola lettrice, avremmo raggiunto pienamente il nostro scopo. </p>
<h5>1 PERCHE SPIRITUALITÀ</h5>
<p><b>la. Non siamo materia, ma energia</b> / Parlando di spiritualità, il discorso verte inevitabilmente sul binomio classico materia e spirito. Oggi, dal punto di vista scientifico, il primo termine non risulta più adeguato. Secondo gli studiosi di teoria quantistica dei campi, tutto è energia: gli atomi non sono costituiti di sostanza compatta, ma di vortici energetici. Se la materia ci appare solida è perché le vibrazioni sono tanto rapide da non poter essere osservate: è energia altamente condensata che, vibrando, produce suoni e colori, ed emerge dal cosiddetto "vuoto quantico", o "vuoto pregno", per indicare la pienezza delle possibilità da esso originate. </p>
<p><b>1b. Dio è spirito</b> / Se la materia è questo, cosa possiamo dire dello spirito? Nell'incontro con la donna samaritana, Gesù le rivela che "Dio è spirito". Mettendo da parte ogni interpretazione intimistica, è chiaro che l'espressione esclude una concezione materialistica della fede, che può degenerare in ritualismo, superstizione o formalismo, realtà tutt'altro che assenti in campo religioso. Dicevano i Padri che il terzo elemento della persona, dopo il corpo e la psiche, si può identificare con l'Amore, la presenza di Dio in noi, e dunque con lo Spirito Santo, scritto questa volta con la lettera maiuscola. Quando, finalmente, minuscolo e maiuscolo, spirito dell'uomo e Spirito di Dio s'incontrano nell'intimo dell'essere, cogliamo la vera identità, l'autenticità dell'esistenza umana. Questo intende Agostino quando dice che Dio è più intimo all'uomo dell'uomo; lo stesso sostiene Teresa d'Avila: Gesù dimora nella settima stanza, nella profondità del nostro essere, in perenne attesa di una visita. </p>
<p><b>lc. Lo spirito è l'intenzione</b> / Date le premesse, è evidente il rischio di confondere Dio con una energia puramente naturale: è l'idea che porta al panteismo e a ogni altra deviazione dalla verità di un Essere assolutamente personale. Per questo è importante comprendere che un aspetto fondamentale dello Spirito Santo è l'intenzione che lo anima: amare il creato e la creatura, comunicare vita, offrirsi in dono per conformare a Sé e condividere la propria gioia. Lo spirito dell'uomo, quando aderisce a tale volontà, acquista anch'esso i caratteri di generosità e di gratuità, ed è mosso dalla stessa intenzione di beneficare. Il risvolto pratico è evidente: ogni nostro atteggiamento, se si innesta nell'intenzione di Dio, diventa un dare senza pretendere alcuna ricompensa. </p>
<p><b>ld. Il fine della vita</b> / Un'altra caratteristica di quello che chiamiamo spirito è il superamento della contingenza. Sappiamo che esiste un atteggiamento sintetizzabile nella massima oraziana: "Carpe diem, quam minimum credula postero", ossia afferra l'attimo, credendo il meno possibile al domani. È un invito a vivere il presente intensamente. Eppure, la vita si capisce dalla fine: solo se intuisco che la vicenda terrena ha il suo sbocco nell'eternità, posso dare a ogni cosa le giuste proporzioni. Il presente acquista senso contemplandolo con gli occhi di Dio, in un contesto che comprende anche il domani: e al domani occorre credere il più intensamente possibile. Si spiega, così, il "memento mori" (ricordati che devi morire) dei monaci trappisti: non è una minaccia a cui reagire con gesti scaramantici, ma un invito a dare alla vita la prospettiva più corretta. </p>
<p><b>le. La "materia", con lo spirito, è cosa molto buona</b> / Quella che sinora si è chiamata "materia" è dunque energia condensata, per cui è corretto parlarne soltanto da un punto di vista esperienziale e fenomenico. L'uomo e la donna sono chiamati a evolversi dal "materialismo" a una dimensione più spirituale della vita. "Pensate alle cose di lassù" (Col 3,2), dice San Paolo; "Se uno non rinasce dall'alto, non può vedere il regno di Dio" (Gv 3,3), ricorda Gesù a Nicodemo. Bisogna evitare a tutti i costi di essere fagocitati dalla dimensione grezza, indeterminata della vita, e procedere verso una individuazione sempre maggiore, assecondando il progetto di Dio. Crescendo nell'adesione alla divina volontà, l'uomo diventa ciò che è, contribuendo all'opera della creazione, che non è mai terminata. Evolvendo nello spirito, diamo il nostro prezioso contributo alla spiritualizzazione del mondo: tanta è la dignità che il Creatore attribuisce a ciascuno di noi. </p>
<p><b>lf. Anzi, lo spirito umano, senza "materia", non può stare</b> / Date ormai per scontate le precisazioni terminologiche, possiamo ancora sostenere che l'uomo è costituito da materia e spirito. Tra le due realtà, tuttavia, non c'è separazione: innanzitutto perché entrambe, come abbiamo detto, sono energia; in secondo luogo perché, dal punto di vista della fede, solo il peccato le separa. Vivere secondo la carne è un'espressione paolina (Rm 8,12) che ci permette di comprendere: la ricerca del piacere, del potere, della gratificazione personale, il piantare la tenda nel territorio dei vizi capitali (superbia, avarizia, lussuria, ira, gola, invidia, accidia), equivalgono a isolare la coscienza da ciò che le dà vita, a rinchiudersi nella prigione asfissiante di un'avidità insaziabile e letale. C'è un episodio evangelico (Mc 1,13) che illustra questa idea. Dopo aver superato, nel deserto, le tentazioni del demonio, Gesù "stava con le fiere e gli angeli lo servivano". Il significato simbolico è evidente: nell'uomo sono presenti una realtà animale (la carne) e una divina (lo spirito); il suo compito è lasciare che lo Spirito Santo le integri in una unità superiore. </p>
<h5>2 COS'È LO SPIRITO</h5>
<p><b>2a. È la parte dinamica dell'uomo</b> / Per la cultura giudaica, lo spirito era la parte dinamica dell'uomo. Basta pensare ai simboli con cui lo Spirito di Dio è rappresentato nella Bibbia: acqua, fuoco, nube, vento. La spiritualità cristiana ha conservato questa idea fondamentale, culminando nella convinzione di Tommaso d'Aquino che l'anima spirituale sia l'unica forma sostanziale dell'uomo. Lo spirito è fatto per prendere l'iniziativa, per guidare. In questo senso, la passività è un ostacolo grave alla crescita della persona, e infatti l'accidia è inserita fra i sette peccati capitali. Una verifica importante sta nella disposizione di fondo dell'uomo: è attivo spiritualmente? È il protagonista della propria vita? O è in balia degli istinti, condizionato dai desideri materiali? La prima indicazione da dare a chi si affaccia al mondo dello Spirito è che questo implica un cammino. L'uomo è invitato a scuotersi, ad alzarsi: verbo che nei vangeli, non a caso, coincide spesso con l'idea di risorgere o guarire. </p>
<p><b>2b. Ha la visione</b> / Dalla Bibbia agli autori spirituali, agli scrittori più aperti alla profondità della vita, arriva una conferma: amare è conoscere. Nel Vangelo c'è un episodio che lo dimostra in modo plastico (Le 24,13-35). I cosiddetti discepoli di Emmaus invitano in casa uno straniero, che prende il pane, rende grazie e lo spezza: in quel momento, si aprono loro gli occhi. Lo Spirito, che i Padri identificano con l'Amore, dona la visione, apre gli occhi sulla vita vera. È quella che Tommaso d'Aquino chiamava la ragione superiore. L'intelletto, la scienza, la sapienza, sono doni che vengono dall'alto, e riscattano l'uomo da una vita in cui ciò che conta è la propria volontà, i propri interessi, che nascondono la vista dell'altro. Non a caso Matteo (20,29-34) mette due ciechi anziché uno all'ingresso della città di Gerico: l'umanità ha un bisogno urgente di ricuperare la visione, il che è possibile solo se si ama. Alla fine, resta l'amore, e ciò coincide con la visione beatifica. </p>
<p><b>2c. Crea una gerarchia</b> / Focalizzarsi su ciò che rimane, significa tener conto delle priorità. La maggior parte degli esseri umani rischia di impiegare il proprio tempo in cose di secondaria importanza. Tutto concorre a questo: le urgenze quotidiane, l'atteggiamento nevrotico di chi rincorre sempre l'impegno successivo, l'accidia in agguato. Così facendo, sfuggono le cose più importanti, quelle che costruiscono la vita, dandole spessore. Lo spirito è discernimento: rifiuta l'attività frenetica, collega ogni cosa con la profondità. Il risultato è un'azione più efficace, una presenza nel mondo più serena. Gesù conferma a più riprese questa linea: quando, per esempio, invita a cercare prima il regno di Dio e la sua giustizia (Mt 6,33); o quando invita a fare bene i calcoli, prima di intraprendere una costruzione (Lc 14, 28-30); o anche rimproverando ai farisei di rispettare le minuzie della legge e di ignorare ciò che è più importante (Lc 11,42). </p>
<p><b>2d. Pensa al bene comune</b> / Solo pensando a ciò che conta si aprono gli occhi sull'altro: perché, se si ama, ciò che importa è l'altro. Gesù ci ha dato l'esempio di una vita radicalmente aperta, concepita come dono. In genere, pensiamo secondo la legge della giungla: mors tua, vita mea. Il Vangelo insegna che pensarla così è da perdenti, perché il disprezzo per l'altro ricade su se stessi. Il testamento di Gesù, nel Vangelo di Giovanni, è che tutti siano uno (Gv 17,21): c'è l'idea del Corpo Mistico, in cui ogni membro è collegato con gli altri. Se uno soffre, soffrono tutti, se gioisce, tutti gioiscono. Il bene comune, allora, non è un'utopia idealistica senza fondamento, ma un ingrediente realistico della vita umana: se dono, ricevo, perché a esserne beneficato è il Corpo nella sua interezza. </p>
<p><b>2e. Comprende invece di giudicare</b> / In questo senso, capire l'altro vuol dire capire se stessi; giudicare l'altro, giudicare se stessi. La separazione, la frattura, il conflitto, sono sempre fonte d'angoscia, perché ci si oppone a qualcosa che fa parte di sé. Il criterio è integrare: nessun essere umano è così straniero da restare per principio fuori del raggio d'azione dell' amore. Non è l'altro a essere ingombrante, è il proprio cuore a essere meschino. La vita nello spirito sposta sempre più in là i confini della propria accoglienza. Il paradiso è una porta aperta, l'inferno un ingresso blindato circondato da sistemi d'allarme sofisticati e insuperabili. Ma è chi lo allestisce che vi resta prigioniero. </p>
<p><b>2f. Collabora invece di contrapporsi</b> / Sì avrà sempre la tentazione di paragonarsi, di fare confronti, col risultato di diventare antagonisti, concorrenti. Una società fondata sul mercato acuisce il problema, favorendo alla massima potenza la predisposizione che nasce dal peccato. Se nei luoghi di lavoro, e perfino nelle comunità, c'è a volte un'aria irrespirabile, lo si deve all'abitudine di considerarsi come cani ringhiosi intorno a un osso. La spirito, ancora una volta, ribalta la questione: trasforma la concorrenza ostile in desiderio di collaborare, di costruire sulla base di un valore comune. Le energie convergono, moltiplicandosi. L'evoluzione, dal punto di vista dello spirito, non si presenta più come selezione del più forte, ma come sinergia di progetti convergenti in un progetto più grande, a beneficio di tutti. </p>
<p><b>2g. È il contrario ddla "materia" intesa come carne</b> / Da ciò che si è detto, risulta chiaro che si danno due cammini: quello carnale, materiale, rivolto alla soddisfazione di sé stessi; e la via dello spirito, orientata all'altro, in un esodo continuo e un'adesione a qualcosa di più grande. Per i credenti, ovviamente, si tratta di Qualcuno, ossia di Dio. La Prima Lettera di Giovanni, al versetto 4,8, rivela che Dio è amore. La Bibbia si incarica di definire la natura specifica di questo amore: un'attitudine di radicale donazione, in cui l'io è rivolto all'altro, fino al dono della vita. Se il Dio creatore è amore, vuol dire che l'intera realtà è comprensibile alla luce dell'amore. E abbiamo visto che Amore e Spirito convergono. Vivere secondo la carne, ripiegarsi su se stessi, cercare nella gratificazione il significato della vita, significa mancare il bersaglio. La parola "peccato", in senso etimologico, vuol dire proprio questo. Imparare ad amare, dunque, significa imparare a vivere, tout court, centrare l'obiettivo della vita. </p>
<h5>3 LO STRUMENTO DELLO SPIRITO È LA PAROLA</h5>
<p>La parola è un elemento sottovalutato. Se pensiamo a quante parole siano inutili, offensive, distruttive, non possiamo stupirci del fatto che il mondo sia impregnato di negatività. La parola è importante perché crea la realtà che è intorno a noi, costruisce l'ambiente in cui viviamo. Tutto nasce da una Parola originaria, quella di Dio. Se Dio è amore, le parole più adeguate saranno quelle pertinenti al suo Essere. Prima di tutto l' armonia, l'unità. Ciò che è armonico richiama Dio; una parola accordata con la sua lunghezza d'onda unisce, sintonizza con l'altro. / Stesso discorso riguarda la bellezza. Contemplando il cosmo, comprendiamo che l'uomo non è vittima di un triste destino, ma è circondato da meraviglie che suggeriscono la sua grande dignità. / Il terzo elemento è la bontà. Se ciò che si pensa, si fa e si dice è orientato al bene, sarà impossibile sentire Dio come un estraneo, se ne avvertirà sempre meglio la presenza. / Il quarto attributo è la verità. C'è qualcosa che va al di là di noi, che ci supera, un punto di riferimento comune in cui incontrarsi, a prescindere dalla propria visione della vita. / Se aderiamo con slancio a questa realtà fatta di unità, bellezza, verità e bontà, rendiamo presente Dio nel mondo, e riveliamo quanto sia grande il dono della vita. </p>
<h5>4 LO SPIRITO E L'INDIPENDENZA</h5>
<p><b>4a. Lo spirito non dipende dal giudizio altrui</b> / Quando i criteri che ci guidano sono la verità, l' armonia, il bene, raggiungiamo la nostra indipendenza. Troviamo il buon tesoro del cuore, come dice il Vangelo (Le 6,45), e non siamo più condizionati dal giudizio altrui: se è malevolo, offensivo, denigrante, rivelerà solo che l'altro lo sta attingendo dal cattivo tesoro del suo cuore (Le 6,45). Le parole maligne, giudicanti, rivelano la tragedia della disarmonia, del male: l'uomo può ignorare la bellezza in cui è pensato e collocato, e scegliere la ribellione, l'arroganza, la violenza. In questo modo, diventa schiavo di sé stesso e degli altri, si priva della luce che il progetto è in grado di donare. Invece, illuminata dall'alto, la creatura è libera, indipendente da tutto, perché dipende solo dal Creatore. </p>
<p><b>4b. Il perdono è il segreto dell'indipendenza</b> / Tutto sta ad accettare la sofferenza nel proprio orizzonte vitale. Il dolore e la morte sono scandalo, per la mentalità mondana. Diventano il punto in cui le relazioni vacillano, finiscono. Mal' amore non ha fine, dunque ci dev'essere un modo per cui la sofferenza e la morte non possono più essere uno scoglio invalicabile. Questo modo è l'offerta: accettare il dolore come qualcosa che purifica noi stessi e si fa dono per gli altri. A quel punto non ci sono più ostacoli. Solo così si comprende l'importanza del perdono. Se mi ribello, o aggredisco, se coltivo rancore o medito vendetta, sono schiavo dell'altro, ne dipendo, il pensiero di lui diventa un'ossessione. Se invece compio l'atto liberatorio del perdono, spezzo le catene, mi emancipo da ogni dipendenza, mi trovo nella pace e aiuto chi mi ha offeso a liberarsene a sua volta, se accoglie il mio perdono. È necessario, dunque, non fuggire il dolore, ma farne una via che ci unisce al Crocifisso-Risorto, la via della libertà, della pace e della gioia. </p>
<p><b>4c. "Il mio nome è Legione". Solo Dio sa chi sono</b> / Una pagina nota del Vangelo narra la guarigione dell'indemoniato di Gerasa (Mc 5,1-20). Sembra quasi che l'esorcismo non riesca, poi Gesù chiede al posseduto: "Qual è il tuo nome?" E si sente rispondere: "Il mio nome è Legione, perché siamo in molti". Il problema dell'essere umano è proprio questo: la mancanza di unità. Diviso tra ragione e istinto, materia e spirito, è spesso lacerato fra tendenze opposte. Questa dinamica lo costringe a essere ora in un modo ora in un altro: deciso nei suoi convincimenti o vittima delle sue pulsioni. È urgente fare unità tra le diverse componenti. L'esorcismo di Gerasa dimostra che solo Gesù può ricondurre la molteplicità all'integrazione: solo il suo sguardo è capace di mettere insieme forze contrastanti o antitetiche, di cacciare i demoni della disintegrazione, sempre in agguato nella nostra vita. È il medico che guarisce la dicotomia patologica dell'uomo, donando la sua pace, che è il bene più profondo e prezioso di qualunque altro. </p>
<p><b>4d. Sono la perla preziosa che il Signore-mercante ha comprato a caro prezzo</b> / Per creare in me l'unità necessaria, per donarmi la sua pace, il Cristo ha pagato un prezzo alto. La morte in croce è la condizione per riportare l'uomo allo stato originario, per liberarlo dalla tara del peccato. Per far ciò non bastava un amore romantico, sentimentale; era necessario un orientamento radicale al dono, una volontà di salvare a ogni costo. Siamo noi la perla preziosa di cui va in cerca il mercante del Vangelo; e il mercante è Cristo, disposto a vendere tutto pur di acquistarci la salvezza. Linterventc di Dio rivela all'uomo la sua vera identità: è strutturato per amare (l'amore non è un optional); è pensato come amore aperto a tutti (anche ai nemici); è totale, coinvolge l'integralità della persona e della storia; considera l'altro importante come se stesso; non è contro la realizzazione personale, ma la considera attuabile con gli altri. </p>
<h5>5 LO SPIRITO E LA BENEVOLENZA</h5>
<p><b>5a. Carità è pensare bene</b> / L'interdipendenza umana ci aiuta a capire la necessità della fiducia, e la fiducia si manifesta sotto forma di benevolenza: dal momento che siamo legati dai fili dell'amore, della solidarietà, del mutuo soccorso, l'atteggiamento giusto nei confronti dell'altro è quello di cercarvi il bene, che è comunque presente, perché siamo tutti a immagine di Dio. Scoprire il bene nell'altro è un'arte: che cos'è l'educazione, anche etimologicamente (e-ducere), se non questo? È la fatica benedetta dell'amore: esplorare il mondo dell'altro fino a estrarne la perla preziosa di cui sopra. Tutto dipende dallo sguardo, che dev'essere come quello del Cristo. </p>
<p><b>5b. Pensare male disperde le energie</b> / Se la benevolenza apre all'altro, la malizia fa l' effetto contrario. Non solo, ma impedisce di vivere l'altra faccia dell'amore, che non è solo dare, ma anche ricevere. Per questo è richiesta l'umiltà, l'atteggiamento di chi sceglie di fare spazio in sé, dando credito all'altro. L'umiltà è una virtù che nasce dal riconoscerci creature dipendenti dal Creatore e dunque fatte, innanzitutto, per accogliere i suoi doni. Questa virtù ci insegna a ricevere dagli altri: ognuno ha qualcosa da dare, e amare è suscitare il desiderio di darsi. Tutto questo non è indolore: aprirsi all'altro costa, ma dà una gioia che anticipa il paradiso sulla terra. L'amore, per questo suo protendersi, dà un senso d'instabilità, perché spinge sempre oltre le proprie sicurezze: un'occasione in più per sperimentare la necessità di unirsi a Dio. </p>
<p><b>5c. La benevolenza lascia libero l'altro</b> / Dio ci ama, si apre, si dona a noi radicalmente. Proprio questo garantisce il rispetto della nostra libertà. Le relazioni interumane, in quanto finite, portano sempre con sé il rischio di limitare l'altro, di imprigionarlo dentro i nostri schemi. È l'amore di Dio, in quanto infinito, a consentire la vera libertà, la relazione autentica. Ciò spiega l'errore in cui cade chi sostiene che l'amore divino distolga dall'impegno nel mondo, dall'apprezzamento delle cose terrene; è vero il contrario: solo l'infinito permette di vedere ogni cosa nella giusta prospettiva. Dostoevskij aveva colto questo aspetto: definendo la libertà come adesione alla verità, ha chiarito, una volta per tutte, che più ci si avvicina a Dio, più si accede alla verità dell'uomo, delle relazioni tra gli uomini e con tutta la realtà creata. </p>
<p><b>5d. La benevolenza libera anche se stessi</b> / La carità è benigna, scrive san Paolo nel capitolo 13 della Prima Lettera ai Corinzi: l'amore può permettersi di essere benevolo, perché non cerca il suo interesse, come si legge nello stesso testo. La dinamica creata da Dio produce libertà in ogni direzione: liberando l'altro, libero me stesso. Quando prevale qualcosa di diverso dalla carità, emergono le contraddizioni: pensiamo all'incompatibilità fra l'aiuto al cosiddetto terzo mondo e la prassi dell'aborto. Se la motivazione fosse un amore senza condizioni, non si arriverebbe all'eliminazione del più debole. La carità si estende a tutto, come insegna la presenza dei quattro fiumi nel paradiso terrestre, in cui ogni angolo è irrigato e fecondo (Gen 2,10-14). </p>
<h5>6 LO SPIRITO E L'AZIONE</h5>
<p><b>6a. Lo spirito agisce</b> / La vita spirituale non ha nulla di anemico, ma è azione efficace. Don Mario Torregrossa - nostro padre nella fede - dava spesso, come penitenza per la confessione, un atto di carità. Lo faceva per insegnare alla persona che l'amore ha bisogno d'incarnarsi. Inaugurando la catechesi sulla carità, sorprese tutti: al primo appuntamento, invece di un discorso, organizzò un pranzo per cento poveri, curato nei dettagli. La Bibbia conferma che Dio agisce con molta concretezza per il popolo: pensiamo all'evento dell'esodo, il passaggio per eccellenza, prototipo di tutte le azioni compiute dal Signore in favore dell'umanità. Per entrare nella stessa prospettiva, dobbiamo anche noi fare un passaggio: accettare di rinascere dall'alto, cessare di attenderci dal mondo le risposte più essenziali e aspettarci, invece, di riceverle da Dio. Tre sono i passi da compiere: 1. Chiudere 2. Aprire 3. Ringraziare. Chiudere a un'attesa di morte, perché gli altri non ci possono dare ciò che serve per vivere davvero. Aprire allo Spirito che ci viene trasmesso. Ringraziare per il dono che abbiamo ricevuto. Allora potremo realizzare azioni efficaci, perché ispirate dallo Spirito che è in noi. </p>
<p><b>6b. "Il Padre e Io operiamo sempre"</b>  / Lo Spirito agisce, Dio agisce. La sua azione consiste innanzitutto nel riportare alla vita, dopo il dramma del peccato. La paternità di Dio richiede obbedienza, che non è un'imposizione della propria prospettiva, ma un permettere all'uomo di tornare a essere se stesso: essendo a immagine di Dio, egli può farlo solo aderendo al progetto divino, lasciandosi abbracciare come un bambino fiducioso che sperimenta la serenità (Salmo 130). Non a caso Gesù insegna a chiamare il Padre Abbà, un diminutivo che segnala la confidenza e l'intimità necessaria per una relazione di fede adeguata. Al Papà che è nei cieli si arriva attraverso la missione del Figlio: si chiarisce, così, l'importanza dell'Incarnazione e della Pasqua. L'amore è vero quando diventa fatto, evento: la storia della salvezza sbaraglia gli idealismi con i quali tante filosofie e ideologie hanno alienato la persona. </p>
<p><b>6c. Agire libera dai sensi di colpa</b> / Il credente, dunque, agisce guidato dal Padre e in obbedienza a Lui. Questo criterio libera dai sensi di colpa, che rimangono in agguato. Abbiamo avuto tutti la sensazione di non fare abbastanza, o di fare male. Ma se operiamo affidandoci, mettendo nelle mani di un Altro sia l'azione sia il suo effetto, non avremo nulla da rimproverarci. Non seguiamo i nostri interessi, non ci chiudiamo nelle nostre prospettive, ci abbandoniamo all'ispirazione che viene dall'alto: più di questo non possiamo fare. I sensi di colpa non servono a nulla; anzi, non fanno che sottrarre energie e produrre una tendenza alla depressione e all'accidia. Ancora una volta, è necessario un atto di fiducia: mettere tutto nelle mani del Signore e lasciare che sia Lui a trarre un frutto dalla nostra azione quotidiana. </p>
<p><b>6d. L'uomo spirituale produce sempre frutto</b> / Nella storia del pensiero torna spesso un dilemma, rappresentato da testimonianze come quella di Shakespeare nel celeberrimo monologo di Amleto (essere o non essere) o quella del bestseller di Eric Fromm, Avere o essere. Non possiamo illuderci di produrre frutto se facciamo i cristiani, o abbiamo un comportamento da cristiani. Ci sarebbe sempre qualcosa che stona, finiremmo per attaccarci a qualche legge, cadremmo in qualche forma di rigidità o contraddizione. Gesù lo dice: il frutto rivela la natura dell'albero (Mt 7 ,20); ciò che pensiamo, diciamo, facciamo, dipende da quello che siamo. Il cristiano è discepolo di Cristo, Uomo-Dio: dunque, per diventare suoi, dobbiamo essere una realtà divino-umana. E ciò è possibile se accettiamo di ricevere lo Spirito Santo. Pensiamo alla tricotomia dei Padri. Loro identificavano il centro della persona con l'amore, e l'amore con lo Spirito Santo, il mistero che ci abita, e ci fa letteralmente essere. :C essenziale è rispondere correttamente alla domanda: chi sono? :C esercizio efficace è pensarci al di là dei ruoli, dei pregi e dei difetti, delle caratteristiche, delle debolezze e dei talenti. Al di là di tutto questo, noi siamo: solo così portiamo frutto. </p>
<h5>7 LO SPIRITO E IL DISCERNIMENTO</h5>
<p>Il discernimento si fa sulla base di questa equazione: Essere=Amore. E esemplare la parabola del buon samaritano (Le 10,25-37). Il fatto che il sacerdote e il lèvita non si fermino a soccorrere l'uomo assalito dai briganti, dimostra che l'amore non è un fatto di casta, qualcosa di esterno, ma pertiene all'essere, va al di là degli schemi e delle categorie. L'essere agisce coerentemente con la propria natura, che è l'amore. La sorpresa, in questa parabola è la domanda finale di Gesù: chi è stato il prossimo del malcapitato? Non è questione di amare il prossimo, ma di farsi prossimo, di essere vicini a chi ha bisogno prendendosene cura, guarendone le ferite con l'amore. È il punto decisivo, perché si esclude ogni azione puramente formale. Solo l'amore guarisce: è impossibile compiere un'opera cristiana senza amore, perché sarebbe inefficace, non produrrebbe alcuna guarigione. Non a caso, il samaritano è stato presto identificato con il Cristo: è Lui il primo prossimo. Amare il prossimo significa amare innanzitutto Colui che ci ama, perché, con il suo dono, ci abilita all'amore. </p>
<p><b>7a. Lo spirito riconosce la falsità</b> / La parabola del seminatore (Mt 13,1-23) ci fornisce un ulteriore elemento. Il seme è la Parola, ossia Dio stesso che si comunica all'uomo. Questi può far resistenza in vari modi: con la superficialità, l'incostanza, l'avidità, le preoccupazioni. Il terreno buono indica la disponibilità radicale all'ascolto, all'accoglienza. Noi siamo immagine di Dio; diventiamo simili a Lui quando aderiamo senza riserve alla sua Parola, quando ci apriamo a una comunione senza più residui. La vita dei santi mostra questa possibilità, che si realizza sempre in un ambito di lotta, la buona battaglia di cui parla la Seconda Lettera a Timoteo (2 Tm 4,7). Quando la nostra ricezione è parziale, quando prendiamo da Dio solo ciò che ci fa comodo, quando rifiutiamo la quota di dolore - onnipresente nella vita di fede -, s'insinua nella dinamica spirituale una nota di falsità, che la persona spirituale coglie facilmente. In questo senso, è necessaria una verifica: sto seguendo la mia filautia, anziché rendermi disponibile alla Parola del Signore? Sto ignorando il seme posto nel mio cuore, preferendo altri criteri, magari seminati dal nemico? La ricerca della verità è un lavoro che impegna fino all'ultimo respiro: essere se stessi non è mai un dato acquisito, ma un cammino. Tutti noi compiamo un esodo dalla falsità, diretti verso la Terra promessa della verità su noi stessi e sul mondo. </p>
<p><b>7b. Il peccato è sempre una menzogna</b> / Da qualunque parte lo si veda, il peccato è sempre una menzogna, perché attiva il filtro dell'io, coi suoi interessi, la sua vista parziale e difettosa. L'antidoto a queste deviazioni è una disposizione di fondo alla gratitudine sincera. Il grazie è potente perché permette di vedere ciò che c'è, anziché quello che non c'è. E quello che c'è è il Dio con noi, l'Emmanuele. Il grazie, dunque, salva dalla patologia che è il concentrarsi su ciò che non si ha, la brama insaziabile che è il cattivo infinito. Nel Vangelo, le uniche preghiere esplicite del Cristo sono un grazie da Lui rivolto al Padre: la pienezza di vita emerge se siamo disposti a riconoscere il dono ricevuto. Questo perché siamo dono: se rifiutiamo questa categoria, l'esistenza perde senso, si smarrisce nel deserto - prima o poi mortale - dell'egoismo in tutte le sue forme. Appena si comincia a ringraziare, si accende la luce del progetto, gustiamo il sapore di ciò che il Signore ha pensato per ciascuno dei suoi figli, cogliamo la bellezza di un universo impregnato dall' amore. Solo nella dimensione del dono la menzogna si dilegua: essa, infatti, è sete di possesso, di dominio, privazione di libertà e di dignità. </p>
<p><b>7c. Ma lo spirito sa che dietro la falsità c'è la verità</b> / L'uomo che sceglie il peccato soffre. Può sembrare il contrario, ma solo in superficie. Se siamo a immagine di Dio, quando questa è sfigurata non possiamo star bene, perché non siamo noi stessi. La terapia evangelica consiste nel far scoprire all'uomo che il peccato gli fa male, indicandogli uno strato più profondo della sua persona, dove risiedono le potenzialità e i bisogni dello spirito. Si tratta di mostrare che quello che si riteneva il proprio volto è soltanto una maschera. Ci sono quattro passi da fare, in questo senso. 1) Ricevere. Lo diciamo nel Credo: lo Spirito Santo è Signore e dà la vita. Se non prendo da Lui, nulla si muove, perché sono ancora morto. 2) Consegnare. Ricevuta la vita, posso compiere il gesto di consegnare a Gesù quello che sono: bene e male, giusto e ingiusto, vero e falso. Non devo trattenere nulla, perché ciò che non consegno a Dio, può prenderlo il Nemico. 3) Perdonare. Siamo pieni di ferite, accumulate dall'infanzia, che producono risentimento, odio, desiderio di vendetta. L'unico modo per liberarsi da veleni come questi è perdonare. La guarigione del perdono è prioritaria rispetto a quella fisica, come dimostra l'episodio del paralitico calato dal tetto (Le 5,17-26). 4) Ringraziare. Abbiamo già parlato della potenza del grazie: in questa prospettiva, il Magnificat si può considerare una preghiera esorcistica, perché il demonio non tollera la gratitudine per il progetto di Dio. Queste quattro operazioni mostrano a chi è prigioniero della falsità una via sicura per uscirne. </p>
<p><b>7d. Dell'amore non si butta niente</b> / Nella vita nello Spirito, come dice san Paolo, tutto concorre al bene di coloro che amano Dio (Rm 8,28). Ciò significa che niente va sprecato, anzi, proprio le zavorre che sembrano schiacciarci ci aiutano a volare. In questo ci soccorrono i Padri d'Oriente. Essi sostengono che la persona spirituale vede in tutto un ricordo di Dio. A ciò si può obiettare: come può il peccato ricordarmi di Dio? I Padri rispondono: il peccato è ciò che maggiormente fa pensare a Dio, perché ricorda che Lui ci ha perdonati, se ci siamo pentiti. E aggiungono: la vita di fede comincia solo quando ci si sente realmente perdonati. Il Vangelo ribalta le categorie. Ci si potrebbe scoraggiare di fronte alle parole del Salmo 50: il mio peccato mi sta sempre dinanzi; ma è vero il contrario: ricordare il peccato significa custodire in sé l'eterna misericordia di Dio. È ciò che testimonia il grande Hallel, il salmo 135 (136), in cui spicca un ritornello ossessivo: "Ki le olam hasedo" (perché per sempre è il suo amore). Tutto è trasfigurato nel crogiolo della carità: dell'amore non si butta niente. </p>
<p><b>7e. La vita dipende dai pensieri</b> / Più procediamo, più ci rendiamo conto che la lotta è tra pensieri buoni e cattivi. I Padri dicevano che la vita dipende da questo. Raccomandavano di chiedere a ognuno di essi: sei dei nostri o sei del Nemico? Il pensiero è costretto a rivelarsi. Un buon criterio di discernimento consiste nel creare un confronto con gli attributi della carità, elencati nel capitolo 13 della Prima Lettera di san Paolo ai Corinzi. Quando un pensiero viene da Dio è magnanimo, benevolo, non è invidioso, non si vanta, non si gonfia di orgoglio, non manca di rispetto, non cerca il suo interesse, non si adira, non tiene conto del male ricevuto, non gode dell'ingiustizia, ma si compiace della verità; tutto scusa, tutto crede, tutto spera, tutto sopporta. In caso contrario, proviene dal Nemico. </p>
<p><b>7f. I pensieri cattivi dividono lo spirito dalla "materia"</b> / L'uomo è fatto per la totalità. Per l'ebreo dei tempi di Gesù era più chiaro. Non c'era la dicotomia di corpo e anima - tipicamente greca - che poi si è diffusa quasi ovunque. L'essere è uno: materia e spirito, ragione e istinto, intelligenza, volontà, libertà, sono elementi destinati a armonizzarsi. Il peccato ha creato una frattura: separando il corpo dallo spirito, si è in balia di pensieri di superbia, avarizia, lussuria, ira, gola, invidia, accidia. Il diavolo è etimologicamente il divisore. Dovremmo tendere all'unità della persona, ma dopo il peccato il dato di fatto diventa aspirazione e può realizzarsi solo con l'aiuto della grazia. Non dovrebbe mancare, nelle nostre preghiere, la richiesta dell'unificazione, ricordando il testamento spirituale di Gesù: "Padre, che tutti siano una cosa sola" (Gv 17,21). </p>
<p><b>7g. I pensieri, le parole, le azioni, vanno presentati allo spirito</b> / Da ciò che abbiamo detto, dovrebbe risultare chiaro che l'uomo non è un essere immediato, istintivo, come l'animale. C'è uno spazio di libertà che è il suo specifico, nel quale decide come comportarsi. Ciò è garanzia di indipendenza: nessuno può costringermi a reagire in una certa maniera; sono io che scelgo, in base ai miei valori. Il segreto è presentare il primo impulso al discernimento dello spirito. Gli esperti dicono: fare tutto al cospetto di Dio. È nota l'immagine del triangolo con l'occhio: si può interpretare come il simbolo di un Dio controllore, pronto a folgorare chi esca dai binari; oppure come appello a vivere costantemente sotto lo sguardo del Signore, che dà senso e orientamento, trasmettendo pienezza a ogni istante. Il sapiente è colui che non pensa, dice o compie alcunché senza  avere sottoposto il tutto al giudizio di Dio, alla luce capace di guidare al bene. L'uomo, dunque, non è un essere immediato, ma mediato: cerca le giuste indicazioni da Colui che si è rivelato come Via. </p>
<p><b>7h. Un punto di contatto con Dio è l'umiltà</b> / L'uomo potrebbe sviarsi ritenendosi nel giusto. Il pericolo è quello dell'autosufficienza. Anzi, è questa la trappola mortale della falsa religione: pensare di salvarsi da soli. La fede è confidare nell'Altro, sapere che solo in questo modo si supera l'abisso dell'io, cancellando l'illusione di essere i salvatori di sé stessi. C'è un punto d'incontro tra l'uomo e Dio: l'umiltà. È la verità della relazione tra il Creatore e la creatura, tra il Padre e il figlio. L'umiltà è la condizione per sciogliere la tensione dell'individualismo, la solitudine che porta la persona a disperarsi o a cercare surrogati di vita inconsistenti. Dà il senso dell'altro, la percezione che il prossimo è come me stesso, l'esigenza di togliere ogni maschera e vivere per quello che si è. Può essere un traguardo da raggiungere con fatica e sofferenza: è sempre in agguato la tentazione di imboccare scorciatoie. Ma niente è più desiderabile della pace che nasce dalla verità: stare uno davanti all'altro, nella prospettiva di un progetto cl' amore. </p>
<p><b>7i. Aprire il proprio mondo a Gesù per essere mondo nuovo</b> / Man mano che procediamo nel discorso, comprendiamo l'importanza dell'aprirsi a Dio, a se stessi, agli altri. È prima di tutto un'esigenza di giustizia. Ricorro- scere l'esistenza e i diritti di Dio, di sé stessi e degli altri è un'istanza primordiale che garantisce la convivenza tra persone. Ma non basta fermarsi a questo stadio. Il Vangelo ci spinge a cercare in Gesù lo sguardo giusto su se stessi e sugli altri. È la prospettiva dell'amore, che non si limita a constatare un diritto, ma si adopera per il bene dell'altro, comprende che la realizzazione di sé stessi è nella carità, nel mondo nuovo inaugurato da Cristo, che ama disinteressatamente, dà a vuoto, spera contro ogni speranza. Questo amore garantisce non solo la sopravvivenza, ma la sovrabbondanza della vita, l'accesso a quel di più che si rivela necessario, perché solo l'amore promuove, libera, guarisce. Guai, dunque, a pensare che la mediocrità renda felici; per esserlo, bisogna varcare la soglia del mondo nuovo del Cristo. </p>
<p><b>7l. Lo spirito ricrea l'unità</b> / Il dramma dell'uomo è la frammentazione, che è un rischio sempre presente. Il fatto che la persona sia tridimensionale - corpo, psiche e spirito - la espone alla possibilità di una disarmonia tra i suoi costituenti. In qualunque momento il corpo può prendere il potere, con le sue esigenze materiali; o ci si può rinchiudere nei labirinti della psiche; oppure alienarsi in atteggiamenti spiritualistici che fanno perdere il contatto col reale. Il vivere in compartimenti stagni, separati tra loro, ci rende incoerenti, volubili, falsi: quand'è che sono me stesso? Quando vivo guidato dal materialismo? Quando mi dibatto in elucubrazioni senza fine? Quando cammino con la testa tra le nuvole? Si rende necessario un rapporto gerarchico fra le tre componenti dell'essere. L'ebreo si fondava sul [ev, il cuore inteso come centro assoluto, il luogo più intimo, sede delle motivazioni e delle intenzioni profonde e durature. Per noi è il centro più interno, quello dello spirito che si incontra con lo Spirito, la scintilla divina che è in noi, la sola capace di integrare la realtà complessa che il Signore ha progettato. Solo l'amore collega ogni cosa, ricrea l'armonia degli inizi. </p>
<p><b>7m. Fa emergere l'essere autentico</b> / Pensiamo di essere sinceri quando siamo istintivi, se diciamo e facciamo le prime cose che vengono in mente. Ci sentiamo soddisfatti solo quando ci sfoghiamo. Ci incoraggiamo, non di rado, a esternare il peggio che abita in noi. È questa l'autenticità dell'essere? Semmai è vero il contrario: quanto più superiamo noi stessi e ci spogliamo di un ego ipertrofico, tanto più cresciamo nella capacità di darci, fino all'apice di una disponibilità che si trasforma in oblazione, incarnando l'immagine di Dio del progetto originario. Ogni giorno è un tratto di cammino in questa direzione. Dall'inferno dell'egoismo, al purgatorio della mortificazione, al paradiso dell'approdo al Tu: ecco il "santo viaggio" di cui parla il Salmo 83. Pensiamo di fare i nostri interessi vivendo di attacchi e di difese, asserragliandoci nella roccaforte dei nostri obiettivi; ma è un errore. Solo decidendo di morire a noi stessi, sulle orme del Cristo, risorgeremo alla vera identità. </p>
<p><b>7n. Sa trovare l'abito su misura</b> / È questo che permette di incontrare gli altri senza proiettare se stessi su di loro, vedendoli così come sono, perché solo nell'amore si conosce. Viviamo nel tempo dei prodotti fatti in serie: avere quel marchio, quel modello, è qualcosa che dà sicurezza. Come dire: sono come gli altri. È questo l'inganno del peccato, che guarda l'esterno e non l'interno. Chi ama, va oltre le apparenze, ha il coraggio di gettare alle ortiche ogni falsa sicurezza: vivrà controcorrente, guarderà nel profondo per scoprire i talenti, anche se la società cercasse di imporre le sue scelte, privilegiasse vie più convenienti dal punto di vista materiale. Lungi dal proporre prodotti da supermercato, chi vive d'amore sa trovare l'abito su misura per ognuno: la crescita, l'educazione, sono competenze della più alta sartoria. Solo così si scopre la qualità dell'esistenza. È lo sguardo di Cristo, che sa raggiungere ognuno con un dono diverso: Zaccheo, Levi, i pescatori Galilei, Lazzaro, Marta, Maria, fino al cosiddetto buon ladrone, sono esempi lampanti di come Dio sappia prendere ciascuno per quello che è, avviandolo sulla via della vita. </p>
<h5>8 LO SPIRITO E LA TOTALITÀ</h5>
<p><b>8a. Lo spirito è adesione</b> / Ci sono molti equivoci sulla libertà. C'è chi pensa che sia fare delle scelte, chi la vede come autonomia, chi come possibilità di fare tutto ciò che gli passa per la testa. Dopo quanto abbiamo detto, queste prospettive risultano per lo meno riduttive. Se Dio è l'Essere, e noi partecipiamo di Lui, la libertà non può essere altro che adesione: al bello, al buono, al vero, alla vita come Lui l'ha creata. Solo in questo può consistere la felicità, che sarebbe resa impossibile dall'esistenza di compartimenti stagni, di parti isolate della personalità. È questo il senso del comandamento che esorta ad amare Dio con tutto il cuore, l'anima e la mente. La totalità è il criterio di una vera adesione. La crescita umana consiste nel fare ogni giorno più spazio al progresso dell'Essere, come il Seminatore della parabola sa bene: dalla strada, alla roccia, alle spine, fino al terreno fruttuoso (Mc 4,1-12). </p>
<p><b>8b. Esce dalla prigione dell'io</b> / Quasi tutti facciamo l'esperienza della dura prigionia del peccato. Deturpare l'immagine di Dio, tradirla, ci fa, per così dire, perdere le ali. Ci sentiamo incatenati ai nostri istinti, incapaci di scelte alternative, come se il male regnasse su di noi, e non ci fosse possibilità di ribellarsi. Il peccatore incallito diventa fatalista: non può farci nulla, è più forte di lui. È un carcere al quale ci si può, a poco a poco, abituare: la società dei consumi, delle ideologie materialiste, ha lo scopo di ridurre le persone a marionette, le manipola e indottrina, le plagia fino a prevederne e orientarne le scelte, a studiare la mappa dei desideri personali per trasformarli in compravendita. Ci facciamo sequestrare in questo modo? La via d'uscita è lo spirito, che porta la liberazione ai prigionieri. Non dobbiamo far altro che chiedere la chiave per uscire dalla cella. Le chiavi del Regno sono note: la fede, la speranza e l'amore. </p>
<p><b>8e. Si ritrova nell'Altro</b> / Uscendo dalla prigione di ciò che è carnale, vado incontro a qualcosa di diverso da me, anzi, a qualcuno, scoprendo che la vita è relazione, collegamento universale fra quello che Dio ha voluto venisse ad esistenza. Ci si accorge che la propria libertà corrisponde alla liberazione dell'altro, a non volerlo possedere, a non farne uno dei prodotti acquistati dalla propria avidità. L'inquietudine umana dipende da questo gioco perverso del possesso: se la vita si fonda sull'avere, temerò sempre di perdere qualcosa, vivrò nella paura, e la dinamica di fondo sarà quella di difendermi o aggredire. L'io, in queste condizioni, è un fortino assediato da nemici di ogni tipo, che in realtà sono fantasmi prodotti dall'inconscio, materializzazione di paure e desideri. Se accetto di uscire da questo incantesimo, scopro che l'altro non mi è nemico, che anzi, il più grande nemico di me stesso sono io. Ma per prenderne coscienza, devo aderire all'Altro per antonomasia, ossia a Dio, nel quale si appianano i contrasti, si conciliano gli opposti. Scoprirò che il Dio trinitario mi inizia alla difficile arte della relazione, mi convincerò che l'io non esiste se non in questo abbraccio. </p>
<h5>9 LO SPIRITO E LA MEMORIA</h5>
<p><b>9a. La memoria dell'amore</b> / Aprendomi all'altro, si risveglia in me l'eterna memoria dell'amore, il ricordo che Dio ha creato per noi il bello e il buono, e che questa è la verità della vita. Solo l'essere umano è cosciente di ciò; ma per esserlo davvero, è chiamato a diventare memoria vivente di Dio, del suo progetto, responsabile di una vocazione, testimone di una possibilità. Il peccato è la dimenticanza, la superficialità, la distrazione. Si fa presto a disimparare l'alfabeto della vita, a perdere di vista i segni disseminati da Dio nel creato e nell' interiorità della persona, per confermare le sue intenzioni di Padre amante, che si prende cura dei suoi figli. Ecco perché dovremmo imparare a godere degli spettacoli della natura, di ogni espressione di bellezza e di bontà: per essere noi stessi testimoni di una storia tra l'uomo e Dio, per trasformarci in canto d'amore in un mondo di rumori stridenti. </p>
<p><b>9b. La tonalità, la frequenza</b> / Su questa linea, riconosceremo la necessità di cercare la sintonia con Dio, di trovare la lunghezza d'onda del Creatore, che dà senso alla creazione. Si conosce solo nell'amore: senza questa frequenza, il mondo sprofonda nell'assurdo, come dimostrano certe filosofie contemporanee: dal "Dio è morto" di Nietzsche ai filosofi francesi dell'antidio, come Deleuze, Foucault, Derrida. L'arte stessa testimonia di una tragica dicotomia: pensiamo a certi esiti della musica dodecafonica o atonale, in cui la disintegrazione dell'anima si manifesta nello stridore di spartiti incomprensibili. Ricuperare la fede vuol dire ritrovare l'armonia, riaprire gli occhi sulle meraviglie che Dio ha fatto per noi, lasciar emergere quella gratitudine che è la nostra reale identità. In paradiso, non ci saranno più note stonate, ma un canto di lode, un riflesso luminoso e armonico della gloria di Dio. La sintonia tra Padre e figlio, Creatore e creatura, sarà l'approdo di un viaggio anche drammatico, forse, ma pieno di speranza. </p>
<h5>10 LO SPIRITO E LA GIOIA</h5>
<p><b>10a. Vi ho detto queste cose</b> / "Vi ho detto queste cose perché la mia gioia sia in voi" (Gv 15,11). Lo scopo di Gesù è condividere la gioia di Dio. Il cammino cristiano si potrebbe sintetizzare così: un passaggio dalla tristezza del peccato alla gioia della grazia. Perché ciò sia possibile, bisogna apprendere l'arte difficile della rinuncia: solo diventando indifferenti a tutto, tranne che a Dio, ritroviamo noi stessi; perché in Dio ogni cosa riappare nella sua giusta prospettiva, liberata dal senso del possesso, dall' avidità della passione, dalla violenza di motivazioni piene di pretese. La gioia consiste in un'armonia ritrovata, nelle tessere di un mosaico che tornano ognuna al proprio posto. Tutto ha un valore inestimabile, ma solo se guardato, apprezzato, vissuto, dal punto di vista di Dio. </p>
<p><b>10b. Al vedere la stella</b> / Il racconto dei Magi (Mt 2,1-12) custodisce un dettaglio importante: "Al vedere la stella, provarono una grandissima gioia". La creazione indica la strada all'uomo in ricerca. Bello, buono e vero sono disseminati dappertutto: se impariamo a leggerli, ci mettiamo sulla via della fede, che è vedere con gli occhi interiori, con la luce che viene dallo Spirito. In questa prospettiva, non c'è nulla di banale, tutto è sentito come dono, viviamo immersi in un paradiso di simboli che rimandano a Dio. Gli occhi dei santi sono trasparenti: in essi c'è il riflesso della luce divina, sono uno specchio dell' eterna presenza che garantisce il senso di ogni cosa. Se anche noi ci mettiamo in ricerca, faremo l'esperienza dei Magi: le stelle, il mare, le montagne, ci indicheranno la traccia del Padre, e potremo provare, come i saggi del vangelo dell'infanzia, una gioia incomparabile. </p>
<p><b>10c. Il Magnificat (Lc 1,46-55)</b> / La sintesi di questo sentimento è racchiusa nel Magnificat. È un canto che sin dall'inizio comunica parole incisive: anima, in un mondo che rischia di smarrirla; magnifica, ossia fa grande l'altro, invece che se stessa; esulta, in una umanità che conosce solo la gioia carnale ed effimera dei sensi. E ancora la parola salvatore, che denuncia l'impossibilità di farcela da soli, il pericolo mortale dell'autosufficienza; l'esaltazione dell'umiltà, l'unica realtà che Dio "ha guardato", in quanto chiave decisiva del rapporto tra Creatore e creatura; e via via gli altri termini, fino a quel "come aveva promesso", che fonda tutto sulla fedeltà di Dio, la certezza consolante e gioiosa che - Lui sì - mantiene la parola. Svegliarsi la mattina e addormentarsi di sera col Magnificat è garanzia di pace profonda, di abbandono fiducioso al progetto di Dio, l'unico che non può fallire. Maria di Nazarct è la sintesi della vita spirituale, per il suo "sì" che diventa "grazie", lode per la straordinarietà dei doni ricevuti. La Madonna del Divino Amore, poi, ricorda il legame indissolubile - sponsale - dell'umanità con lo Spirito Santo, costantemente evocato da don Umberto Terenzi, fondatore del Santuario romano. </p>
<p><b>10d. Esultò nel suo grembo</b> / L'esultanza del Battista nel grembo della madre dimostra che il progetto di Dio ci precede, è scritto in noi da sempre. Ciò non significa che il Cristianesimo sia una religione fatalistica, che fissi l'uomo in un destino segnato dall'inizio. Il peccato dimostra che la persona è libera: Dio non costringe nessuno, fino al punto da accettare di essere giudicato, condannato e ucciso. Il progetto divino è la soluzione perché prevede anche il fallimento, anzi, passa proprio attraverso di esso per raggiungere il suo scopo. Per questo non bisogna disperare: quando tutto sembra perduto, quando arriviamo a rinchiuderci da soli nell'inferno, il Figlio di Dio scende negli inferi per riportarci in uno stato di grazia. Siamo amati da sempre e per sempre: l' esultanza di Giovanni nel grembo della madre Elisabetta è l'icona di un disegno che non finisce di stupirci, e per il quale in eterno loderemo il Signore. </p>
<h5>11 LO SPIRITO E LA CREATIVITÀ</h5>
<p><b>11a. A immagine di Dio</b> / La speranza può sempre riaccendersi, perché siamo creati a immagine di Dio, un progetto che fino all'ultimo può essere accolto e realizzato. Come si attua, nel concreto? Grazie alla presenza di Cristo, vero Dio e vero Uomo. È l'archetipo che orienta il cammino, il modello dell'uomo che corrisponde al volere del Padre. Con la sua incarnazione, non possiamo più dire di non conoscere la strada: è Lui la Via, e noi ne seguiamo le orme, faticosamente, con timore, ma con la certezza che Egli ci accompagna in ogni istante, comunicandoci la grazia necessaria. In un'epoca segnata dall'invasione capillare del nichilismo in ogni ambito del pensiero umano, la figura di Gesù, Figlio di Dio e Fratello dell'uomo, si staglia all'orizzonte, squarciando qualsiasi oscurità. Dobbiamo solo lasciarci convincere dalla verità in persona, assecondare la bussola del suo Vangelo. </p>
<p><b>11b. Poesia è fare</b> / Cristo è verità, ma anche bontà e bellezza. Tutto ciò che è (veramente) bello ha attinenza con Dio. È significativo che il termine "poesia" derivi da poiein, che vuol dire "fare". La bellezza spinge all'azione, accende di amore per la vita, libera dalle catene dei vizi e, in generale, del peccato. Potremmo dire che l'atto umano, e non semplicemente animale, nasca dalla percezione di una bellezza superiore, capace di unire cuore, mente e corpo, di incanalare in uno stesso alveo intelligenza, libertà e volontà. Se il segreto della vita è l'adesione libera, e se la persona è attratta dal bello, è evidente che tutto si gioca nella prospettiva della via pulchritudinis, nel fascino esercitato dal poimen kalos, il bel Pastore, Cristo, il più bello tra i figli dell'uomo (Salmo 45), non a caso identificato anticamente con Orfeo, il cantore, l'artista, il poeta. </p>
<p><b>11c. Armonia e ritmo</b> / La vita ha bisogno di ritmo: si è sempre pensato che pregare fosse un atto in sintonia col respiro, con il battito del cuore, come se il microcosmo dell'uomo cercasse di sincronizzarsi col macrocosmo del creato, fino a diventare un punto collegato all'Infinito. Vladimir Solov' ev aveva coniato un neologismo: la T uttunità, additando il punto di vista di Dio, che accoglie ogni cosa nel suo abbraccio di Padre, con la concretezza del Cristo Uomo-Dio, nell'afflato dello Spirito Santo. È proprio il Pneuma Aghios, il respiro divino, a costituire il punto di contatto con la nostra Origine; il flusso, la sorgente, la voce che continuamente ripete con amore: Abbà, Padre. È questa la vita spirituale, l'accordo col respiro di Dio, la partecipazione dell'essere all'Essere, il centro, la settima stanza, l'intimo più intimo, che ci dicono chi siamo. Il battito del cuore si riconosce come dono di Colui che è, che c'è, per noi, che mai si nega e sempre ci sorregge, realizzando il sogno di una unione profonda e indissolubile. </p>
<p><b>11d. Potrà questa bellezza rovesciare il mondo?</b> / È in questo modo che si supera il muro della superficialità, l'ambiguità diabolica che diventa menzogna, misconosce i valori, impedisce di seguire l'esortazione del Signore: "Sia il vostro parlare sì, sì; no, no" (Mt 5,37). Solo nel momento in cui decido di aderire alla verità scopro il doppio fondo della vita, sconosciuto a molti, l'area accessibile solo a chi ha fiducia nell' opera di Dio, a chi si riconosce una sua immagine. È questo amalgama di bellezza, bontà e verità a rovesciare la visione del mondo: dall'avidità dell'io al desiderio di Dio, all'entusiasmo ritrovato per la vita, allo sguardo del bambino che si incontra con quello del Padre che lo ama, e se ne prende cura. La spiritualità è il paradiso di cui abbiamo nostalgia, questa scena originaria miracolosamente ritrovata: per puro dono, per un concorso di fiducia divino-umana che fa riscoprire una vita salvata dalla morte. </p>
<h5>12 CONCLUSIONE</h5>
<p>Siamo giunti al termine del nostro percorso, ma è solo l'inizio. Lo spirito è azione, adesione libera a una verità vivente, che non smette di sorprenderci. Se dovessimo indicare un'ultima parola, proporremmo meraviglia: il Dio della bontà e della bellezza ci appare così. È il motivo per cui Gesù raccomanda a più riprese di tornare bambini: per donarci un cuore purificato da ogni male, perché beati sono i puri di cuore, che vedranno Dio (Mt 5,8). Si tratta di rieducare i sensi, favorire il passaggio dal vizio alla virtù, dalla carne allo spirito, perché tutta la persona sia integrata dall'amore che salva nella concretezza della vita quotidiana, e possa approdare a ciò che è bello, buono e vero; tornando a essere, in Cristo e nello Spirito, immagine del Padre. Ecco perché potremmo concludere - e iniziare - il nostro cammino con l'espressione di santa Teresa d'Avila, che da bambina formulava così la sua aspirazione più profonda: "Voglio vedere Dio". </p>


</div>

<script type="text/javascript">

var custom = function () {
document.getElementById("verso").style.font="italic 18pt georgia";
document.getElementById("titolo").innerHTML="Don Fabrizio Centofanti";
}

var subuno = function(e) {
return;
}

var subdue = function() {
return;
}

</script>

</body>
</html>
