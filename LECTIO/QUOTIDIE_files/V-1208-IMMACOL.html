<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / SOLENNITA' IMMACOLATA CONCEZIONE DELLA BEATA VERGINE MARIA / Abramo concepì Isacco per la fede nella promessa di Dio “e divenne padre di molti popoli” (Rm 4,18-22). Ugualmente Maria concepì Gesù per mezzo della fede. La concezione verginale di Gesù fu opera dello Spirito Santo, ma per mezzo della fede di Maria. È sempre Dio che opera, ma attraverso la collaborazione dell’uomo. Credere, infatti, è rispondere con fiducia alla parola di Dio, accogliere i suoi piani come se fossero propri e sottomettersi in obbedienza alla sua volontà per collaborarvi. La fede vuole sempre: 1) la fiducia in Dio e 2) la professione di ciò che si crede, poiché “con il cuore si crede per ottenere la giustizia e con la bocca si fa la professione di fede per avere la salvezza” (Rm 10,10). Una volta riconosciuta vera la parola di Dio, Maria credette alla concezione verginale di Gesù e credette pure alla volontà di Dio di salvare gli uomini peccatori, la volle e aderì a quel piano lasciandosi coinvolgere: “Eccomi, sono la serva del Signore, avvenga di me quello che hai detto” (Lc 1,38). Dalla sua fede quindi nacque Gesù e pure la Chiesa. Perciò, insieme ad Elisabetta che esclamò: “Beata colei che ha creduto all’adempimento delle parole del Signore” (Lc 1,45), ogni generazione oggi la proclama beata (Lc 1,48). La Chiesa ha il compito di continuare nel mondo la missione materna di Maria, quella di comunicare il Salvatore al mondo. Il cristiano di oggi deve fare proprio il piano di Dio “il quale vuole che tutti gli uomini siano salvati” (1Tm 2,4), proclamando la propria salvezza e lasciandosi attivamente coinvolgere nel portare la salvezza al prossimo, poiché “in questo è glorificato il Padre mio: che portiate molto frutto e diventiate miei §iscepoli (Gv 15,8).
</p>

<p>
<u>ANTIFONA</u> / Io gioisco pienamente nel Signore, la mia anima esulta nel mio Dio: mi ha rivestito delle vesti di salvezza, mi ha avvolto con il manto della giustizia, come una sposa si adorna di gioielli. (Is 61,10)
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Padre, che nell’Immacolata Concezione della Vergine hai preparato una degna dimora per il tuo Figlio, e in previsione della morte di lui l’hai preservata da ogni macchia di peccato, concedi anche a noi, per sua intercessione, di venire incontro a te in santità e purezza di spirito. Per il nostro Signore Gesù Cristo.
</p>

<p>
<u>LETTURA1</u> / <b>Porrò inimicizia tra la tua stirpe e la stirpe della donna</b> / Dal libro della Gènesi (Gen 3,9-15.20) / [Dopo che l'uomo ebbe mangiato del frutto dell'albero,] il Signore Dio lo chiamò e gli disse: «Dove sei?». Rispose: «Ho udito la tua voce nel giardino: ho avuto paura, perché sono nudo, e mi sono nascosto». Riprese: «Chi ti ha fatto sapere che sei nudo? Hai forse mangiato dell'albero di cui ti avevo comandato di non mangiare?». Rispose l'uomo: «La donna che tu mi hai posto accanto mi ha dato dell'albero e io ne ho mangiato». Il Signore Dio disse alla donna: «Che hai fatto?». Rispose la donna: «Il serpente mi ha ingannata e io ho mangiato». Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno». L'uomo chiamò sua moglie Eva, perché ella fu la madre di tutti i viventi. / Parola di Dio.
</p>

<p>
<u>PSALMUS</u> / (Sal 97 [98]) <b>Cantate al Signore un canto nuovo, perché ha compiuto meraviglie</b> / Cantate al Signore un canto nuovo, perché ha compiuto meraviglie. Gli ha dato vittoria la sua destra e il suo braccio santo. / Il Signore ha fatto conoscere la sua salvezza, agli occhi delle genti ha rivelato la sua giustizia. Egli si è ricordato del suo amore, della sua fedeltà alla casa d'Israele. / Tutti i confini della terra hanno veduto la vittoria del nostro Dio. Acclami il Signore tutta la terra, gridate, esultate, cantate inni!
</p>

<p>
<u>LETTURA2</u> / <b>In Cristo Dio ci ha scelti prima della creazione del mondo</b> / Dalla lettera di san Paolo apostolo agli Efesìni (Ef 1,3-6.11-12) / Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d'amore della sua volontà, a lode dello splendore della sua grazia, di cui ci ha gratificati nel Figlio amato. In lui siamo stati fatti anche eredi, predestinati - secondo il progetto di colui che tutto opera secondo la sua volontà - a essere lode della sua gloria, noi, che già prima abbiamo sperato nel Cristo. / Parola di Dio.
</p>

<p>
<u>ACCLAMATIO</u> / Alleluia, alleluia / Rallegrati, piena di grazia, il Signore è con te, benedetta tu fra le donne. (Lc 1,28) / Alleluia.
</p>

<p>
<u>VANGELO</u> / <b>Ecco, concepirai un figlio e lo darai alla luce</b> / Dal Vangelo secondo Luca (Lc 1,26-38) / In quel tempo, l'angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallègrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L'angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell'Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all'angelo: «Come avverrà questo, poiché non conosco uomo?». Le rispose l'angelo: «Lo Spirito Santo scenderà su di te e la potenza dell'Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l'angelo si allontanò da lei. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, / creatore del cielo e della terra, / di tutte le cose visibili e invisibili. / Credo in un solo Signore, Gesù Cristo, unigenito Figlio di Dio, / nato dal Padre prima di tutti i secoli: / Dio da Dio, Luce da Luce, Dio vero da Dio vero, / generato, non creato, della stessa sostanza del Padre; / per mezzo di lui tutte le cose sono state create. / Per noi uomini e per la nostra salvezza / discese dal cielo, / e per opera dello Spirito Santo / si è incarnato nel seno della Vergine Maria / e si è fatto uomo. / Fu crocifisso per noi sotto Ponzio Pilato, / morì e fu sepolto. / Il terzo giorno è risuscitato, secondo le Scritture, / è salito al cielo, siede alla destra del Padre. / E di nuovo verrà, nella gloria, / per giudicare i vivi e i morti, / e il suo regno non avrà fine. / Credo nello Spirito Santo, che è Signore e dà la vita, / e procede dal Padre e dal Figlio. / Con il Padre e il Figlio è adorato e glorificato, / e ha parlato per mezzo dei profeti. / Credo la Chiesa, una santa cattolica e apostolica. / Professo un solo battesimo per il perdono dei peccati. / Aspetto la risurrezione dei morti / e la vita del mondo che verrà. Amen.
</p>

<p>
<u>OREMUS</u> / <u>OREMUS</u> / Maria è stata preservata da Dio da ogni peccato. Rivolgiamo la nostra speranza a Dio nostro Padre, origine di ogni santità, che vuole la nostra salvezza. Diciamo insieme: <b>Piena di grazia. prega per noi!</b> / La tua Chiesa, Signore, è ancora segnata dal peccato e dalla fragilità umana: rendila capace di trasmettere a tutta l'umanità l'annuncio della misericordia di Dio verso ogni uomo. Preghiamo. / I popoli della terra patiscono ancora le conseguenze del peccato, vivendo nella miseria, nell'ingiustizia e nella violenza: fa' sorgere in tutti il desiderio della pace e del rispetto dei più deboli. Preghiamo. / Uomini e donne spesso si allontanano da te, Signore, vittime del peccato e dell'egoismo: chiamali alla santità e custodiscili nel tuo amore. Preghiamo. / La nostra comunità, Signore, è piccola e fragile: come Maria, rendici capaci di donare al mondo la nostra unica grande ricchezza e forza e la fede in Gesù. Preghiamo. / O Signore, che in Maria hai aperto la strada definitiva per vincere il peccato e la morte, aiutaci ad essere santi e immacolati al tuo cospetto, perché possiamo ricevere in dono la vita eterna. Per Cristo nostro Signore.
</p>

<p>
<u>OREMUS</u> / Nella Vergine Madre preservata dal peccato originale Dio ci offre l'immagine dell'umanità nuova, che partecipa in pienezza alla vittoria di Cristo. Per intercessione di Maria immacolata, innalziamo al Padre la nostra preghiera. R. <b>Benedici e proteggi i tuoi figli, Signore.</b> / Perché la Chiesa di Cristo, a imitazione di Maria vergine e madre, come sposa santa e immacolata, vada incontro al Signore che viene, preghiamo. R. / Perché la potenza del Signore tolga dalla nostra vita il peso e la tristezza del peccato e ci faccia gustare la vera libertà dei figli, preghiamo. R. / Perché il popolo cristiano riconosca in Maria immacolata un segno di consolazione e di speranza in mezzo alle prove della vita, preghiamo. R. / Perché ogni vita nuova concepita nel grembo materno sia accolta e custodita come un valore intangibile e una benedizione di Dio, preghiamo. R. / Perché l'Eucaristia che celebriamo sia per tutti noi lievito di purezza e di santità, che ci rinnovi nel corpo e nello spirito, preghiamo. R. / Dio grande e misericordioso, fa' che il nostro impegno nel mondo non ci ostacoli nel cammino verso il tuo Figlio, ma la sapienza che viene dal cielo ci guidi alla comunione con Cristo, nostro Salvatore. Egli è Dio e vive e regna con te, nell’unità dello Spirito Santo, per tutti i secoli dei secoli. R. Amen.
</p>

<p>
<u>OFFERTORIO</u> / Accetta con benevolenza, o Signore, il sacrificio di salvezza che ti offriamo nella solennità dell’Immacolata Concezione della beata Vergine Maria, e come noi la riconosciamo preservata per tua grazia da ogni macchia di peccato, così, per sua intercessione, fa’ che siamo liberati da ogni colpa. Per Cristo nostro Signore.
</p>

<p>
<u>PREFAZIO</u> / <b>Il mistero di Maria e della Chiesa</b> / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Tu hai preservato la beata Vergine Maria da ogni macchia di peccato originale, per fare di lei, colmata di grazia, la degna Madre del tuo Figlio e segnare l’inizio della Chiesa, sposa di Cristo senza macchia e senza ruga, splendente di bellezza. Da lei vergine purissima doveva nascere il tuo Figlio, Agnello innocente che toglie i nostri peccati e sopra ogni altra creatura l’hai predestinata, per il tuo popolo, sublime modello di santità e avvocata di grazia. E noi, uniti ai cori degli angeli, proclamiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Grandi cose di te si cantano, o Maria: da te è nato il sole di giustizia, Cristo, nostro Dio.
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / I sacramenti che abbiamo ricevuto, Signore Dio nostro, guariscano in noi le ferite di quella colpa da cui, in modo singolare, hai preservato la beata Vergine Maria nella sua Immacolata Concezione. Per Cristo nostro Signore.
</p>

<p>
<u>BENEDIZIONE</u> / Dio misericordioso, che per mezzo del suo Figlio, nato dalla Vergine, ha redento il mondo, vi colmi della sua benedizione. R. Amen. / Dio vi protegga sempre e in ogni luogo per intercessione di Maria, Vergine e Madre, che ha dato al mondo l’autore della vita. R. Amen. / A tutti voi, che celebrate con fede la festa dell'Immacolata Concezione, conceda il Signore la salute del corpo e la gioia dello spirito. R. Amen. / E la benedizione di Dio onnipotente, Padre e Figlio e Spirito Santo, discenda su di voi e con voi rimanga sempre. R. Amen.
</p>

<h3>LECTIO</h3>

<h5>EVANGELIZO</h5>

<p>
Santa Gertrude di Helfta (1256-1301) monaca bendettina / Esercizi VI, SC 127 / Esulti la gloriosa Vergine Maria, tua madre! / Ti benedica, mio Dio, mia dolcezza, la santa gloria della tua divinità di cui hai degnato di colmare nei nove mesi il casto seno della Vergine Maria. Ti benedica l'altissima potenza della tua divinità che si è chinata fin nel profondo di questa valle verginale. Ti benedica l'onnipotenza così ingegnosa, o Dio altissimo, che ha sparso sulla rosa verginale tanta virtù, grazia e bellezza, come tu hai desiderato. Ti benedica la tua ammirabile sapienza, la cui grazia abbondante ha fatto sì che tutta la vita di Maria, nel corpo e contemporaneamente nell'anima, fosse conforme alla tua dignità. Ti benedica il tuo amore forte, saggio e dolcissimo, che ha fatto sì che tu, fiore e sposo della verginità, diventassi figlio di una vergine. (...) Esultino a te, per me, il cuore degnissimo e l'anima della gloriosissima Vergine Maria, tua madre, che hai scelta per essere tua madre a causa della necessità della mia salvezza, affinché sempre sia accessibile per me la sua materna clemenza. Esulti a te la cura fedelissima che hai preso di me, procurandomi un'avvocata e patrona così potente e buona, per mezzo della quale io possa facilmente ottenere la tua grazia e in chi, lo credo con fiducia, mi hai riservato la tua eterna misericordia. Esulti a te il mirabile tabernacolo della tua gloria, che solo ti ha servito degnamente quando ti offriva una santa abitazione, e per il quale puoi perfettamente supplire, per te stesso, al posto mio, in misura della lode e della gloria che ti devo.
</p>

<h5>EVANGELIZO</h5>

<p>
San Pio X papa dal 1903 al 1914 / Enciclica "Ad diem illum laetissimum" / Contemplare l'Immacolata / Se la fede, come dice l'Apostolo, non è altro che «sostanza di cose sperate», tutti saranno d'accordo nel riconoscere che se l'Immacolata Concezione di Maria rafforza la nostra fede, per la stessa ragione ravviva in noi la speranza. Tanto più che se la Vergine è stata resa immune dalla macchia originaria, è perché doveva essere la Madre di Cristo: ora Ella fu Madre di Cristo perché le nostre anime potessero risorgere alla speranza. / E ora, per tralasciare qui la carità verso Dio, chi non troverebbe nella contemplazione della Vergine Immacolata una spinta a osservare religiosamente il precetto di Gesù Cristo, quello che Egli ha dichiarato suo per eccellenza, e cioè che noi ci amiamo gli uni e gli altri, come Egli ci ha amato? «Un grande segno - con queste parole l'Apostolo San Giovanni descrive una visione divina - un grande segno è apparso nel cielo: una donna vestita di sole coi piedi sulla luna e una corona di dodici stelle attorno al capo» (Ap 12,1). Tutti sanno che quella donna rappresenta la Vergine Maria che, rimanendo integra, partorì il nostro Capo. L'Apostolo continua: «Avendo il frutto nel suo seno, il parto le strappava alte grida e le causava crudeli dolori» (Ap 12,2). San Giovanni, dunque, vide la SS. Madre di Dio già in atto di godere l'eterna beatitudine e tuttavia travagliata da un misterioso parto. Quale parto? Il nostro certamente; di noi che, trattenuti ancora in questo esilio, abbiamo bisogno di essere generati al perfetto amore di Dio e all'eterna felicità. Quanto ai dolori del parto, significano l'ardore e l'amore coi quali Maria veglia su di noi dall'alto dei Cieli e lavora con infaticabili preghiere per completare il numero degli eletti. Desideriamo che tutti i fedeli cerchino di acquistare quella virtù della carità e soprattutto approfittino per questo delle feste (...) in onore dell'Immacolata Concezione di Maria.
</p>

<h5>DIBRUNO</h5>

<p>
Rallègrati, piena di grazia (Lc 1,26-38) / La Vergine Maria è la prima creatura umana nella quale si compie la promessa del Signore, fatta al serpente nel giardino dell’Eden dopo il peccato: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno» (Gen 3,14-15). Nella “Piena di Grazia” non è stato un momento in cui Satana ha posto il suo piede per schiacciarla, farla sua, e il momento successivo in cui il Signore è intervenuto con potenza per porre fine al dominio del serpente antico. Lei è stata tutto di Dio fin dal primo istante del suo concepimento. Non c’è stato prima il concepimento e un secondo dopo la liberazione dalla pesante eredità della colpa di Eva e di Adamo, ma nello stesso microsecondo in cui è avvenuto il concepimento è avvenuta anche l’inimicizia eterna. Concepita senza peccato, nata senza peccato, lei è anche cresciuta senza peccato. Piena di grazia fin dal principio della sua esistenza, Lei è vissuta crescendo di grazia in grazia, fede in fede, carità in carità senza interruzione. / Perché questo singolare privilegio è stato accordato alla Vergine Maria? Perché il Padre celeste l’ha scelta e chiamata per essere la Madre del suo Figlio Unigenito per opera dello Spirito Santo. Dio le ha fatto da corazza divina perché mai il peccato, neanche il più lieve, entrasse nel suo cuore e sporcasse la sua anima. Possiamo applicare prima di tutto a Lei quanto è scritto nel Libro della Sapienza: “I giusti al contrario vivono per sempre, la loro ricompensa è presso il Signore e di essi ha cura l’Altissimo. Per questo riceveranno una magnifica corona regale, 	un bel diadema dalle mani del Signore, perché li proteggerà con la destra, con il braccio farà loro da scudo. Egli prenderà per armatura il suo zelo e userà come arma il creato per punire i nemici, indosserà la giustizia come corazza e si metterà come elmo un giudizio imparziale, prenderà come scudo la santità invincibile, affilerà la sua collera inesorabile come spada e l’universo combatterà con lui contro gli insensati. Partiranno ben dirette le saette dei lampi e dalle nubi, come da un arco ben teso, balzeranno al bersaglio; dalla sua fionda saranno scagliati chicchi di grandine pieni di furore. Si metterà in fermento contro di loro l’acqua del mare e i fiumi li travolgeranno senza pietà. Si scatenerà contro di loro un vento impetuoso e come un uragano li travolgerà. L’iniquità renderà deserta tutta la terra e la malvagità rovescerà i troni dei potenti” (Sap 5,15-23). Questo avveniva a Satana ogni qualvolta si accostava alla Piena di Grazia. / In quel tempo, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallègrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. / La Vergine Maria è l’opera delle opere di Dio. In Lei Dio ha rivelata tutta la grandezza della sua sapienza, onniscienza, grazia, onnipotenza, carità, santità, luce. In nulla il Signore si è risparmiato nel farla così bella, così santa, così perfetta. Guardando Lei il Signore si vede riflesso come in uno specchio. Tanto grande è la bellezza spirituale della Vergine Immacolata. Veramente “grandi cose ha fatto in lei l’Onnipotente!”. / Angeli e Santi fate che ogni giorno ci innamoriamo della bellezza della Madre nostra. 
</p>

<h5>DIBRUNO</h5>

<p>
Rallègrati, piena di grazia: il Signore è con te (Lc 1,26-38) / La Vergine Maria così è salutata dall’Angelo Gabriele: “Rallègrati, piena di grazia: il Signore è con te”. Lo Spirito Santo lungo il corso dei secoli ha illuminato e guidato pastori e fedeli, dotti e semplici, teologi e persone illetterate, verso la piena conoscenza di queste parole. La Chiesa, nella persona del suo Sommo Pastore, il Papa, l’otto dicembre del 1854 ha proclamato come verità infallibile da credere sempre da tutti i fedeli l’Immacolato concepimento della Madre di Dio, grazia a Lei accordata in previsione dei meriti di Cristo Gesù. È questo un privilegio non concesso a nessun altro figlio di Adamo. Solo Lei è stata concepita senza peccato originale. Solo Lei è piena di grazia dal primo istante del suo concepimento. Il Signore ha fatto di Lei il suo tempio, il suo tabernacolo vivente. Lei è la perfetta abitazione di Dio sulla nostra terra. Ma è tutto questo il mistero della Madre di Dio e Madre nostra o vi è qualcosa di più alto, elevato, nobile, che mai è esistito prima e mai più esisterà? Sappiamo che Lucifero, l’angelo più splendente del Paradiso, era stato creato da Dio con una luce intensissima. Era la luce più bella del paradiso. La sua luce era tanto luminosa da divenire per lui fonte di grande tentazione. Si pensò Dio, uguale a Lui. La Vergine Maria non è stata fatta di luce intensissima, ma di grazia. È come se il Signore avesse preso la sua divina grazia e con essa avesse impastato cuore, anima, spirito, corpo della Madre del Figlio suo. L’ha fatta la creatura più eccelsa di tutto l’universo. La luce di grazia, verità, giustizia, santità che illumina la Madre di Dio e superiore a tutta la luce creata di tutti gli esseri che abitano la Casa del Signore, il suo cielo. Questa è la vera gloria della Vergine Maria, gloria mai esistita prima, ma anche gloria che mai esisterà dopo. Solo Lei il Signore ha fatto così pura, così bella, così luminosa, così splendente, così ricca della divina grazia. Per queste ragioni diciamo che il mistero della Vergine Maria è ancora tutto da esplorare. Nessuno ancora sa dove lo Spirito Santo ci condurrà nei giorni, anni, secoli e millenni che verranno. Il mistero è inimmaginabile, tanto esso è grande. Nessuna mente creata potrà comprenderlo nella sua pienezza né oggi né mai. / In quel tempo, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallègrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. / Oggi molti devoti della Madre celeste spingono perché sia proclamata “Corredentrice”. Poiché un nuovo dogma non potrà mai negare o abrogare un dogma precedente, se la Madre di Dio è stata preservata dal peccato originale e concepita nella pienezza della grazia, è giusto affermare l’infinita differenza che esiste tra la Redenzione operata da Cristo e quella operata dalla Vergine Maria. Cristo è l’Autore della Redenzione. È Cristo nel suo corpo nato dalla Vergine Immacolata ed è Cristo nel suo corpo che ogni giorno nasce da acqua e da Spirito Santo. Poiché secondo la rivelazione dello Spirito Santo ognuno deve compiere ciò che manca ai patimenti di Cristo in favore del suo corpo che è la Chiesa – questa è vera partecipazione alla Redenzione di Gesù Signore –, va detto che la Vergine Maria essendo la parte più santa del corpo mistico di Cristo, del corpo che è la Chiesa, ha partecipato al compimento più di ogni altra persona. / Madre della Redenzione, Angeli, Santi, fate che il cristiano si elevi in grazia e sapienza. 
</p>

<h5>SILVESTRINI</h5>

<p>
Nel momento più tragico della nostra storia, quando l'uomo, dopo la terribile esperienza del peccato, per la prima volta fugge da Dio e ha paura di LUI, risuona nel nostro mondo la grande promessa di una piena restaurazione, di una immancabile vittoria finale: «Io porrò inimicizia fra te e la donna, - dice il Signore al serpente - fra la tua stirpe e la sua stirpe: questa ti schiaccerà la testa e tu le insidierai il calcagno». La "donna" nel cammino della storia assume sempre più nitide le sue sembianze: è una vergine, è piena di grazia, è fecondata dallo Spirito Santo. È una fanciulla di Nàzaret. Nascerà da lei "il Santo di Dio". Verrà riconosciuta da Elisabetta come "la madre del mio Signore". Lei stessa canterà le "grandi cose" che il Signore ha operato in lei, guardando con compiacenza l'umiltà della sua serva. È quindi sicuramente lei il tabernacolo vivente prescelto da Dio dove il Verbo diventa carne, assume le nostre stesse sembianze umane; per questo Egli con la forza del suo amore la inonda di grazie e l'adorna di divina bellezza. Non può la persona della vergine madre essere intaccata neanche minimamente dal peccato. Ne è preservata per volere divino: Maria non è soltanto vergine e madre, ma è l'Immacolata, l'unica creatura concepita senza peccato. È "l'immacolata concezione" come rivelerà lei stessa a Lourdes. Questo prodigio di amore e di grazia oggi noi festeggiamo. Diamo lode a Dio, onoriamo la madre che già porta in se Cristo Gesù, l'autore della vita. Facciamo nostro l'inno di San Paolo: «Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo». Con la prodigiosa nascita dalla vergine Maria noi "siamo stati fatti anche eredi, predestinati - secondo il progetto di colui che tutto opera secondo la sua volontà - a essere lode della sua gloria, noi, che già prima abbiamo sperato nel Cristo". Lo splendore dell'Immacolata ci richiama alla purezza della vita, al bel candore dell'innocenza battesimale, rievoca per noi i frutti della grazia che ci purìficano, il perdono che ci riconcilia e infine l'attesa nella beata speranza di essere annoverati tra i cittadini del cielo dove tutto è luce, tutto è puro, tutto è santo. Maria Immacolata è la prima. E' un esempio da seguire. Incamminiamoci dietro a lei, noi, non santi, noi peccatori, ma desiderosi della santità e con il proposito di migliorare sempre più, con la grazia divina.
</p>

<h5>LOYOLA</h5>

<p>
La nascita di Maria nella storia è un dono preziosissimo per tutti noi. Ricordarla in questo tempo di Avvento come nata immacolata e madre nostra è l’invito a svegliarci dal torpore del sonno per riscoprire le radici profonde presenti in ciascuno di noi: semi di salvezza, di serenità e di bellezza infinita. Noi, come Maria, siamo concepiti come dimora di Dio, nel quale egli stesso si mostra in trasparenza come pienezza di vita e dà compimento alla sua Rivelazione. La chiamata di Maria e il suo “eccomi” scaturiscono da questo luogo candido che, seppure nelle fatiche umane, è stato plasmato pian piano nell’amore. Chiediamo al Signore di aiutarci a ritrovare il nostro posto unico e originale nell’umanità perché, anche quando ci sentiamo fiacchi, siamo chiamati a ritrovare in noi quella santa dimora per Gesù e così vedere oltre, contemplare la sua bellezza in noi stessi. / In che luogo della mia vita riscopro il mio posto unico e inconfondibile nell’umanità? In quale fatica riesco a vedere in me Gesù che salva? Come posso liberare la mia vita dall’ansia dei problemi, slanciandola verso Dio-in-me? (Marco Ruggiero)
</p>

<p>
<u>LettureBose</u> / Venga il tuo Regno / Venga il tuo Regno (Mt 6,10). Sono parole di un figlio che mostra ottime intenzioni, vale a dire non intende attaccarsi alle realtà visibili, né considerare qualcosa di grande quelle presenti, ma desidera anelare al Padre e aspira ai beni futuri. Questo nasce da una buona coscienza e da un'anima libera da cose terrene. Anche Paolo desiderava questo ogni giorno; per questo diceva: Anche noi, che possediamo le primizie dello Spirito, gemiamo aspettando l'adozione a figli, la redenzione del nostro corpo (Rm 8,23). Chi è infiammato da tale desiderio non può inorgoglirsi per le cose buone di questa vita, né disperarsi per quelle tristi, ma è libero da ambedue gli eccessi come se già vivesse nei cieli. / Sia fatta la tua volontà, come in cielo così in terra (Mt 6, ro). Hai visto la logica conseguenza? [Il Signore] ha ordinato di desiderare i beni futuri e di anelare a compiere quel viaggio [verso le realtà celesti], ma finché ciò non avviene, ha ordinato che già di qui mostriamo il medesimo modo di vivere del cielo. Dice che si devono desiderare i cieli e i beni che sono nei cieli, ma anche prima del cielo, ci ha ordinato di fare della terra un cielo e, vivendo in essa come se ci si trovasse là, fare e dire tutto come in cielo, invocando il Signore anche per questo. Il fatto di abitare sulla terra infatti non ci impedisce di raggiungere la perfezione delle potenze celesti. È possibile, anche vivendo qui, fare tutto come se già fossimo lassù. Insomma vuole dire questo: come là tutto avviene senza impedimento, e non accade che gli angeli una volta obbediscano e un'altra disobbediscano, ma a tutto consentono e obbediscono sta scritto: Potenti per forza, mettono in pratica la sua parola (Sal 102 [103],20) - così concedi che anche noi uomini non facciamo la tua volontà a metà, ma tutto compiamo come tu vuoi. Vedi come ha insegnato ad attenerci a una giusta misura mostrando che la virtù non dipende soltanto dal nostro impegno, ma anche dalla grazia celeste? (Giovanni Crisostomo, Omelie sul Vangelo di Matteo 19,4-5) 
</p>

<h5>FEGF</h5>

<p>
Rallegrati, sposa non sposata / Romano il Melode nel quarto secolo / Che nessuno sia misericordioso come te, Signore, lo sappiamo da quando sei stato generato e chiamato figlio della donna che avevi creato. Noi la proclamiamo beata e ad ogni istante invochiamo: «Rallegrati, sposa non sposata!». Venite con l’arcangelo Gabriele, andiamo insieme dalla vergine Maria e salutiamola come madre e nutrice della nostra vita. Non è conveniente solo per il capo degli angeli salutare la regina, ma anche a noi poveri è lecito vederla e rivolgere la parola a lei, Madre di Dio, che tutte le generazioni proclamano beata, e invocare: «Rallegrati, illibata! Rallegrati, giovinetta eletta da Dio! Rallegrati, santa! Rallegrati, amabile e buone! Rallegrati, gioia degli occhi! Rallegrati, madre che non ha conosciuto uomo! Rallegrati, sposa non sposata!». Il capo supremo delle schiere celesti, ricevuto l’ordine di avere amore per l’uomo, si affrettò a presentarsi alla Vergine, come sta scritto. Giunto a Nazaret davanti alla povera casa di Giuseppe, si fermava stupito al pensiero che l’Altissimo desiderava discendere tra gli umili. Diceva: «Tutto il cielo e il trono di fuoco non contengono il mio Signore, come potrà accoglierlo questa povera fanciulla? Colui che è terribile lassù, quaggiù in che modo si farebbe visibile? Avvenga come lui vuole! Perché mai mi fermo e non volo a dire alla fanciulla: “Rallegrati, sposa non sposata!”?»
</p>

<h5>FEGF</h5>

<p>
Dio non ha fatto e non farà mai nulla di più grande della Vergine / di Pierre De Berulle nel sedicesimo secolo / O degnazione infinita! Le tre persone divine che vivono e operano in perfetta unità, eternamente beate e pienamente felici nella loro comunione, vogliono dilatare questa comunione a una nuova persona e, operando in comune il capolavoro della loro potenza e bontà, vogliono associare a se stesse la Vergine nella più grande delle loro opere. Nella pienezza della loro gloria, volendo unire l'essere creato con l'essere increato in una delle loro persone e donargli una nuova natura, hanno voluto condividere la gloria di quest'opera con la Vergine; scegliendola tra tutte le creature, l'hanno resa degna e capace di donare, insieme a loro, questa nuova natura e di essere Madre del Verbo incarnato, innalzando una persona umana a tale potenza e qualità e donandole tanto grande partecipazione a così grande mistero. Sii benedetta Trinità santa, in questo divino volere e in questo sacro consiglio che fa del Figlio di Dio il Figlio dell'uomo e di una vergine la Madre di Dio. Disegno altissimo e degno dell'Altissimo, disegno profondissimo e degno della maestà del Padre, della sapienza del Figlio e dell'amore dello Spirito Santo. E così dunque l'avete creata unicamente per voi, Trinità santa, l'avete fatta come un mondo e un paradiso a parte, mondo di grandezza e paradiso do delizie per il nuovo uomo che deve venire al mondo, l'avete fatta come un cielo nuovo e una terra nuova, terra che porta soltanto l'uomo-Dio, cielo che non contiene altro se non lui, che ruota soltanto intorno a lui e non agisce che per lui.
</p>

<h5>HOMILY</h5>

<p>
PRIMA LETTURA Il nostro Dio, che è il creatore dell’uomo, da sempre è anche il suo Salvatore e Redentore. Questa sua verità da Lui così è stata rivelala dal profeta Geremia: In quel tempo – oracolo del Signore – io sarò Dio per tutte le famiglie d’Israele ed esse saranno il mio popolo. Così dice il Signore: Ha trovato grazia nel deserto un popolo scampato alla spada; Israele si avvia a una dimora di pace». Da lontano mi è apparso il Signore: «Ti ho amato di amore eterno, per questo continuo a esserti fedele. Ti edificherò di nuovo e tu sarai riedificata, vergine d’Israele. Di nuovo prenderai i tuoi tamburelli e avanzerai danzando tra gente in festa. Di nuovo pianterai vigne sulle colline di Samaria; dopo aver piantato, i piantatori raccoglieranno. Verrà il giorno in cui le sentinelle grideranno sulla montagna di Èfraim: “Su, saliamo a Sion, andiamo dal Signore, nostro Dio”. Poiché dice il Signore: Innalzate canti di gioia per Giacobbe, esultate per la prima delle nazioni, fate udire la vostra lode e dite: “Il Signore ha salvato il suo popolo, il resto d’Israele” (Ger 31,1-7). Ecco l’amore eterno con il quale il Signore ha amato l’uomo. Nella sua onniscienza eterna e divina, il Signore ha visto la disobbedienza, ha visto il peccato, ha visto l’uomo nella morte, prima della sua stessa creazione. Ha visto e ha chiesto al Figlio suo di farsi Lui uomo per la salvezza e redenzione dell’uomo. Avendo il Figlio detto il suo sì al Padre, che è un sì fino alla morte e alla morte di croce, il Padre ha creato l’uomo. Lo ha creato per Cristo e in vista di Cristo. Lo ha creato per Cristo in vista della redenzione operata da Cristo. Amore eterno che mai potrà essere compreso dalla nostra piccola, povera intelligenza creata. Questo amore eterno è manifestato all’uomo nel momento stesso della caduta. L’uomo per paura si nasconde. Il Signore lo cerca e gli annuncia il suo mistero di salvezza. Lui porrà inimicizia tra il serpente e la donna, tra la stirpe del serpente e la stirpe della donna. Verrà un giorno in cui la donna schiaccerà la testa al serpente. Noi sappiamo per verità dogmatica insegnata dalla Chiesa che la testa sarà schiacciata in virtù dei meriti del Figlio suo, che è il Figlio Unigenito del Padre che nel suo seno si farà carne. LEGGIAMO Gen 3,9-15.20 Ma il Signore Dio chiamò l’uomo e gli disse: «Dove sei?». Rispose: «Ho udito la tua voce nel giardino: ho avuto paura, perché sono nudo, e mi sono nascosto». Riprese: «Chi ti ha fatto sapere che sei nudo? Hai forse mangiato dell’albero di cui ti avevo comandato di non mangiare?». Rispose l’uomo: «La donna che tu mi hai posto accanto mi ha dato dell’albero e io ne ho mangiato». Il Signore Dio disse alla donna: «Che hai fatto?». Rispose la donna: «Il serpente mi ha ingannata e io ho mangiato». Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno». L’uomo chiamò sua moglie Eva, perché ella fu la madre di tutti i viventi. Ecco la verità della nostra salvezza e redenzione: essa è il frutto della fedeltà del nostro Dio al suo amore eterno. Avendo fin dall’eternità giurato amore eterno all’uomo, amore che è di salvezza e di redenzione, sempre in Signore andrà alla ricerca dell’uomo nascosto nei cespugli e nel fitto bosco dei suoi peccati per annunciargli che Lui sempre è fedele al suo amore eterno. Questa fedeltà di Dio al suo amore eterno è divinamente rivelata nella Parabola del Padre misericordioso. Il figlio minore toglie il Padre dal suo cuore. Il Padre mai toglie il figlio minore dal suo cuore: “Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: “Padre, ho peccato verso il Cielo e davanti a te; non sono più degno di essere chiamato tuo figlio”. Ma il padre disse ai servi: “Presto, portate qui il vestito più bello e fateglielo indossare, mettetegli l’anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa” (Lc 15,20-24). Ecco il grande mistero che oggi siamo chiamati a contemplare. Contemplando il mistero deve sorgere nel cuore un grande desiderio: tornare anche noi dal Padre. Abbiamo la certezza che Lui sempre ci accoglierà. Non ci farà entrare nella sua casa come garzoni, ma come veri figli. Mistero dell’amore eterno del Padre. È la fedeltà del Padre a questo mistero il fondamento della nostra vera speranza. Se noi torniamo, Lui sempre ci accoglierà. Ecco come l’Apostolo Paolo canta questo mistero, rivelandolo a Timoteo: Ricòrdati di Gesù Cristo, risorto dai morti, discendente di Davide, come io annuncio nel mio Vangelo, per il quale soffro fino a portare le catene come un malfattore. Ma la parola di Dio non è incatenata! Perciò io sopporto ogni cosa per quelli che Dio ha scelto, perché anch’essi raggiungano la salvezza che è in Cristo Gesù, insieme alla gloria eterna. Questa parola è degna di fede: Se moriamo con lui, con lui anche vivremo; se perseveriamo, con lui anche regneremo; se lo rinneghiamo, lui pure ci rinnegherà; se siamo infedeli, lui rimane fedele, perché non può rinnegare se stesso (2Tm 2,8-13). SECONDA LETTURA Nella Lettera agli Efesini l’Apostolo Paolo canta il mistero dell’amore eterno del Padre, mistero che si compie tutto in Cristo e per Cristo. Cristo Signore è il cuore del mistero della salvezza e della redenzione. Se noi togliamo questo cuore, priviamo Dio della sua stessa vita. Cristo Gesù infatti è il cuore della salvezza e della redenzione perché è lo stesso cuore del Padre. Oggi noi cristiani, chirurghi abilissimi, abbiamo deciso non solo di espiantare il cuore del Padre per gettarlo nel forno crematorio della nostra insipienza e stoltezza. Abbiamo fatto anche molto di più. Abbiamo pensato che il Padre potesse vivere senza cuore. Addirittura vi sono alcuni che hanno rinnegato lo stesso Padre in nome di un Dio senza alcuna paternità, perché privato della sua eterna generazione del Verbo della vita. Oggi i problemi che affliggo la nostra fede sono due, anzi tre. Il primo è pensare la salvezza e la redenzione senza alcun bisogno di passare per la retta fede in Cristo Gesù e di conseguenza neanche per la via della Chiesa si deve passare. Il secondo è cancellare il Padre dal mistero della vera salvezza. Chi ci salva non è il Padre del Signore nostro Gesù Cristo. Cancellando il Padre anche lo Spirito Santo viene cancellato. Qual è il frutto di questa cancellazione? Poiché chi deve farci divenire corpo di Cristo Gesù è lo Spirito Santo, abbiamo la predicazione di una salvezza senza la rigenerazione dell’uomo. Questo significa la riduzione a menzogna di tutto il mistero della salvezza. Dall’uomo nuovo siamo ritornati nell’uomo vecchio, che si corrompe dietro le passioni ingannatrici. Ecco l’insegnamento dell’Apostolo Paolo sull’uomo vecchio: Ma voi non così avete imparato a conoscere il Cristo, se davvero gli avete dato ascolto e se in lui siete stati istruiti, secondo la verità che è in Gesù, ad abbandonare, con la sua condotta di prima, l’uomo vecchio che si corrompe seguendo le passioni ingannevoli, a rinnovarvi nello spirito della vostra mente e a rivestire l’uomo nuovo, creato secondo Dio nella giustizia e nella vera santità. Perciò, bando alla menzogna e dite ciascuno la verità al suo prossimo, perché siamo membra gli uni degli altri. Adiratevi, ma non peccate; non tramonti il sole sopra la vostra ira, e non date spazio al diavolo. Chi rubava non rubi più, anzi lavori operando il bene con le proprie mani, per poter condividere con chi si trova nel bisogno. Nessuna parola cattiva esca dalla vostra bocca, ma piuttosto parole buone che possano servire per un’opportuna edificazione, giovando a quelli che ascoltano. E non vogliate rattristare lo Spirito Santo di Dio, con il quale foste segnati per il giorno della redenzione. Scompaiano da voi ogni asprezza, sdegno, ira, grida e maldicenze con ogni sorta di malignità. Siate invece benevoli gli uni verso gli altri, misericordiosi, perdonandovi a vicenda come Dio ha perdonato a voi in Cristo (Ef 4,20-32). Se non siamo inseriti in Cristo e non viviamo trasformando la sua vita in nostra vita, sempre saremo governati dalla passioni ingannatrice dell’uomo vecchio. LEGGIAMO Ef 1,3-6.11-12 Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. Se il Padre tutto opera in Cristo, con Cristo, per Lui, è in Cristo che noi dobbiamo sempre rimanere se vogliamo che il Padre possa operare la nostra salvezza eterna. Non solo dobbiamo essere in Cristo, ma dobbiamo essere con Cristo e per Cristo. Per Cristo: Come il Padre nulla opera, nulla dice, nulla realizza se non per mezzo di Cristo, così anche il discepolo di Gesù nulla deve operare, nulla dire, nulla realizzare, se non per Cristo. Per questo è necessario che il cristiano si conformi a Cristo. La conformazione a Lui dovrà essere così forte, tanto forte da divenire una cosa sola, tanto forte da non potersi più distinguere Cristo dal cristiano e il cristiano da Cristo. È questa una verità disconosciuta e misconosciuta ai nostri giorni, tempo in cui in nome di una falsa concezione della salvezza e della redenzione, si vuole togliere Cristo come cuore della rivelazione, della missione, della fede, della religione, dell’ascetica e della mistica e al suo posto porre come cuore un Dio senza cuore, perché senza volontà e senza Parola. Senza Cristo il nostro Dio è un idolo muto. Infatti tutto il nostro Dio opera per Cristo. Per dare a Cristo e al Padre ciò che è di Cristo e del Padre, al cristiano è chiesto il totale annientamento in Cristo Signore, la totale consegna a Lui, lo stesso annientamento e la stessa consegna fatti da Cristo al Padre suo. Con Cristo: Si è con Cristo se si è con tutto il corpo di Cristo. Si è con il corpo di Cristo, se si forma un solo corpo e una sola vita, nella comunione dello Spirito Santo, con ogni membro del corpo di Cristo. Non è con Cristo il cristiano che non crede che per lui tutto il corpo risplende di più grande luce, ma anche viene avvolto sempre per lui da fitte tenebre. Non è con Cristo chi non vede realmente le altre parti del corpo come vera essenza della sua anima, del suo spirito, della sua mente, del suo cuore, del suo stesso corpo. Non si è con Cristo se la comunione sacramentale non si fa anche comunione reale. Si è con Cristo se ci si spezza con i fratelli allo stesso modo che Gesù si spezza per noi. Uno è il corpo, mai due, mai molti. In Cristo: L’uomo vive se è immerso tutto in Cristo Gesù. Perché è necessario che siamo immersi in Cristo Gesù? Perché il Padre tutto opera in Cristo. Nulla opera fuori di Lui. Infatti la prima opera nuova che lo Spirito Santo opera è quella di farci corpo di Cristo immergendoci in Lui come sua propria vita. Non due vite la sua e la nostra. Ma una sola vita: la nostra nella sua, la sua nella nostra. Ecco allora la nostra missione: lasciare, permettere che Cristo possa svolgere nello Spirito Santo con la nostra vita la sua missione per la salvezza di ogni uomo. Oggi purtroppo questa missione non esiste più. Ci si vuole riferire a Dio, escludendo Cristo Signore. Ma escludendo Cristo Signore, non c’è più alcuna missione di salvezza. Il Padre compie la sua missione di salvezza in Cristo. Senza Cristo il Padre non è più il Salvatore e il Redentore. Senza il cristiano neanche più Cristo è il Salvatore e il Redentore. Manca la vita con la quale vivere la missione. LETTURA DEL VANGELO Chi vuole conosce quanto santo, onnipotente, grande, forte è l’Amore Eterno del Padre, necessariamente deve tenere fisso il suo grado sempre sulla Vergine Maria. Chi è la Vergine Maria? È la Creatura più eccelsa creata dal Padre Celeste, creata per il Verbo, in vista del Verbo. Creata dal Padre per il suo Verbo per essere degna Madre del Verbo che nella pienezza del tempo in Lei si sarebbe incarnata, divenendo vero uomo e venendo ad abitare in mezzo a noi pieno di grazia e verità. La Vergine Maria è sta pensata dal Padre Immacolata, cioè priva di ogni eredità acquisita da ogni figlio di Adamo. Se fosse stata concepita solo senza peccato originale, sarebbe ben poca cosa. Avremmo la creazione di una seconda Eva. Anche Eva è stata creata nella giustizia, senza alcuna macchia di peccato. La Vergine Maria invece è stata tutta intessuta di grazia e verità, luce e vita eterna, giustizia e ogni santità. Dio ha riversato in Lei tutta la sua bellezza e santità divina. In santità e bellezza, in grazia e verità, Lei supera la bellezza e la santità di tutto l’universo creato. Anche nel corpo di Cristo lei supera tutta la bellezza e la santità di tutti i santi messi insieme. Anche di tutti gli Angeli Lei supera ogni bellezza e santità. Anche se tutti gli Angeli e i Santi divenissero una sola immensa luce di bellezza e di santità, Lei, la Vergine Maria li supererebbe tutti. Dopo la santità e la bellezza divina ed eterna del suo Creatore e Signore, dopo la santità e la bellezza del Cristo Salvatore e Redentore, dopo la santità e la bellezza dello Spirito Santificatore, che sono bellezze eterne, viene la santità e la bellezza della Vergine Maria che sono bellezza e santità create. La differenza non è in quantità, ma tra il non Creato, ciò che è eterno e divino e ciò che invece è creato nel tempo. La differenza è infinita e tuttavia in quanto a santità e bellezza create la Vergine Maria è superiore ad ogni altra e a tutte le altre messe insieme. Veramente Dio l’ha creata piena di grazia. Veramente la Vergine Maria è vero tempio del Dio vivente fin dal primo istante del suo concepimento. Dio veramente ha fatto grandi cose per lei. Facendole per Lei, in Lei, le ha fatto anche per noi. Infatti la Vergine Maria è stata data a noi come nostra vera Madre. LEGGIAMO IL TESTO DI Lc 1,26-38 Al sesto mese, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallégrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. La Vergine Maria è vera Madre del Figlio Unigenito del Padre. Si compie in Lei, per un vero miracolo o purissima opera dello Spirito Santo, ma in modo tutto nuovo, anzi nuovissimo, quanto è avvenuto nel giardino dell’Eden. Lì, agli inizi della nostra storia, il Signore Dio trae una costola da Adamo e con essa crea la Donna. La Donna non è figlia di Adamo. È tratta da Adamo, ma non è sua figlia. È solo carne dalla sua carne e osso dalle sue ossa. In Maria invece nessuna costola è tratta. In Maria lo Spirito Santo non prende una parte, ma prende tutto il suo cuore, la sua anima, il suo spirito, il suo corpo, creati da Dio purissimi, e con essi trae la vera umanità del Figlio Unigenito del Padre. Non trae l’umanità del Figlio del Dio vivente fuori dal corpo della Vergine Maria, ma è la stessa Maria, con la potenza dello Spirito Santo, a dare purissima vita all’umanità di Cristo. Poiché Cristo Gesù è vita dalla vita della Vergine Maria, ma anche vita formatasi nella vita di Lei e non fuori di Lei, Maria è vera Madre del Figlio Unigenito del Padre che in Lei si è fatto carne. Oggi questo mistero della vita che nasce dalla vita, nella vita andrebbe gridato all’intera umanità. Oggi stiamo creando le fabbriche della vita. Si prende un pezzo di vita da uno e un pezzo di vita da un’altra, la si pone in una terza vita e in questo modo viene data vita ad un’altra persona. Qual è il grande peccato che si consuma in queste fabbriche della vita? La vita “in chi è fabbrica di vita” non è vita della sua vita. Per questo essa è fabbrica e non madre. In chi invece dona pezzi della sua vita, neanche in questo caso si è veri padri e vere madri, perché la vita che nascerà non è sangue dal proprio sangue e carne dalla propria carme. Sono carne e sangue estranei. Si è donatori di pezzi di vita, ma non padri e non madri. Nasce una persona fabbricata, che non è vero figlio di nessuno. È una persona fabbricata. Questo è il grande peccato che si consuma in queste fabbriche di vita umana. Oggi, giorno consacrato alla Donna tutta santa, immacolata, piena di grazia, ci aiuti lo Spirito Santo ad una vera conversione alla vera paternità e maternità. Soprattutto ci aiuti a non considerare come vere generatrici di vera figliolanza queste fabbriche della vita da noi inventate e che sono frutto della nostra idolatria nella quale sia precipitati. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
