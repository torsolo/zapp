<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della Palme.
</p>

<p>
<u>ANTIFONA</u> / Commemorazione dell'ingresso del Signore in Gerusalemme / Osanna al Figlio di Davide! Benedetto colui che viene nel nome del Signore, il re d’Israele! Osanna nell’alto dei cieli! (Mt 21,9) / Nel nome del Padre e del Figlio e dello Spirito Santo / Fratelli e sorelle, fin dall’inizio della Quaresima abbiamo cominciato a preparare i nostri cuori attraverso la penitenza e le opere di carità. Oggi siamo qui radunati affinché con tutta la Chiesa possiamo essere introdotti al mistero pasquale del nostro Signore Gesù Cristo, il quale, per dare reale compimento alla propria passione e risurrezione, entrò nella sua città, Gerusalemme. Seguiamo perciò il Signore, facendo memoria del suo ingresso salvifico con fede e devozione, affinché, resi partecipi per grazia del mistero della croce, possiamo aver parte alla risurrezione e alla vita eterna. / Dio onnipotente ed eterno, benedici † questi rami [di ulivo], e concedi a noi tuoi fedeli, che seguiamo esultanti Cristo, nostro Re e Signore, di giungere con lui alla Gerusalemme del cielo. Egli vive e regna nei secoli dei secoli. Amen. ♦ Accresci, o Dio, la fede di chi spera in te e concedi a noi tuoi fedeli, che oggi innalziamo questi rami in onore di Cristo trionfante, di rimanere uniti a lui, per portare frutti di opere buone. Per Cristo nostro Signore. Amen. / Dal Vangelo secondo Marco (Mc 11,1-10) Quando furono vicini a Gerusalemme, verso Bètfage e Betània, presso il monte degli Ulivi, Gesù mandò due dei suoi discepoli e disse loro: «Andate nel villaggio di fronte a voi e subito, entrando in esso, troverete un puledro legato, sul quale nessuno è ancora salito. Slegatelo e portatelo qui. E se qualcuno vi dirà: "Perché fate questo?", rispondete: "Il Signore ne ha bisogno, ma lo rimanderà qui subito"». Andarono e trovarono un puledro legato vicino a una porta, fuori sulla strada, e lo slegarono. Alcuni dei presenti dissero loro: «Perché slegate questo puledro?». Ed essi risposero loro come aveva detto Gesù. E li lasciarono fare. Portarono il puledro da Gesù, vi gettarono sopra i loro mantelli ed egli vi salì sopra. Molti stendevano i propri mantelli sulla strada, altri invece delle fronde, tagliate nei campi. Quelli che precedevano e quelli che seguivano, gridavano: «Osanna! Benedetto colui che viene nel nome del Signore! Benedetto il Regno che viene, del nostro padre Davide! Osanna nel più alto dei cieli!». Parola del Signore. / Imitiamo, fratelli e sorelle, le folle che acclamavano Gesù, e procediamo in pace. / Le folle degli Ebrei, portando rami d’ulivo, andavano incontro al Signore e acclamavano a gran voce: <b>Osanna nell’alto dei cieli</b> / (Salmo 23) Del Signore è la terra e quanto contiene: il mondo, con i suoi abitanti. È lui che l’ha fondato sui mari e sui fiumi l’ha stabilito. / Chi potrà salire il monte del Signore? Chi potrà stare nel suo luogo santo? Chi ha mani innocenti e cuore puro, chi non si rivolge agli idoli, chi non giura con inganno. / Egli otterrà benedizione dal Signore, giustizia da Dio sua salvezza. Ecco la generazione che lo cerca, che cerca il tuo volto, Dio di Giacobbe. / Alzate, o porte, i vostri frontali, alzatevi, soglie antiche, ed entri il re della gloria. Chi è questo re della gloria? Il Signore forte e valoroso, il Signore valoroso in battaglia. / Alzate, o porte, i vostri frontali, alzatevi, soglie antiche, ed entri il re della gloria. Chi è mai questo re della gloria? Il Signore degli eserciti è il re della gloria.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente ed eterno, che hai dato come modello agli uomini il Cristo tuo Figlio, nostro Salvatore, fatto uomo e umiliato fino alla morte di croce, fa’ che abbiamo sempre presente il grande insegnamento della sua passione, per partecipare alla gloria della risurrezione. Egli è Dio, e vive e regna con te.
</p>

<p>
<u>LETTURA1</u> / <b>Non ho sottratto la faccia agli insulti e agli sputi, sapendo di non restare deluso</b> / Dal libro del profeta Isaìa (Is 50,4-7) / Il Signore Dio mi ha dato una lingua da discepolo, perché io sappia indirizzare una parola allo sfiduciato. Ogni mattina fa attento il mio orecchio perché io ascolti come i discepoli. Il Signore Dio mi ha aperto l'orecchio e io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba; non ho sottratto la faccia agli insulti e agli sputi. Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso. / Parola di Dio.
</p>

<p>
<u>PSALMUS</u> / (Sal 21) <b>Dio mio, Dio mio, perché mi hai abbandonato?</b> / Si fanno beffe di me quelli che mi vedono, storcono le labbra, scuotono il capo: «Si rivolga al Signore; lui lo liberi, lo porti in salvo, se davvero lo ama!». / Un branco di cani mi circonda, mi accerchia una banda di malfattori; hanno scavato le mie mani e i miei piedi. Posso contare tutte le mie ossa. / Si dividono le mie vesti, sulla mia tunica gettano la sorte. Ma tu, Signore, non stare lontano, mia forza, vieni presto in mio aiuto. / Annuncerò il tuo nome ai miei fratelli, ti loderò in mezzo all'assemblea. Lodate il Signore, voi suoi fedeli, gli dia gloria tutta la discendenza di Giacobbe, lo tema tutta la discendenza d'Israele.
</p>

<p>
<u>LETTURA2</u> / <b>Cristo umiliò se stesso, per questo Dio lo esaltò</b> / Dalla lettera di san Paolo apostolo ai Filippési (Fil 2,6-11) / Cristo Gesù, pur essendo nella condizione di Dio, non ritenne un privilegio l'essere come Dio, ma svuotò se stesso assumendo una condizione di servo, diventando simile agli uomini. Dall'aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre. / Parola di Dio.
</p>

<p>
<u>ACCLAMATIO</u> / Lode e onore a te, Signore Gesù! / Per noi Cristo si è fatto obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome. (Fil 2,8-9) / Lode e onore a te, Signore Gesù!
</p>

<p>
<u>VANGELO</u> / <b>La passione del Signore</b> / Passione di nostro Signore Gesù Cristo secondo Marco (Mc 14,1 - 15,47) / Cercavano il modo di impadronirsi di lui per ucciderlo / Mancavano due giorni alla Pasqua e agli Àzzimi, e i capi dei sacerdoti e gli scribi cercavano il modo di catturare Gesù con un inganno per farlo morire. Dicevano infatti: «Non durante la festa, perché non vi sia una rivolta del popolo». / Ha unto in anticipo il mio corpo per la sepoltura / Gesù si trovava a Betània, nella casa di Simone il lebbroso. Mentre era a tavola, giunse una donna che aveva un vaso di alabastro, pieno di profumo di puro nardo, di grande valore. Ella ruppe il vaso di alabastro e versò il profumo sul suo capo. Ci furono alcuni, fra loro, che si indignarono: «Perché questo spreco di profumo? Si poteva venderlo per più di trecento denari e darli ai poveri!». Ed erano infuriati contro di lei. Allora Gesù disse: «Lasciatela stare; perché la infastidite? Ha compiuto un'azione buona verso di me. I poveri infatti li avete sempre con voi e potete far loro del bene quando volete, ma non sempre avete me. Ella ha fatto ciò che era in suo potere, ha unto in anticipo il mio corpo per la sepoltura. In verità io vi dico: dovunque sarà proclamato il Vangelo, per il mondo intero, in ricordo di lei si dirà anche quello che ha fatto». / Promisero a Giuda Iscariota di dargli denaro / Allora Giuda Iscariota, uno dei Dodici, si recò dai capi dei sacerdoti per consegnare loro Gesù. Quelli, all'udirlo, si rallegrarono e promisero di dargli del denaro. Ed egli cercava come consegnarlo al momento opportuno. / Dov'è la mia stanza, in cui io possa mangiare la Pasqua con i miei discepoli? / Il primo giorno degli Àzzimi, quando si immolava la Pasqua, i suoi discepoli gli dissero: «Dove vuoi che andiamo a preparare, perché tu possa mangiare la Pasqua?». Allora mandò due dei suoi discepoli, dicendo loro: «Andate in città e vi verrà incontro un uomo con una brocca d'acqua; seguitelo. Là dove entrerà, dite al padrone di casa: "Il Maestro dice: Dov'è la mia stanza, in cui io possa mangiare la Pasqua con i miei discepoli?". Egli vi mostrerà al piano superiore una grande sala, arredata e già pronta; lì preparate la cena per noi». I discepoli andarono e, entrati in città, trovarono come aveva detto loro e prepararono la Pasqua. / Uno di voi, colui che mangia con me, mi tradirà / Venuta la sera, egli arrivò con i Dodici. Ora, mentre erano a tavola e mangiavano, Gesù disse: «In verità io vi dico: uno di voi, colui che mangia con me, mi tradirà». Cominciarono a rattristarsi e a dirgli, uno dopo l'altro: «Sono forse io?». Egli disse loro: «Uno dei Dodici, colui che mette con me la mano nel piatto. Il Figlio dell'uomo se ne va, come sta scritto di lui; ma guai a quell'uomo, dal quale il Figlio dell'uomo viene tradito! Meglio per quell'uomo se non fosse mai nato!». / Questo è il mio corpo. Questo è il mio sangue dell'alleanza / E, mentre mangiavano, prese il pane e recitò la benedizione, lo spezzò e lo diede loro, dicendo: «Prendete, questo è il mio corpo». Poi prese un calice e rese grazie, lo diede loro e ne bevvero tutti. E disse loro: «Questo è il mio sangue dell'alleanza, che è versato per molti. In verità io vi dico che non berrò mai più del frutto della vite fino al giorno in cui lo berrò nuovo, nel regno di Dio». / Prima che due volte il gallo canti, tre volte mi rinnegherai / Dopo aver cantato l'inno, uscirono verso il monte degli Ulivi. Gesù disse loro: «Tutti rimarrete scandalizzati, perché sta scritto: "Percuoterò il pastore e le pecore saranno disperse". Ma, dopo che sarò risorto, vi precederò in Galilea». Pietro gli disse: «Anche se tutti si scandalizzeranno, io no!». Gesù gli disse: «In verità io ti dico: proprio tu, oggi, questa notte, prima che due volte il gallo canti, tre volte mi rinnegherai». Ma egli, con grande insistenza, diceva: «Anche se dovessi morire con te, io non ti rinnegherò». Lo stesso dicevano pure tutti gli altri. / Cominciò a sentire paura e angoscia / Giunsero a un podere chiamato Getsèmani, ed egli disse ai suoi discepoli: «Sedetevi qui, mentre io prego». Prese con sé Pietro, Giacomo e Giovanni e cominciò a sentire paura e angoscia. Disse loro: «La mia anima è triste fino alla morte. Restate qui e vegliate». Poi, andato un po' innanzi, cadde a terra e pregava che, se fosse possibile, passasse via da lui quell'ora. E diceva: «Abbà! Padre! Tutto è possibile a te: allontana da me questo calice! Però non ciò che voglio io, ma ciò che vuoi tu». Poi venne, li trovò addormentati e disse a Pietro: «Simone, dormi? Non sei riuscito a vegliare una sola ora? Vegliate e pregate per non entrare in tentazione. Lo spirito è pronto, ma la carne è debole». Si allontanò di nuovo e pregò dicendo le stesse parole. Poi venne di nuovo e li trovò addormentati, perché i loro occhi si erano fatti pesanti, e non sapevano che cosa rispondergli. Venne per la terza volta e disse loro: «Dormite pure e riposatevi! Basta! È venuta l'ora: ecco, il Figlio dell'uomo viene consegnato nelle mani dei peccatori. Alzatevi, andiamo! Ecco, colui che mi tradisce è vicino». / Arrestatelo e conducetelo via sotto buona scorta / E subito, mentre ancora egli parlava, arrivò Giuda, uno dei Dodici, e con lui una folla con spade e bastoni, mandata dai capi dei sacerdoti, dagli scribi e dagli anziani. Il traditore aveva dato loro un segno convenuto, dicendo: «Quello che bacerò, è lui; arrestatelo e conducetelo via sotto buona scorta». Appena giunto, gli si avvicinò e disse: «Rabbì» e lo baciò. Quelli gli misero le mani addosso e lo arrestarono. Uno dei presenti estrasse la spada, percosse il servo del sommo sacerdote e gli staccò l'orecchio. Allora Gesù disse loro: «Come se fossi un brigante siete venuti a prendermi con spade e bastoni. Ogni giorno ero in mezzo a voi nel tempio a insegnare, e non mi avete arrestato. Si compiano dunque le Scritture!». Allora tutti lo abbandonarono e fuggirono. Lo seguiva però un ragazzo, che aveva addosso soltanto un lenzuolo, e lo afferrarono. Ma egli, lasciato cadere il lenzuolo, fuggì via nudo. / Sei tu il Cristo, il Figlio del Benedetto? / Condussero Gesù dal sommo sacerdote, e là si riunirono tutti i capi dei sacerdoti, gli anziani e gli scribi. Pietro lo aveva seguito da lontano, fin dentro il cortile del palazzo del sommo sacerdote, e se ne stava seduto tra i servi, scaldandosi al fuoco. I capi dei sacerdoti e tutto il sinedrio cercavano una testimonianza contro Gesù per metterlo a morte, ma non la trovavano. Molti infatti testimoniavano il falso contro di lui e le loro testimonianze non erano concordi. Alcuni si alzarono a testimoniare il falso contro di lui, dicendo: «Lo abbiamo udito mentre diceva: "Io distruggerò questo tempio, fatto da mani d'uomo, e in tre giorni ne costruirò un altro, non fatto da mani d'uomo"». Ma nemmeno così la loro testimonianza era concorde. Il sommo sacerdote, alzatosi in mezzo all'assemblea, interrogò Gesù dicendo: «Non rispondi? Che cosa testimoniano costoro contro di te?». Ma egli taceva e non rispondeva. Di nuovo il sommo sacerdote lo interrogò dicendogli: «Sei tu il Cristo, il Figlio del Benedetto?». Gesù rispose: «Io lo sono! E vedrete il Figlio dell'uomo seduto alla destra della Potenza e venire con le nubi del cielo». Allora il sommo sacerdote, stracciandosi le vesti, disse: «Che bisogno abbiamo ancora di testimoni? Avete udito la bestemmia; che ve ne pare?». Tutti sentenziarono che era reo di morte. Alcuni si misero a sputargli addosso, a bendargli il volto, a percuoterlo e a dirgli: «Fa' il profeta!». E i servi lo schiaffeggiavano. / Non conosco quest'uomo di cui parlate / Mentre Pietro era giù nel cortile, venne una delle giovani serve del sommo sacerdote e, vedendo Pietro che stava a scaldarsi, lo guardò in faccia e gli disse: «Anche tu eri con il Nazareno, con Gesù». Ma egli negò, dicendo: «Non so e non capisco che cosa dici». Poi uscì fuori verso l'ingresso e un gallo cantò. E la serva, vedendolo, ricominciò a dire ai presenti: «Costui è uno di loro». Ma egli di nuovo negava. Poco dopo i presenti dicevano di nuovo a Pietro: «È vero, tu certo sei uno di loro; infatti sei Galileo». Ma egli cominciò a imprecare e a giurare: «Non conosco quest’uomo di cui parlate». E subito, per la seconda volta, un gallo cantò. E Pietro si ricordò della parola che Gesù gli aveva detto: «Prima che due volte il gallo canti, tre volte mi rinnegherai». E scoppiò in pianto. / Volete che io rimetta in libertà per voi il re dei Giudei? / E subito, al mattino, i capi dei sacerdoti, con gli anziani, gli scribi e tutto il sinedrio, dopo aver tenuto consiglio, misero in catene Gesù, lo portarono via e lo consegnarono a Pilato. Pilato gli domandò: «Tu sei il re dei Giudei? ». Ed egli rispose: «Tu lo dici». I capi dei sacerdoti lo accusavano di molte cose. Pilato lo interrogò di nuovo dicendo: «Non rispondi? Vedi di quante cose ti accusano!». Ma Gesù non rispose più, tanto che Pilato rimase stupito. A ogni festa, egli era solito rimettere in libertà per loro un carcerato, a loro richiesta. Un tale, chiamato Barabba, si trovava in carcere insieme ai ribelli che nella rivolta avevano commesso un omicidio. La folla, che si era radunata, cominciò a chiedere ciò che egli era solito concedere. Pilato rispose loro: «Volete che io rimetta in libertà per voi il re dei Giudei?». Sapeva infatti che i capi dei sacerdoti glielo avevano consegnato per invidia. Ma i capi dei sacerdoti incitarono la folla perché, piuttosto, egli rimettesse in libertà per loro Barabba. Pilato disse loro di nuovo: «Che cosa volete dunque che io faccia di quello che voi chiamate il re dei Giudei?». Ed essi di nuovo gridarono: «Crocifiggilo!». Pilato diceva loro: «Che male ha fatto?». Ma essi gridarono più forte: «Crocifiggilo!». Pilato, volendo dare soddisfazione alla folla, rimise in libertà per loro Barabba e, dopo aver fatto flagellare Gesù, lo consegnò perché fosse crocifisso. / Intrecciarono una corona di spine e gliela misero attorno al capo / Allora i soldati lo condussero dentro il cortile, cioè nel pretorio, e convocarono tutta la truppa. Lo vestirono di porpora, intrecciarono una corona di spine e gliela misero attorno al capo. Poi presero a salutarlo: «Salve, re dei Giudei!». E gli percuotevano il capo con una canna, gli sputavano addosso e, piegando le ginocchia, si prostravano davanti a lui. Dopo essersi fatti beffe di lui, lo spogliarono della porpora e gli fecero indossare le sue vesti, poi lo condussero fuori per crocifiggerlo. / Condussero Gesù al luogo del Gòlgota / Costrinsero a portare la sua croce un tale che passava, un certo Simone di Cirene, che veniva dalla campagna, padre di Alessandro e di Rufo. Condussero Gesù al luogo del Gòlgota, che significa «Luogo del cranio», e gli davano vino mescolato con mirra, ma egli non ne prese. / Con lui crocifissero anche due ladroni / Poi lo crocifissero e si divisero le sue vesti, tirando a sorte su di esse ciò che ognuno avrebbe preso. Erano le nove del mattino quando lo crocifissero. La scritta con il motivo della sua condanna diceva: «Il re dei Giudei». Con lui crocifissero anche due ladroni, uno a destra e uno alla sua sinistra. / Ha salvato altri e non può salvare se stesso! / Quelli che passavano di là lo insultavano, scuotendo il capo e dicendo: «Ehi, tu che distruggi il tempio e lo ricostruisci in tre giorni, salva te stesso scendendo dalla croce!». Così anche i capi dei sacerdoti, con gli scribi, fra loro si facevano beffe di lui e dicevano: «Ha salvato altri e non può salvare se stesso! Il Cristo, il re d’Israele, scenda ora dalla croce, perché vediamo e crediamo!». E anche quelli che erano stati crocifissi con lui lo insultavano. / Gesù, dando un forte grido, spirò / Quando fu mezzogiorno, si fece buio su tutta la terra fino alle tre del pomeriggio. Alle tre, Gesù gridò a gran voce: «Eloì, Eloì, lemà sabactàni?», che significa: «Dio mio, Dio mio, perché mi hai abbandonato?». Udendo questo, alcuni dei presenti dicevano: «Ecco, chiama Elia!». Uno corse a inzuppare di aceto una spugna, la fissò su una canna e gli dava da bere, dicendo: «Aspettate, vediamo se viene Elia a farlo scendere». Ma Gesù, dando un forte grido, spirò. / Qui ci si genuflette e si fa una breve pausa. / Il velo del tempio si squarciò in due, da cima a fondo. Il centurione, che si trovava di fronte a lui, avendolo visto spirare in quel modo, disse: «Davvero quest'uomo era Figlio di Dio!». / Vi erano anche alcune donne, che osservavano da lontano, tra le quali Maria di Màgdala, Maria madre di Giacomo il minore e di Ioses, e Salome, le quali, quando era in Galilea, lo seguivano e lo servivano, e molte altre che erano salite con lui a Gerusalemme. / Giuseppe fece rotolare una pietra all’entrata del sepolcro / Venuta ormai la sera, poiché era la Parasceve, cioè la vigilia del sabato, Giuseppe d’Arimatea, membro autorevole del sinedrio, che aspettava anch’egli il regno di Dio, con coraggio andò da Pilato e chiese il corpo di Gesù. Pilato si meravigliò che fosse già morto e, chiamato il centurione, gli domandò se era morto da tempo. Informato dal centurione, concesse la salma a Giuseppe. Egli allora, comprato un lenzuolo, lo depose dalla croce, lo avvolse con il lenzuolo e lo mise in un sepolcro scavato nella roccia. Poi fece rotolare una pietra all’entrata del sepolcro. Maria di Màgdala e Maria madre di Ioses stavano a osservare dove veniva posto. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Cristo Gesù, che ti sei fatto obbediente fino alla morte per donarci la pienezza della vita, ascolta la nostra preghiera, che con fiducia ti rivolgiamo dopo aver meditato sulla tua crocifissione. Preghiamo insieme e diciamo: <b>Cristo, nostra salvezza, ascoltaci.</b> / Tu, che nella morte in croce hai unito cielo e terra, guarda alla tua Chiesa e donale pace e unità, perché sia segno nel mondo della tua salvezza, preghiamo. / Tu, che sei venuto per salvare tutti, da' agli sfiduciati la forza per superare le difficoltà della vita, il coraggio di affrontare la malattia e la premura della solidarietà a chi sta vicino a chi soffre, preghiamo. / Tu, che hai sofferto un'ingiusta condanna, dona forza e coraggio a chi lotta per la giustizia e a chi cerca la pace attraverso la riconciliazione e il rifiuto della violenza, preghiamo. / Tu, che al ladrone pentito hai promesso il paradiso, fa' che tutti i popoli ti possano riconoscere come unico salvatore, preghiamo. / Tu, che sei venuto a liberarci dal peccato e dalla morte, fa' che tutti noi, riconoscendo le nostre colpe e omissioni, veniamo a te, sorgente del perdono e della vita, preghiamo. / O Dio, nostro Padre, che ci hai tanto amato da donare il tuo Figlio unigenito, fa' che abbiamo sempre presente l'insegnamento della sua passione, per poter partecipare alla gloria della sua risurrezione. Egli vive e regna nei secoli dei secoli.
</p>

<p>
<u>OFFERTORIO</u> / Dio onnipotente, la passione del tuo unico Figlio affretti il giorno del tuo perdono; non lo meritiamo per le nostre opere, ma l’ottenga dalla tua misericordia questo unico mirabile sacrificio. Per Cristo nostro Signore.
</p>

<p>
<u>PREFAZIO</u> / <b>La Passione del Signore</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Egli, che era senza peccato, accettò la passione per noi peccatori e, consegnandosi a un’ingiusta condanna, portò il peso dei nostri peccati. Con la sua morte lavò le nostre colpe e con la sua risurrezione ci acquistò la salvezza. E noi, con tutti gli angeli del cielo, innalziamo a te il nostro canto, e proclamiamo insieme la tua lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Padre mio, se questo calice non può passare via senza che io lo beva, si compia la tua volontà. (Mt 26, 42)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Padre, che ci hai nutriti con i tuoi santi doni, e con la morte del tuo Figlio ci fai sperare nei beni in cui crediamo, fa’ che per la sua risurrezione possiamo giungere alla meta della nostra speranza. Per Cristo nostro Signore. / Orazione sul popolo / Volgi lo sguardo, o Padre, su questa tua famiglia per la quale il Signore nostro Gesù Cristo non esitò a consegnarsi nelle mani dei malfattori e a subire il supplizio della croce.
</p>

<h3>LECTIO</h3>

<p>
<u>EVANGELIZO-21</u> / San Bonaventura (1221-1274) francescano, dottore della Chiesa / L'Albero della vita / Ecco il nostro Re / Il buon Gesù, sorgente di ogni misericordia, per testimoniare la dolcezza della sua infinita bontà non una volta ha pianto sulla nostra miseria, ma molte volte. Una prima volta su Lazzaro, poi sulla città: sulla croce, i suoi occhi misericordiosi sparsero torrenti di lacrime per espiare tutti i peccati. (...) O cuore duro, (...) guarda il tuo medico in lacrime e "Fa' lutto come per un figlio unico" (Ger 6,26). (...) Dopo la risurrezione di Lazzaro, dopo che il vaso di profumo fu sparso sulla testa di Gesù, e dopo che la fama di Gesù si diffuse nel popolo, egli, prevedendo la folla venire da lui, salì su un asino, per dare un esempio mirabile d'umiltà in mezzo agli applausi del popolo accorso. Ma mentre la gente tagliava rami e stendeva abiti lungo il percorso e intonava canti di lode, lui non dimenticava la loro miseria e cominciava il lamento sulla distruzione della loro città. Alzati, dunque, serva del Salvatore, per contemplare, come una delle figlie di Gerusalemme, "il tuo re Salomone" (Ct 3,11) negli onori che gli rende con venerazione sua Madre la Sinagoga, in questo mistero della Chiesa nascente. Accompagna fedelmente il Maestro del cielo e della terra seduto sul dorso dell'asino. Accompagnalo con i rami d'ulivo e le palme delle tue opere di pietà e delle conquiste delle tue virtù.
</p>

<p>
<u>DIBRUNO-21</u> / Perché slegate questo puledro? (Mc 11,1-10) / Il Signore annuncia a Davide la venuta dalla sua discendenza di un re dal regno eterno. Questo re sarà colmo di Spirito Santo. Sotto il suo governo è come se la terra cambiasse aspetto, si trasformasse nella stessa natura. Infatti: “Il lupo dimorerà insieme con l’agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà. La mucca e l’orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. Il lattante si trastullerà sulla buca della vipera; il bambino metterà la mano nel covo del serpente velenoso” (Cfr Is 11,1-10). Dall’altro lato però lo si annuncia come il Servo Sofferente che prende su di sé tutte le iniquità della terra per espiarle e anche come il Giusto perseguitato, calpestato, deriso, sputato, annientato, trafitto. Il profeta Zaccaria dice che il Messia entrerà in Gerusalemme seduto sopra un puledro figlio d’asina. Era a quei tempi la cavalcatura più umile: “Esulta grandemente, figlia di Sion, giubila, figlia di Gerusalemme! Ecco, a te viene il tuo re. Egli è giusto e vittorioso, umile, cavalca un asino, un puledro figlio d’asina. Farà sparire il carro da guerra da Èfraim e il cavallo da Gerusalemme, l’arco di guerra sarà spezzato, annuncerà la pace alle nazioni, il suo dominio sarà da mare a mare e dal Fiume fino ai confini della terra. Quanto a te, per il sangue dell’alleanza con te, estrarrò i tuoi prigionieri dal pozzo senz’acqua. Ritornate alla cittadella, prigionieri della speranza!” (Zac 9,9-12). Grandezza e umiltà, gloria e umiliazione, onnipotenza e annientamento, eternità e morte sono la verità del Messia. Come morte ed eternità possano abitare nella stessa persona solo il Signore con la sua onnipotenza lo potrà realizzare. Vale anche per la somma grandezza e somma umiltà, onnipotenza e annientamento, elevazione nel più alto dei cieli e abbassamento fin nel sepolcro. La sapienza e l’onnipotenza del Signore non conosce limiti. Se poi si va oltre e si pensa che quest’uomo è anche vero Dio o che il vero Dio si è fatto vero uomo, allora il mistero diviene ancora più fitto e solo nella luce dello Spirito Santo si potrà conoscere nel suo compimento sia nella storia che nell’eternità. San Paolo rivela che un Messia crocifisso è vero scandalo per i Giudei, ma anche vera stoltezza per i Greci. Per la mente umana un Dio crocifisso non è Dio e neanche potrà essere il re dal regno eterno. Se a tutto questo si aggiunge la sua invisibilità il mistero è ancora più mistero. Nella fede lo Spirito viene in aiuto alla nostra debolezza e tutto diviene chiaro. È lo Spirito Santo la luce che illumina il mistero. / Quando furono vicini a Gerusalemme, verso Bètfage e Betània, presso il monte degli Ulivi, Gesù mandò due dei suoi discepoli e disse loro: «Andate nel villaggio di fronte a voi e subito, entrando in esso, troverete un puledro legato, sul quale nessuno è ancora salito. Slegatelo e portatelo qui. E se qualcuno vi dirà: “Perché fate questo?”, rispondete: “Il Signore ne ha bisogno, ma lo rimanderà qui subito”». Andarono e trovarono un puledro legato vicino a una porta, fuori sulla strada, e lo slegarono. Alcuni dei presenti dissero loro: «Perché slegate questo puledro?». Ed essi risposero loro come aveva detto Gesù. E li lasciarono fare. Portarono il puledro da Gesù, vi gettarono sopra i loro mantelli ed egli vi salì sopra. Molti stendevano i propri mantelli sulla strada, altri invece delle fronde, tagliate nei campi. Quelli che precedevano e quelli che seguivano, gridavano: «Osanna! Benedetto colui che viene nel nome del Signore! Benedetto il Regno che viene, del nostro padre Davide! Osanna nel più alto dei cieli!». / Nella vita di Gesù alcune profezie si compiono senza il suo intervento diretto. Questa profezia e anche altre vengono compiute da Lui. Questo ci attesta che Gesù sa chi Lui è e qual è la missione che il Padre gli ha affidato e spetta a Lui portarla a pieno compimento. Gesù conosce anche i tempi e i momenti in cui una profezia va compiuta. Per Gesù questa è l’ultima volta che entrerà nella città santa. In essa si compirà il mistero della sua morte. Quanto la Legge, i Salmi, i Profeti hanno scritto di Lui avverrà. Il popolo deve sapere chi Lui è. Cavalcando un puledro figlio di asina, rivela che Lui è il Messia, il Cristo di Dio. Il re atteso dal popolo e dalle genti è Lui, Gesù di Nazaret. / Madre della Redenzione, Angeli, Santi, fate che confessiamo Cristo nella sua verità. 
</p>

<p>
<u>SILVESTRINI-21</u> / Il trionfo che dura per l’eternità. Le palme in segno di vittoria, i mantelli stesi a terra, i festosi osanna dei bambini e del popolo, la trionfale processione che acclama Cristo Gesù, re dei re e Signore dei signori! Viene spontaneo a tutti noi aggregarci a quella folla festosa, associarci a quei canti, partecipare a quel trionfo. Finalmente, verrebbe da dire! Dopo tante contestazioni, dopo tante insidie tramate contro Gesù, è arrivato il momento di proclamarlo osannando, vero re e Messia, figlio di Dio, come Colui che viene nel nome del Signore. Purtroppo è di brevissima durata questa festa. La liturgia e la verità della storia ci obbligano a leggere gli eventi in modo completo e sapienziale: il percorso verso il trionfo deve passare attraverso la dura esperienza della passione, della croce e della morte: questo è l’arcano disegno dell’Altissimo, questa è l’”opera” già adombrata nella figura profetica del servo sofferente, preannunciata da secoli e compiuta in Cristo redentore. San Paolo ci ricorda questo misterioso percorso: “Egli, pur essendo di natura divina, non considerò un tesoro geloso la sua uguaglianza con Dio; ma spogliò se stesso, assumendo la condizione di servo e divenendo simile agli uomini; apparso in forma umana, umiliò se stesso facendosi obbediente fino alla morte e alla morte di croce”. La regalità di Cristo si esprime in questo annientamento, in questa totale spogliazione, nel farsi servo e schiavo in una profondissima e completa umiliazione e tutto questo per cancellare e redimere la nostra umana presunzione che ci ha indotto e ci induce al peccato. Sì, per questa via, per la via della croce, si realizza la vera suprema e perenne regalità di Cristo: “Per questo, conferma San Paolo, Dio l'ha esaltato e gli ha dato il nome che è al di sopra di ogni altro nome; perché nel nome di Gesù ogni ginocchio si pieghi nei cieli, sulla terra e sotto terra; e ogni lingua proclami che Gesù Cristo è il Signore, a gloria di Dio Padre”. Ormai tutta la storia, quella dell’umanità, quella della Chiesa e quella di ognuno di noi è segnata definitivamente dalla passione di amore che il Figlio di Dio ha patito ed offerto per noi. Con una violenza che ci aiuta a capire con quanto amore il buon Dio ci ha soccorso, quale danno ha prodotto in noi il peccato, quale meravigliosa possibilità di recupero ci viene offerto. Più che mai per essere partecipi di quella divina e umana regalità, dobbiamo fissare lo sguardo dell’anima a Colui che abbiamo trafitto e con grande e doverosa umiltà piegarci dinanzi al crocifisso e proclamare che Gesù è il nostro, il mio Re e Signore. Così proclamiamo anche la gloria di Dio Padre e la sua infinita misericordia. Così immersi nella morte e nella croce, attratti dal Crocifisso, possiamo essere veramente partecipi della sua gloriosa risurrezione, della sua regalità e del suo sacerdozio. Possiamo vivere una santa Pasqua.
</p>

<p>
<u>LOYOLA-21</u> / Il conto alla rovescia è finito: Gesù entra a Gerusalemme per l’ultimo atto della sua vita terrena. Il suo ingresso non è certo come ci attenderemmo quello di un sovrano di ieri o di un carismatico leader politico di oggi. Gesù è un modello diverso: la sua gloria è l’umiltà, la sua potenza è l’amore, il suo dominio è il servizio. In fondo anche questo atteggiamento ha una sua attrattiva e molti sono con Gesù in questo ingresso nella città Santa ma poi fino a che punto siamo disposti a seguirlo ed imitarlo? Entriamo nella Settimana Santa, chiedendo la grazia di rimanere con lui fino alla fine. / Come mi immagino a seguire Gesù? In che modo mi sento chiamato a imitarlo nella mia vita? Che sentimento mi suscita questo atteggiamento di Gesù? (Anna Laura Lucchi Filippo Zalambani)
</p>

<p>
<u>LettureBose</u> / Benedetto colui che viene / Benedetto il Regno che viene del nostro padre David! / Osanna nel più alto dei cieli (Mc 11,10). Nel Vangelo di Giovanni, leggiamo che le folle, ristorate dai cinque pani e dai due pesci, volevano rapire Gesù e proclamarlo re, ma egli, fuggendo sul monte, si sottrasse in modo che questo non potesse avvenire (Gv 6,14-15). Ora invece, viene a Gerusalemme dove patirà, e non sfugge a coloro che lo proclamano re, a quella folla che gli dà gloria e che, con inni degni del Figlio di Dio e del re, lo conduce alla città regale, e non mette a tacere le voci di quanti cantano la restaurazione in lui del regno del patriarca David e la riconquista dei doni della primitiva benedizione. Per qual motivo ciò che dapprima rifiutò fuggendo adesso lo accoglie volentieri e, ora che sta per uscire dal mondo attraverso la passione della croce, non rifiuta quel regno che non volle accettare quando ancora doveva riportare la vittoria sul mondo? Per nessun altro motivo se non per insegnare apertamente che egli è re di un impero che non è temporale e terreno, ma eterno nei cieli e a esso giungerà con la vittoria sulla morte, con la gloria della resurrezione e il trionfo dell'ascensione. Per questo, apparendo ai suoi discepoli dopo la resurrezione, dice: Mi è stato dato ogni potere in cielo e in terra (Mt 28,18), e ciò che segue. Va notato quale consonanza mostra la folla, che innalza lodi al Signore, con le parole di Gabriele che annuncia la buona notizia alla Vergine Madre; dice Gabriele: Egli sarà grande e sarà chiamato Figlio dell'Altissimo, e il Signore Dio gli darà il trono di David suo padre e regnerà in eterno sulla casa di Giacobbe (Lc 1,32-33). Il Signore accettò il trono e il regno di David per chiamare al regno celeste e immortale e introdurre alla stessa visione di Dio Padre con gesti, parole, doni e promesse degne soltanto del mediatore tra Dio e gli uomini quel popolo a cui David aveva offerto un regno temporale ed esempi di giustizia e nel quale egli soleva accendere la fiamma della fede e dell'amore per il creatore con le melodie dei suoi canti spirituali. Aggiungendo: Osanna, cioè salvezza, nel più alto dei cieli, si mostra chiaramente che la venuta di Cristo non costituisce la salvezza soltanto degli uomini, ma dell'universo intero, in quanto unisce le cose terrene a quelle celesti in modo che ogni ginocchio in cielo, nella terra e negli inferi si pieghi dinanzi a lui (Fil 2, 10). (Beda il Venerabile, Commento al Vangelo di Marco III,11,10)  
</p>

<p>
<u>FEGF1</u> / Benedetto colui che viene nel nome del Signore, Beato Guerrico d’Igny nel undicesimo secolo / La festa di oggi, in due aspetti molto differenti, presenta ai figli dell’uomo, colui al quale anela la nostra anima (Is 26,9), “ il più bello tra i figli dell’uomo “(Sal 44,3). Attira il nostro sguardo sotto due aspetti; sotto l’uno e l’altro lo desideriamo e l’amiamo, perché in entrambi è il Salvatore degli uomini… Se consideriamo allo stesso tempo la processione di oggi e la Passione, vediamo Gesù, da un lato, sublime e glorioso, e dall’altro, umiliato e sofferente. Infatti nella processione riceve gli onori regali, e nella Passione lo vediamo castigato come un malfattore. Nella prima, la gloria e l’onore lo circondano; nella seconda, «non ha apparenza né bellezza» (Is 53,2). Nella prima, egli è la gioia degli uomini e la gloria del popolo; nella seconda, è «l’infamia degli uomini, e il rifiuto del popolo» (Sal 21,7). Nella prima acclamano: «Osanna al Figlio di Davide. Benedetto colui che viene nel nome del Signore, il re d’Israele!»; nella seconda urlano che merita la morte e lo deridono peché si è fatto re d’Israele. Nella prima, accorrono da lui coi rami delle palme; nella seconda, lo schiaffeggiano in viso con le palme delle mani, e gli percuotono il capo con la canna. Nella prima, è colmato di elogi; nella seconda è nauseato dalle ingiurie. Nella prima, si disputano per stendere sul suo percorso i propri mantelli. nella seconda, lo spogliano dei suoi vestiti. Nella prima, lo ricevono a Gerusalemme come re giusto e Salvatore; nella seconda, è cacciato fuori da Gerusalemme come un criminale e un impostore. Nella prima, è seduto su un asino, circondato di doni; nella seconda, è appeso al legno della croce, lacerato dalle fruste, trafitto di piaghe e abbandonato dai suoi… Signore Gesù, sia che il tuo volto appaia glorioso o umiliato, sempre vi si vede brillare la sapienza. Sul tuo volto risplende il riflesso della luce perenne (Sap 7,26). Risplenda sempre su di noi, Signore, la luce del tuo volto (Sal 4,7) nella tristezza come nella gioia… Sei la gioia e la salvezza di tutti, che ti vedano seduto su un asino o appeso al legno della croce.
</p>

<p>
<u>FEGF2</u> / SE TU SEI FIGLIO DI DIO, SCENDI DALLA CROCE! di sant'Agostino al quinto secolo / "Non era ancora giunta la sua ora" (Gv 7, 30): non l'ora in cui sarebbe stato costretto a morire, ma quella in cui si sarebbe degnato di lasciarsi uccidere. Sapeva bene quando avrebbe dovuto morire; conosceva tutte le profezie che lo riguardavano e aspettava di vederne il compimento prima di iniziare la sua passione; questo perché, una volta compiute le profezie, allora cominciasse la passione, secondo l'ordine da lui stabilito, non per fatale necessità. Ascoltate e costatate voi stessi. Tra le altre profezie, è scritto di lui: "Hanno messo nel mio cibo veleno e quando avevo sete mi hanno dato aceto" (Sal 68,22). In che modo ciò sia avvenuto lo sappiamo dal Vangelo. Prima gli diedero il fiele: lo assaggiò e lo respinse; poi, mentre pendeva dalla croce, affinché si compissero le Scritture, disse: "Ho sete". Presero allora una spugna imbevuta di aceto, la legarono su una canna e l'accostarono a lui crocifisso; dopo aver ricevuto l'aceto, disse: "Tutto è compiuto!" (Gv 19, 28-30) Come poteva essere sottoposto al fato, egli che in altra circostanza aveva detto: Ho il potere di offrire la mia vita e ho il potere di riprenderla di nuovo.; nessuno me la toglie, ma la offro da me stesso, per poi riprenderla (Cfr. Gv 10, 17-18)? Qualcuno dirà: se in lui vi era un tale potere, perché, quando i giudei lo insultavano dicendo: "Se tu sei Figlio di Dio, scendi dalla croce!" (Mt 27, 40), non discese per mostrar loro la sua potenza? Perché differiva la prova della sua potenza per insegnare la pazienza. Sarebbe stato gran che discendere dalla croce, per lui che poté risorgere dal sepolcro?
</p>

<p>
<u>RobertoPasolini</u> / Slegare / La Domenica delle Palme è una tappa di grande rilievo e di forte impatto per il cammino quaresimale verso la Pasqua del Signore Gesù Cristo. La liturgia che la Chiesa oggi celebra è straordinariamente ricca di simboli, atmosfere e forti contrasti. Una vera e propria sinfonia drammatica che, partendo dal festoso ingresso di Gesù nella città santa, si conclude poi con il racconto della sua passione fino alla morte in croce, in cui si svela finalmente il «segreto» della sua identità, riconosciuta paradossalmente da un soldato romano: «Davvero quest’uomo era Figlio di Dio» (Mc 15,38). È molto antica la tradizione di iniziare la celebrazione di questa domenica attraverso una processione, con la quale i fedeli fanno memoria dell’ingresso di Gesù a Gerusalemme, non solo attraverso l’ascolto e la contemplazione del cuore, ma anche muovendo i piedi e agitando le mani, coinvolgendo così sia il corpo sia la mente nella ricchezza dell’esperienza liturgica. Prima di entrare nella città santa, per vivere il suo mistero di passione, morte e risurrezione, Gesù manifesta ai suoi discepoli una singolare richiesta: «Andate nel villaggio di fronte a voi e subito, entrando in esso, troverete un puledro legato, sul quale nessuno è ancora salito. Slegatelo e portatelo qui» (Mc 11,2). La commissione da compiere non sembra solo una questione formale, volta ad adempiere antiche profezie messianiche che annunciavano la mitezza del Salvatore: «Umile, cavalca un asino, un puledro figlio d’asina» (Zc 9,9). Il desiderio di entrare nella città santa sopra un semplice puledro, per Gesù, si impone come una vera e propria necessità: «E se qualcuno vi dirà: “Perché fate questo?”, rispondete: “Il Signore ne ha bisogno, ma lo rimanderà subito”» (Mc 11,3). L’indicazione fornita ai discepoli va ben al di là del suo immediato contesto e diventa una nota di iniziazione per ciascuno di noi, chiamato in questa domenica a congedarsi dai giorni della quaresima per varcare i battenti che introducono nella festa di Pasqua. Ciò di cui il Signore ha sempre bisogno, per favorire il miracolo della nostra conversione e, quindi, donarci la salvezza, non è altro che la nostra disponibilità a offrire la nostra povertà per consentire all’Onnipotente di far brillare nel mondo la luce vera, quella dell’amore e del servizio. Quel puledro su cui nessuno è mai salito — in un certo senso nemmeno noi — rappresenta bene la nostra capacità di donare e servire, sapendo andare oltre il peso e il segno di tutte le ferite che ancora ci tengono avvolti e legati nella paura. Affermare che il Signore ha bisogno del nostro dorso per vivere la sua Pasqua, significa accettare l’idea che la nostra vita può realmente cambiare — e far cambiare le cose — non tanto a partire dal frutto del nostro impegno, ma dal seme della nostra capacità di lasciarci assumere e salvare. Non in un modo ideale o astratto, ma proprio così come siamo e come la grazia di questo tempo quaresimale ci ha permesso di riconoscerci. La Domenica delle Palme ci invita a credere che siamo ancora in tempo per gettare il nostro mantello — cioè la nostra vita — sulla strada scelta da Gesù, facendola diventare nostra attraverso la fiamma del nostro desiderio, purificato da questi giorni penitenziali di preghiera, digiuno e carità più consapevoli. Il grido Osanna – «Orsù, salvaci» –, che in questa liturgia dovremmo pronunciare con più partecipazione del solito, può diventare un’invocazione a Dio affinché ci aiuti a non confidare in forme di sussistenza o di affermazione incompatibili con la logica mite e umile del vangelo. Se accettiamo di slegare e ricondurre a Gesù quanto rimane ancora estraneo al dinamismo della Pasqua, potremo ancora incamminarci lungo la via della croce. Anche se ci scopriremo incapaci di seguire la povertà di Cristo, magari fuggendo – persino nudi, cioè spogliati – come quel ragazzo nel Getsemani (cf. Mc 14,50-52), avremo sempre la speranza di poter riprendere la sequela, inconsapevoli come il Cireneo, coraggiosi come Giuseppe d’Arimatèa, sinceri quanto il centurione. Ma soprattutto irriducibili, come quelle donne che non fuggono da nessuno e non pretendono nulla. Semplicemente, rimangono:
</p>

<p>
<u>RosalbaManes</u> / Con cuore di figlio / Le letture della Domenica delle Palme, preludio alla Pasqua del Signore, ci conducono all’esito finale della vicenda terrena di Gesù. Il servo del Signore «obbediente fino alla morte… di croce» (Fil 2,8) abbraccia il suo destino con il cuore di chi si sente figlio del Padre, assistito da lui, e che per questo, di fronte a tutto il male che sta per scatenarsi contro di lui, può rendere la sua faccia dura come pietra «sapendo di non restare confuso» (Is 50,7). La Liturgia ci fa entrare spiritualmente nella città santa per seguire Gesù fino alla croce e al sepolcro. A Gerusalemme trova la sua ricapitolazione e la sua rivelazione piena tutta la vita di Gesù e raggiunge una tappa decisiva anche il cammino dei discepoli. Gesù entra in città osannato da tutti, eppure subito si scatena contro di lui un proposito omicida: «i capi dei sacerdoti e gli scribi cercavano il modo di catturare Gesù con un inganno per farlo morire» (Mc 14,1). Mentre gli uomini tramano contro Gesù nelle tenebre, una donna lo omaggia alla luce del sole, nel contesto pubblico di un banchetto, versando del profumo pregiato sul suo capo, onorando il suo corpo che sta per essere distrutto dagli uomini e riedificato dal Padre. Ma l’amore, che si esprime nei gesti di chi sa riconoscere le fragranze di una vita fattasi tutta dono, infastidisce chi non ne accoglie le movenze e tira in ballo i poveri gridando allo «spreco» (Mc 14,4). Al centro della scena però c’è un povero che incarna in pienezza lo spreco dell’amore, uno che «pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini» (Fil 2,6-7). Il più povero tra i poveri si è svuotato facendosi uomo, mettendosi al servizio degli uomini e delle donne che ha incontrato, rianimando gli sfiduciati, coinvolgendosi profondamente con i suoi discepoli, eppure… Pietro, Giacomo e Giovanni si addormentano durante il suo corpo a corpo doloroso con il volere del Padre nell’accorata preghiera al Getsemani, Giuda lo consegna ai suoi aguzzini, Pietro lo rinnega dopo essersi dichiarato pronto persino a morire per lui e, al momento della cattura, Gesù resta solo: «Allora tutti lo abbandonarono e fuggirono» (Mc 14,50). Ai tre discepoli che porta con sé nel Getsemani Gesù ricorda che «la carne è debole» e che solo la preghiera evita di «entrare in tentazione» (Mc 14,38), ma i discepoli affrontano la prova pensando di poterla superare da soli, in forza della propria bravura o capacità, e il tracollo è inevitabile. Nel cuore dei discepoli si cela la nostra stessa paura che seguire Gesù sia troppo esigente e che perdere la vita sia disumano. Anche noi fuggiamo davanti alla Pasqua del Maestro e dinanzi alle pasque che costellano la nostra esistenza. Dimentichiamo che ciò che ci permette di abitare la prova, attraversarla e vedere in essa i bagliori della Risurrezione, è la preghiera filiale, arte a cui può iniziarci solo il Figlio del Padre: «Abbà! Padre! Tutto è possibile a te: allontana da me questo calice! Però non ciò che voglio io, ma ciò che vuoi tu» (Mc 14,36). Dinanzi alla prova dimentichiamo il Padre e scappiamo come i discepoli e come il “ragazzo del lenzuolo” che continua a seguire Gesù dopo la fuga degli altri e che, una volta catturato, si libera del lenzuolo e fugge nudo. Segno che è necessario spogliarsi di sé per abbracciare il cammino della sequela fino in fondo, sapendo che l’ultima tappa non è il Golgota ma il sepolcro vuoto, dove il ragazzo riapparirà indossando una veste bianca (cf. Mc 16,5). Segno che si può affrontare ogni pasqua accettando di vivere fino in fondo il proprio battesimo, abbandonando l’uomo vecchio, che vive da orfano e da idolatra delle sue ferite, per «rivestire l’uomo nuovo» (Ef 4,24) che vive ogni cosa con cuore di figlio. 
</p>

<p>
<u>MichaelDavideSemeraro</u> / Convertire... in coraggio / Il Signore Gesù entra in Gerusalemme come un re, ma è per il Cristo una sorta di grande prova questo passaggio attraverso la folla che lo osanna per imparare a passare in mezzo al mare della tribolazione, ormai vicina, con un cuore libero e sereno. Il Signore Gesù sa accogliere gli Osanna e, parimenti, gli insulti rimanendo saldo nella propria pace interiore. La regalità che immaginiamo come privilegio ed esenzione dalla comune condizione di tutti, diventa per il Signore Gesù perfezione di consenso e pienezza di assunzione di tutto ciò che è umano negli aspetti più gloriosi e quelli più umilianti. Come la donna, che apre il racconto della Passione, impariamo e riveliamo che la misura e la qualità della regalità è la capacità di donare e non di prendere: «Ella ruppe il vaso di alabastro e versò il profumo sul suo capo» (Mc 14,3). Il cammino del Signore verso la sua passione è vissuto in una consapevolezza che si potrebbe ritenere una forma di grande lucidità, che rifiuta ogni illusione di comode soluzioni. Lo dice ai suoi discepoli e lo ricorda a tutti noi, dichiarando fino in fondo ciò che sta succedendo: «ha unto in anticipo il mio corpo per la sepoltura» (14,9). Nel mistero della sua passione, che viene prefigurato nel suo modo di entrare in Gerusalemme accettando di avere «bisogno» (Mc 11,3) di un «puledro», il Signore Gesù si rivela come uomo libero… uomo solo… uomo vero… uomo per noi che ci salva da ogni falsa immagine di umanità accettando di condividere fino in fondo la nostra condizione «diventando simile agli uomini» (Fil 2,8) per non farci più temere di essere degli umani. Conta solo sul Padre, ma non smette di sapersi donare fino a consegnarsi agli uomini, rimanendo umano fino alla fine senza sconti e senza risparmiarsi la paura e l’angoscia, pur senza cedere all’amarezza e al rammarico. Il Signore Gesù si rivela come un uomo che si piega, proprio come un puledro sotto il suo carico, ma mai si ripiega, per rivelare il volto di un Dio che si china e si abbassa pur senza mai lasciarsi imprigionare o blandire, rimanendo così libero di amare fino in fondo e oltre la cortina dolorosa di ogni rifiuto. Contemplando e adorando il mistero della croce, possiamo chiederci che cosa possiamo imparare su noi stessi. Il profeta Isaia ci aiuta a entrare in questa Settimana Santa facendo attento il nostro «orecchio» (Is 50,5) non solo per ascoltare, ma pure per essere capaci di «indirizzare una parola allo sfiduciato» (50,4). «Io ascolto» sembra essere la grande protesta del Christus patiens che sa parlare, ma sa pure tacere. Imparare ad ascoltare ogni umano dolore per strapparlo all’inferno della disperazione potrebbe essere l’impegno di questi giorni, cercando di imitare quel gesto di donna che non solo inaugura il racconto della Passione, ma rappresenta la quintessenza e il cuore stesso del «Vangelo» (Mc 14,9). Con un gesto di donna si apre la passione, con un gesto di uomo si chiude: «Giuseppe d’Arimatea, membro autorevole del sinedrio, che aspettava anch’egli il regno di Dio, con coraggio andò da Pilato e chiese il corpo di Gesù» (Mc 15,43). Questo tempo prezioso ci viene dato come occasione propizia per crescere nel coraggio di essere umani. Ma dove possiamo attingerlo se non riconoscendo nel «modo» di vivere e morire di Gesù il modello unico della nostra vita che comporta molte morti? Eppure il centurione non ha più dubbi: «Davvero quest’uomo era Figlio di Dio!» (Mc 15,39).
</p>

<p>
<u>HomilyVoice-21</u> / PRIMA LETTURA Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso. Se osserviamo con occhi di verità, illuminati dalla sapienza e dall’intelligenza dello Spirito Santo, notiamo che Il soggetto agente principale non è il Servo del Signore, ma è proprio il Signore. Il Signore Dio mi ha dato una lingua da discepolo. Il Signore Di ogni mattina fa attento il mio orecchio. Il Signore Dio mi ha aperto l’orecchio. Il Signore Dio mi assiste. Perché il Signore fa questo? Perché io sappia indirizzare una parola allo sfiduciato. Perché io ascolti come i discepoli. Cosa fa il servo del Signore sostenuto dal suo Signore? Io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba. Non ho sottratto la faccia agli insulti e agli sputi. Per questo non resto svergognato. Per questo rendo la mia faccia dura come pietra, sapendo di non restare confuso. È assai evidente che senza l’intervento del Signore che è l’Agente principale, il Servo del Signore nulla potrebbe fare. Pensiamo per un attimo a Mosè in Egitto. Se il Signore non fosse stato con Mosè, non gli avesse suggerito quale intervento operare per piegare il Faraone e non lo avesse rivestito della forza di fare segni e prodigi, mai il Faraone si sarebbe piegato e ancora i figli d’Israele sarebbe schiavi in quella terra. Ma non è forse il Signore che riveste il virgulto che spunta dalla radice di Iesse con la potenza del suo Santo Spirito, infinitamente più di quanto avesse fatto con Mosè e con ogni altro inviato per tutto l’arco dell’Antico Testamento? Se il Servo del Signore può portare a compimento la sua missione, lo può perché il Signore Dio lo ha colmato di Spirito Santo. Un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. Percuoterà il violento con la verga della sua bocca, con il soffio delle sue labbra ucciderà l’empio. La giustizia sarà fascia dei suoi lombi e la fedeltà cintura dei suoi fianchi. Il lupo dimorerà insieme con l’agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà. La mucca e l’orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. Il lattante si trastullerà sulla buca della vipera; il bambino metterà la mano nel covo del serpente velenoso. Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare. In quel giorno avverrà che la radice di Iesse sarà un vessillo per i popoli. Le nazioni la cercheranno con ansia. La sua dimora sarà gloriosa (Is 11,1-10). E ancora: Lo spirito del Signore Dio è su di me, perché il Signore mi ha consacrato con l’unzione; mi ha mandato a portare il lieto annuncio ai miseri, a fasciare le piaghe dei cuori spezzati, a proclamare la libertà degli schiavi, la scarcerazione dei prigionieri, a promulgare l’anno di grazia del Signore, il giorno di vendetta del nostro Dio, per consolare tutti gli afflitti, per dare agli afflitti di Sion una corona invece della cenere, olio di letizia invece dell’abito da lutto, veste di lode invece di uno spirito mesto. Essi si chiameranno querce di giustizia, piantagione del Signore, per manifestare la sua gloria (Is 61,1-3). LEGGIAMO Is 50,4-7 Il Signore Dio mi ha dato una lingua da discepolo, perché io sappia indirizzare una parola allo sfiduciato. Ogni mattina fa attento il mio orecchio perché io ascolti come i discepoli. Il Signore Dio mi ha aperto l’orecchio e io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba; non ho sottratto la faccia agli insulti e agli sputi. Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso. Più grande è l’opera da compiere e più potente dovrà essere la grazia del nostro Dio nel suo missionario, nel suo inviato, nel suo Messia, nel suo Servo Sofferente. La grazia di Dio ha avvolto il Servo del Signore con ogni sapienza, intelligenza, scienza, fortezza, amore, misericordia, pietà, compassione, fedeltà, santità, perché lui potesse resistere ad ogni potenza del male o del principe delle tenebre che si è abbattuto su di Lui con straordinaria potenza e determinazione. Se nel Vangelo spesso lo spirito impuro si annunciava come Legione, Cristo Gesù non viene attaccato da una Legione, ma da tutti gli angeli delle tenebre. Essi hanno unito tutte le loro forze. Sapevano che se avessero fatto cadere Cristo Gesù anche in un solo peccato veniale, la redenzione sarebbe stata compromessa. Quando noi vediamo che le Legioni infernali escono dal loro accampamento eterno e si scagliano contro una sola persona, allora è segno che quella persona ha una altissima missione da portare a compimento. Le Legioni non si spostano per chi è già in loro potere. Ma più le Legioni sono numerose e più potente dovrà essere la grazia del Signore che agisce. Anzi dobbiamo dire che più è la grazia del Signore concessa ad una persona perché compia le opere del Signore e più è grande il numero delle Legioni che si avventano contro di essa. Come si potranno vincere queste Legioni infernali che si vestono di uomini, donne, amici, nemici, vicini, lontani, figli, nipoti, padre, madre, sorella, fratello? Solo con la onnipotente grazia del Signore. Più è alta la missione è più potente è la Legione. Più potente è la Legione e più grande ancora dovrà essere la grazia. È la legge del combattimento spirituale. SECONDA LETTURA Quando il mistero della salvezza e della redenzione di Cristo Gesù produce molti frutti? Quando esso è il frutto di tre volontà. La prima volontà è del Padre, il quale ha stabilito non solo di creare l’uomo per mezzo di Cristo in vista di Cristo, ma anche di redimerlo e di salvarlo sempre per Cristo in vista di Cristo. Questo mistero della volontà del Padre va bene annunciato, specie oggi, tempo della grande confusione soteriologica e non solo della grande confusione, ma soprattutto delle grandi eresie in ordine alla redenzione dell’uomo. Il Padre non solo ha stabilito che tutto debba essere creato dal Suo Figlio Unigenito Eterno. Non sono ha stabilito che tutto debba essere redento per Cristo in vista di Cristo. Non solo ha stabilito che la redenzione debba realizzarsi, compiersi solo in Cristo, nel suo corpo. Il Padre ha fatto ancora molto di più per il Figlio Suo. Gli ha dato come sua proprietà ogni uomo. Che significa che gli ha dato come proprietà ogni uomo? Significa che se l’uomo vuole essere vero uomo, non solo deve lasciarsi redimere, salvare, giustificare da Cristo, per mezzo della fede in Lui. Significa anche che se l’uomo vuole essere vero uomo, potrà esserlo solo se è proprietà e finché rimane proprietà di Cristo Gesù. Ma che significa essere proprietà di Cristo Gesù? Significa che l’uomo esiste solo per fare la volontà di Cristo Gesù. Se vivi per realizzare la volontà di Cristo Gesù, lui realizza la sua vera umanità. Se non vive per fare la volontà di Cristo Gesù, la sua vita è un fallimento eterno, perché entra nel circuito della perdizione e della morte eterna. La seconda volontà perché il mistero della salvezza si compia, è quella di Cristo Gesù. Come vero Dio e vero uomo, come Figlio Unigenito del Padre, non solo Lui è dal Padre per generazione eterna. Deve essere dal Padre per dono eterno della sua vita al Padre. È in questo dono eterno che Cristo Gesù vive. Facendosi uomo, Gesù ha dato la sua vita secondo le regole della nostra umanità di peccato. Queste regole dicono a Gesù che Lui deve dare la sua vita al Padre in ogni condizione della sua vita. Come per essere vero uomo si deve nascere da una donna e Gesù è nato da Donna per opera dello Spirito Santo, così per essere vero uomo si deve consegnare a Dio ogni momento della vita, sia di gioia che di dolore. Gesù si consegna a Dio lasciandosi inchiodare sulla croce per essere eternamente del Padre suo, dalla sua volontà. Questo dono eterno, che per Gesù passa attraverso la morte, produce per Lui il prezioso frutto della sua risurrezione e della gloria che il Padre gli dona di essere il solo Signore del cielo e della terra. Questo dono produce anche una grazia eterna capace di liberare dalla morte e dalla schiavitù ogni altro uomo. Ma quando questa grazia agisce operativamente nell’uomo? Quando l’uomo per mezzo della fede vuole consegnarsi interamente a Cristo, vuole essere proprietà di Cristo nello Spirito Santo, allo stesso modo che Cristo Gesù si è fatto proprietà del Padre. È la terza volontà. Se manca questa terza volontà, nessun mistero della redenzione si compie per noi. La nostra volontà è necessaria perché tutto il mistero di Cristo Gesù si compia in noi e si compie solo nel dono di noi stessi a Cristo, allo stesso modo che Cristo Gesù si è fatto dono al Padre. Sono pertanto con un pensiero della terra e non del cielo, degli uomini e non di Dio, quanti oggi predicano, annunciano, affermano, dicono, insegnano una salvezza senza Cristo Gesù. Una salvezza senza Cristo Gesù è una salvezza senza la verità del Padre dei cieli, senza la verità dello Spirito Santo, senza la verità dell’uomo. Una salvezza senza verità mai potrà dirsi salvezza, perché la salvezza è far vivere nell’uomo tutto la sua verità. Qual è la verità dell’uomo? Essere da Cristo Gesù per creazione. Essere in Cristo Gesù per redenzione. Vivere per Cristo Gesù perché solo così la sua verità sarà verità. Si toglie Cristo Gesù dal mistero della salvezza, secondo queste modalità necessarie, e l’uomo rimane nella sua morte spirituale. Ecco perché è annuncio falso ogni annuncio che esclude Cristo dal mistero della redenzione. E Cristo si esclude se non viene confessato che tutto è per Lui, con Lui, con Lui, in vista di Lui. Cristo si esclude se non si annuncia che la vera salvezza è consegna della nostra vita a Cristo, come sua proprietà eterna, perché con essa solo la sua volontà si faccia e mai la nostra. Oggi l’uomo ha deciso di prendersi in mano la sua vita. Non vuole essere da Cristo per creazione. Non vuole essere da Cristo per redenzione. Non vuole essere di Cristo come sua proprietà. Non volendo essere da Cristo, neanche da Dio può volere essere. Si è da Dio se si è da Cristo. Se non si è da Cristo neanche da Dio si potrà mai essere. Il Padre ha dato ogni uomo a Cristo perché sia Cristo a consegnarlo a Lui, purificato, sanato, guarito, santificato, per opera dello Spirito Santo. Cristo Gesù farà tutto questo attraverso il ministero e il servizio della sua Chiesa una, santa, cattolica, apostolica, perché solo in essa vive in pienezza sia il mistero della grazia e sia il mistero della verità. Oggi la nostra fede sembra in tutto simile ad una grande foresta resa cenere dal grande fuoco della falsità e dell’eresia. Urge chiedere allo Spirito Santo che faccia piovere ogni grazia in abbondanza su queste ceneri perché ogni albero ricominci a germogliare perché la foresta ritorni ad essere lussureggiante ancor più di prima. LEGGIAMO Fil 2,6-11 Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, E ogni lingua proclami: «Gesù Cristo è Signore!», a gloria di Dio Padre. Dall’Apostolo Paolo Cristo Gesù non viene solo rivelato come principio, fondamento, via, verità, grazia della nostra salvezza. Viene anche a noi dato come modello da imitare. Se dunque c’è qualche consolazione in Cristo, se c’è qualche conforto, frutto della carità, se c’è qualche comunione di spirito, se ci sono sentimenti di amore e di compassione, rendete piena la mia gioia con un medesimo sentire e con la stessa carità, rimanendo unanimi e concordi. Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. Ciascuno non cerchi l’interesse proprio, ma anche quello degli altri. Abbiate in voi gli stessi sentimenti di Cristo Gesù. Così anche la Lettera agli Ebrei: Anche noi dunque, circondati da tale moltitudine di testimoni, avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti, tenendo fisso lo sguardo su Gesù, colui che dà origine alla fede e la porta a compimento. Egli, di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio. Pensate attentamente a colui che ha sopportato contro di sé una così grande ostilità dei peccatori, perché non vi stanchiate perdendovi d’animo. Non avete ancora resistito fino al sangue nella lotta contro il peccato Cristo per noi è più che il sole, più che l’aria, più che l’acqua. Si toglie Cristo e la nostra vita diviene un ammassi di peccato e di morte. LETTURA DEL VANGELO «Andate nel villaggio di fronte a voi e subito, entrando in esso, troverete un puledro legato, sul quale nessuno è ancora salito. Slegatelo e portatelo qui. E se qualcuno vi dirà: “Perché fate questo?”, rispondete: “Il Signore ne ha bisogno, ma lo rimanderà qui subito”». Gesù conosce le profezie. Sa che dovrà dare compimento ad ognuna di esse. Quanto è stato scritto su di Lui, dovrà necessariamente compiersi. Chi è allora Gesù? Colui che compie ogni Parola che il Padre ha scritto per Lui. Un esempio potrà aiutarci. L’ingegnere disegna il progetto secondo il quale una casa va costruita. Poi affida questo suo progetto al realizzatore dei lavori. Questi dovrà mettere ogni attenzione perché tutto avvenga secondo quanto il disegno prevede. Ecco cosa dice il Signore a Mosè: “Eseguirete ogni cosa secondo quanto ti mostrerò, secondo il modello della Dimora e il modello di tutti i suoi arredi”. “Guarda ed eseguisci secondo il modello che ti è stato mostrato sul monte” (Es 25,9.40). Mosè vide tutta l’opera e riscontrò che l’avevano eseguita come il Signore aveva ordinato. Allora Mosè li benedisse (Es 39,43). Gesù, mentre è sulla croce, sa che manca ancora da vivere una profezia e la compie: Dopo questo, Gesù, sapendo che ormai tutto era compiuto, affinché si compisse la Scrittura, disse: «Ho sete». Vi era lì un vaso pieno di aceto; posero perciò una spugna, imbevuta di aceto, in cima a una canna e gliela accostarono alla bocca. Dopo aver preso l’aceto, Gesù disse: «È compiuto!». E, chinato il capo, consegnò lo spirito (Gv 19,28-30). Gesù prima di morire osserva la sua vita, la confronta con il disegno scritto per Lui dal Padre e attesta che tutto è stato compiuto. Nulla è stato tralasciato. Neanche uno iota di quanto era stato scritto per Lui. Questa stessa verità è confermata dallo Spirito Santo per bocca dell’apostolo Paolo: Il Figlio di Dio, Gesù Cristo, che abbiamo annunciato tra voi, io, Silvano e Timòteo, non fu «sì» e «no», ma in lui vi fu il «sì». Infatti tutte le promesse di Dio in lui sono «sì» (1Cor 1,19-20). Entrando in Gerusalemme seduto su un puledro, figlio di una bestia da soma, Gesù compie la profezia di Zaccaria: Esulta grandemente, figlia di Sion, giubila, figlia di Gerusalemme! Ecco, a te viene il tuo re. Egli è giusto e vittorioso, umile, cavalca un asino, un puledro figlio d’asina. Farà sparire il carro da guerra da Èfraim e il cavallo da Gerusalemme, l’arco di guerra sarà spezzato, annuncerà la pace alle nazioni, il suo dominio sarà da mare a mare e dal Fiume fino ai confini della terra. Quanto a te, per il sangue dell’alleanza con te, estrarrò i tuoi prigionieri dal pozzo senz’acqua. Ritornate alla cittadella, prigionieri della speranza (Zac 9,9-12). Gesù non vuole che vi siano dubbi o incertezze sulla sua missione. Lo attestano le modalità del suo ingresso nella Città santa. Lui entra come re, ma come umile re di pace. Oggi a tutti rivela che il suo regno è differente di ogni altro regno esistente nel mondo. Non avendo eserciti con i quali combattere per sottomettere i popoli, ma solo un mite puledro, necessariamente il suo regno non potrà essere come gli altri regni. Domani Gesù dirà a Pilato che il suo regno non è di questo mondo. Il suo regno è un regno celeste, divino, regno di verità e di pace, di giustizia e di amore, regno senza cavalli, senza cavalieri, senza armi, senza né spade e né lance. Il suo è il regno di Dio. Non è il regno degli uomini. Pilato allora rientrò nel pretorio, fece chiamare Gesù e gli disse: «Sei tu il re dei Giudei?». Gesù rispose: «Dici questo da te, oppure altri ti hanno parlato di me?». Pilato disse: «Sono forse io Giudeo? La tua gente e i capi dei sacerdoti ti hanno consegnato a me. Che cosa hai fatto?». Rispose Gesù: «Il mio regno non è di questo mondo; se il mio regno fosse di questo mondo, i miei servitori avrebbero combattuto perché non fossi consegnato ai Giudei; ma il mio regno non è di quaggiù». Allora Pilato gli disse: «Dunque tu sei re?». Rispose Gesù: «Tu lo dici: io sono re. Per questo io sono nato e per questo sono venuto nel mondo: per dare testimonianza alla verità. Chiunque è dalla verità, ascolta la mia voce». Gli dice Pilato: «Che cos’è la verità?» (Gv 18,33-38). Gesù è il re che è venuto non per mettere un popolo sotto un altro popolo e neanche perché un popolo combatta contro un altro popolo, ma perché tutti i popoli entrino nell’unico regno che è il regno del Padre suo. Come si entra in questo regno: divenendo parte del suo corpo. Facendo lo Spirito Santo gli uni membra degli altri. Perché questo possa avvenire, ogni uomo dovrà essere liberato dal suo corpo di peccato e di morte ed essere generato come nuova creatura, in Cristo, per Cristo, con Cristo. Senza la nuova generazione, nuova nascita in Cristo, mai nessun regno universale potrà essere edificato sulla terra. Il corpo di peccato non si “amalgama” con nessun altro corpo. Se non si “amalgama” con nessun altro corpo, sarà sempre corpo contro gli altri corpi. Se il corpo di peccato è già contro se stesso, non potrà non essere contro gli altri. Per questo sono falsi profeti di Cristo Gesù tutti quei cristiani che oggi vogliono edificare sulla terra un regno universale, una comunità universale senza Cristo Gesù e senza lo Spirito Santo. Potranno anche annunciarla, mai la potranno creare. Senza Cristo e senza lo Spirito di Cristo essi lavoreranno con corpi di peccato e tutto diviene impossibile. È come se si volesse costruire un palazzo in un deserto cocente con blocchi di ghiaccio. Possiamo anche costruirlo con blocchi di ghiaccio, ma appena si alza il sole il ghiaccio si scioglie e viene assorbito dalla sabbia. Così è colui che vuole costruire un regno universale senza Cristo e senza lo Spirito Santo: è un costruttore di case di ghiaccio in un deserto nel quale per il troppo caldo anche la sabbia si infuoca e si gretola. LEGGIAMO IL TESTO DI Mc 11,1-10 Quando furono vicini a Gerusalemme, verso Bètfage e Betània, presso il monte degli Ulivi, mandò due dei suoi discepoli e disse loro: «Andate nel villaggio di fronte a voi e subito, entrando in esso, troverete un puledro legato, sul quale nessuno è ancora salito. Slegatelo e portatelo qui. E se qualcuno vi dirà: “Perché fate questo?”, rispondete: “Il Signore ne ha bisogno, ma lo rimanderà qui subito”». Andarono e trovarono un puledro legato vicino a una porta, fuori sulla strada, e lo slegarono. Alcuni dei presenti dissero loro: «Perché slegate questo puledro?». Ed essi risposero loro come aveva detto Gesù. E li lasciarono fare. Portarono il puledro da Gesù, vi gettarono sopra i loro mantelli ed egli vi salì sopra. Molti stendevano i propri mantelli sulla strada, altri invece delle fronde, tagliate nei campi. Quelli che precedevano e quelli che seguivano, gridavano: «Osanna! Benedetto colui che viene nel nome del Signore! Benedetto il Regno che viene, del nostro padre Davide! Osanna nel più alto dei cieli!». Le folle sono in festa. Vedono in Gesù il Figlio di Davide che viene per instaurare in mezzo a loro la capanna di Davide ormai diruta e per di più bottino di duri padroni. Esse leggono questi eventi non dal cuore del Padre, non dalla profezia che viene dalle Scritture, non dalla sapienza dello Spirito Santo. Questo accade oggi anche a noi. Noi oggi non leggiamo più Cristo dal pensiero del Padre, dalla verità del mistero che si compie in Lui, dall’intelligenza e sapienza dello Spirito Santo. Noi leggiamo Cristo dai pensieri degli uomini. Quando Cristo Gesù è letto dai nostri pensieri, sempre se ne fa di Lui una cosa vana. Infatti oggi Gesù è ridotto a vanità a causa dei nostri pensieri con i quali leggiamo Lui. Madre di Dio, vieni in nostro soccorso. Ottienici la grazia di leggere il mistero di Cristo dal pensiero del Padre, dalla pienezza della sua verità, dalla sapienza e intelligenza dello Spirito Santo. Per questa tua intercessione ti benediciamo e ti lodiamo in eterno. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
