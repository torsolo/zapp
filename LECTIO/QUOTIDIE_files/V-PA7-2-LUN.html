<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Lunedì della VII settimana di Pasqua.
</p>

<p>
<u>ANTIFONA</u> / «Ricevete la forza dello Spirito Santo, che scenderà su di voi, e mi sarete testimoni sino agli estremi confini della terra». Alleluia. (At 1,8)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Venga su di noi, o Signore, la potenza dello Spirito Santo, perché aderiamo pienamente alla tua volontà e la possiamo testimoniare con una degna condotta di vita. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Avete ricevuto lo Spirito Santo quando siete venuti alla fede?</b> / Dagli Atti degli Apostoli (At 19,1-8) / Mentre Apollo era a Corìnto, Paolo, attraversate le regioni dell'altopiano, scese a Èfeso. Qui trovò alcuni discepoli e disse loro: «Avete ricevuto lo Spirito Santo quando siete venuti alla fede?». Gli risposero: «Non abbiamo nemmeno sentito dire che esista uno Spirito Santo». Ed egli disse: «Quale battesimo avete ricevuto?». «Il battesimo di Giovanni», risposero. Disse allora Paolo: «Giovanni battezzò con un battesimo di conversione, dicendo al popolo di credere in colui che sarebbe venuto dopo di lui, cioè in Gesù». Udito questo, si fecero battezzare nel nome del Signore Gesù e, non appena Paolo ebbe imposto loro le mani, discese su di loro lo Spirito Santo e si misero a parlare in lingue e a profetare. Erano in tutto circa dodici uomini. Entrato poi nella sinagoga, vi poté parlare liberamente per tre mesi, discutendo e cercando di persuadere gli ascoltatori di ciò che riguarda il regno di Dio. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 67) <b>Regni della terra, cantate a Dio</b> / Sorga Dio e siano dispersi i suoi nemici e fuggano davanti a lui quelli che lo odiano. Come si dissolve il fumo, tu li dissolvi; come si scioglie la cera di fronte al fuoco, periscono i malvagi davanti a Dio. / I giusti invece si rallegrano, esultano davanti a Dio e cantano di gioia. Cantate a Dio, inneggiate al suo nome: Signore è il suo nome. / Padre degli orfani e difensore delle vedove è Dio nella sua santa dimora. A chi è solo, Dio fa abitare una casa, fa uscire con gioia i prigionieri. 
</p>

<p>
<u>ACCLAMATIO</u> / Alleluia, Alleluia / Se siete risorti con Cristo, cercate le cose di lassù, dove è Cristo, seduto alla destra di Dio. (Gv 3,1) / Alleluia.
</p>

<p>
<u>VANGELO</u> / <b>Abbiate coraggio: io ho vinto il mondo!</b> / Dal Vangelo secondo  Giovanni (Gv 16,29-33) / In quel tempo, dissero i discepoli a Gesù: «Ecco, ora parli apertamente e non più in modo velato. Ora sappiamo che tu sai tutto e non hai bisogno che alcuno t'interroghi. Per questo crediamo che sei uscito da Dio». Rispose loro Gesù: «Adesso credete? Ecco, viene l'ora, anzi è già venuta, in cui vi disperderete ciascuno per conto suo e mi lascerete solo; ma io non sono solo, perché il Padre è con me. Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / A immagine della comunità apostolica, riunita con Maria nel Cenacolo, viviamo nell’attesa dello Spirito Paraclito, primo dono del Risorto. Preghiamo insieme e diciamo: <b>Manda il tuo Spirito, Signore.</b> / Per la Chiesa di Dio, pellegrina nel tempo: lo Spirito Santo le conceda di vivere l’esperienza missionaria che spinse i primi cristiani a portare il Vangelo fino ai confini della terra. Preghiamo. / Per i nostri pastori: lo Spirito del Signore risorto li renda attenti alle necessità del popolo cristiano e ispiri loro scelte sagge per la crescita delle comunità. Preghiamo. / Per i catechisti e gli animatori: accompagnino i ragazzi e i giovani nella scoperta del volto gioioso di Cristo. Preghiamo. / Per le persone turbate dal dubbio, provate dalla malattia, affaticate dalla tribolazione: possano sentirsi amate e sostenute dalla premurosa carità dei fratelli. Preghiamo. / Per noi che partecipiamo a questa Eucaristia: la fede nella comunione dei santi alimenti la nostra speranza di giungere alla pace e alla gioia che non avranno fine. Preghiamo. / O Dio, Padre buono, che agli apostoli hai donato lo Spirito Santo, concedi anche a noi di essere interamente consacrati al servizio del Vangelo, per annunciare a tutti le grandi opere del tuo amore. Per Cristo nostro Signore.
</p>

<p>
<u>OFFERTORIO</u> / O Signore, questo sacrificio senza macchia ci purifichi e infonda nel nostro cuore il vigore della tua grazia. Per Cristo nostro Signore.
</p>

<p>
<u>PREFAZIO</u> / <b>Nell’attesa della venuta dello Spirito</b> / E’ veramente cosa buona e giusta, che tutte le creature in cielo e sulla terra si uniscano nella tua lode, Dio onnipotente ed eterno, per Cristo tuo Figlio Signore dell’universo. Entrato una volta per sempre nel santuario dei cieli, egli intercede per noi, mediatore e garante della perenne effusione dello Spirito. Pastore e vescovo delle nostre anime, ci chiama alla preghiera unanime, sull’esempio di Maria e degli Apostoli, nell’attesa di una rinnovata Pentecoste. Per questo mistero di santificazione e d’amore, uniti agli angeli e ai santi, cantiamo senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Non vi lascerò orfani», dice il Signore. «Vi vedrò di nuovo e si rallegrerà il vostro cuore». Alleluia. (Gv 14,18; 16,22) ♦ Nel mondo avete tribolazioni, ma abbiate coraggio: io ho vinto il mondo! Alleluia. (Gv 16,33)
</p>

<p>
<u>GRATIAS</u> / Assisti con bontà il tuo popolo, o Signore, e poiché lo hai colmato della grazia di questi santi misteri, donagli di passare dalla nativa fragilità umana alla vita nuova nel Cristo risorto. Egli vive e regna nei secoli dei secoli. ♦ O Dio, che ci nutri dell’unico pane e ci sostieni con l’unica speranza, rafforzaci con la tua grazia, perché formiamo tutti, in Cristo, un solo corpo e un solo spirito, per risorgere con lui nella gloria. Egli vive e regna nei secoli dei secoli.
</p>

<h3>LECTIO</h3>

<p>
<u>EVANGELIZO1</u> / San Teodoro Studita (759-826) monaco a Costantinopoli / Catechesi 28 / Facciamo vedere un'anima coraggiosa / Nulla ostacoli la corsa di alcuno di coloro che sulla terra sono compagni di strada in questa vita evangelica; anzi, anche se la strada è difficile e dura, camminiamo agilmente, e mostriamo un'anima coraggiosa e virile, superiamo gli ostacoli, passiamo di sentiero in sentiero, di colle in colle, fino a salire la montagna del Signore ed a stabilirci nel santo luogo della sua impassibilità. Ora, in cammino, i compagni si allenano; e dunque, come dice l'apostolo: "Portate i pesi gli uni degli altri" (Ga 6,2), fratelli, e supplite a quanto manca agli altri (2Co 8,14; Fil 2,30). Alla negligenza che forse oggi regna, succederà domani nobile coraggio; ora si è nella tristezza, poi ecco che si esce fuori e si ritrova la gioia; in questo momento si sollevano passioni, ma presto Dio verrà in aiuto, quelle saranno sconfitte e tornerà la calma; poiché non ti si vedrà come ieri o avanti ieri e non resterai sempre lo stesso, mio carissimo, ma la grazia di Dio verrà da te, il Signore combatterà per te e forse dirai come il grande Antonio: "Dov'eri poco fa?" Ti risponderà: "Volevo vederti combattere". Figlioli, figli miei, perseveriamo ormai, pazientiamo un po' fratelli, fratelli miei. (...) Chi potrà ricevere la corona senza aver combattuto? Chi si riposerà senza essere stanco (2Tm 2,5-6)? Chi raccoglierà frutti di vita senza aver piantato virtù nella sua anima? Coltivatele, preparate la terra con la cura più grande, faticate, sudate, figli, lavoratori di Dio, imitatori degli angeli, pari agli esseri incorporei, astri per quelli che sono nel ,mondo (Fil 2,15).
</p>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / Lettera 29, al cardinale di porto, Pierre Corsini / "Crediamo che sei uscito da Dio" / Dio ha creato l'uomo a sua immagine e somiglianza unicamente perché egli gioisca di lui nella vita eterna. A causa della ribellione dell'uomo contro Dio, la via era stata interrotta e la dolce volontà di Dio che gli aveva fatto creare l'uomo non si era compiuta, poiché l'uomo è stato creato solo per avere la vita eterna. Spinto dalla carità pura e senza limiti che per cui ci aveva creati, Dio ci diede il Verbo, suo Figlio unigenito, per compiere la sua volontà in noi; e il Figlio di Dio, dimentico di sé per adempiere quella dolce volontà, si fece mediatore tra Dio e l'uomo, e finì la grande guerra con la pace, perché l'umiltà ha trionfato sull'orgoglio del mondo; cosa che gli ha fatto dire: Rallegratevi, ho vinto il  mondo, cioè l'orgoglio dell'uomo. Non c'è persona tanto orgogliosa e impaziente che non diventa umile e affabile se considera tale infinito abbassamento, tale grande amore, vedendo Dio umiliato fino a noi. Anche i santi e i veri servitori di Dio, per contraccambiarlo, si sono sempre umiliati. Riportano a Dio ogni lode e ogni gloria e riconoscono che tutto quanto hanno viene unicamente dalla sua bontà; vedono il loro nulla e ciò che amano, lo amano in Dio. Sono negli onori, quando Dio lo vuole; ma più sono grandi, più si umiliano e conoscono il loro nulla. Chi si conosce si umilia, non alza la testa e non si gonfia d'orgoglio; piuttosto si abbassa e riconosce la bontà di Dio che agisce in lui.
</p>

<p>
<u>DiBruno1</u> / Abbiate coraggio: io ho vinto il mondo! (Gv 16,29-33) / Gesù ha vinto il mondo perché è rimasto nell’amore del Padre e nella comunione dello Spirito Santo. L’Apostolo Giovanni dona anche al cristiano le regole per vincere il mondo. Vince il mondo che rimane nella conoscenza del Padre e nel suo amore, chi abita nella grazia di Cristo e nell’obbedienza alla sua Parola, chi vive nello Spirito Santo, cammina nella sua verità, produce i suoi frutti di vita eterna: “Scrivo a voi, figlioli, perché vi sono stati perdonati i peccati in virtù del suo nome. Scrivo a voi, padri, perché avete conosciuto colui che è da principio. Scrivo a voi, giovani, perché avete vinto il Maligno. Ho scritto a voi, figlioli, perché avete conosciuto il Padre. Ho scritto a voi, padri, perché avete conosciuto colui che è da principio. Ho scritto a voi, giovani, perché siete forti e la parola di Dio rimane in voi e avete vinto il Maligno. Non amate il mondo, né le cose del mondo! Se uno ama il mondo, l’amore del Padre non è in lui; perché tutto quello che è nel mondo – la concupiscenza della carne, la concupiscenza degli occhi e la superbia della vita – non viene dal Padre, ma viene dal mondo. E il mondo passa con la sua concupiscenza; ma chi fa la volontà di Dio rimane in eterno! Figlioli, è giunta l’ultima ora. Come avete sentito dire che l’anticristo deve venire, di fatto molti anticristi sono già venuti. Da questo conosciamo che è l’ultima ora. Sono usciti da noi, ma non erano dei nostri; se fossero stati dei nostri, sarebbero rimasti con noi; sono usciti perché fosse manifesto che non tutti sono dei nostri. Ora voi avete ricevuto l’unzione dal Santo, e tutti avete la conoscenza. Non vi ho scritto perché non conoscete la verità, ma perché la conoscete e perché nessuna menzogna viene dalla verità. Chi è il bugiardo se non colui che nega che Gesù è il Cristo? L’anticristo è colui che nega il Padre e il Figlio. Chiunque nega il Figlio, non possiede nemmeno il Padre; chi professa la sua fede nel Figlio possiede anche il Padre” (1Gv 2,12-23). Quando si cade dalla vera fede in Cristo, si cade anche dalla vera fede nel Padre e nello Spirito Santo. Dalla falsità non si vince il mondo. Si è già sconfitti dal mondo. / In quel tempo, dissero i discepoli a Gesù: «Ecco, ora parli apertamente e non più in modo velato. Ora sappiamo che tu sai tutto e non hai bisogno che alcuno t’interroghi. Per questo crediamo che sei uscito da Dio». Rispose loro Gesù: «Adesso credete? Ecco, viene l’ora, anzi è già venuta, in cui vi disperderete ciascuno per conto suo e mi lascerete solo; ma io non sono solo, perché il Padre è con me. Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!». / Se il cristiano vuole vincere il mondo, deve rimane nella più pura fede in Cristo e crescere in essa per tutti i giorni della sua vita: “Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità. Poiché tre sono quelli che danno testimonianza: lo Spirito, l’acqua e il sangue, e questi tre sono concordi. Se accettiamo la testimonianza degli uomini, la testimonianza di Dio è superiore: e questa è la testimonianza di Dio, che egli ha dato riguardo al proprio Figlio. Chi crede nel Figlio di Dio, ha questa testimonianza in sé. Chi non crede a Dio, fa di lui un bugiardo, perché non crede alla testimonianza che Dio ha dato riguardo al proprio Figlio. E la testimonianza è questa: Dio ci ha donato la vita eterna e questa vita è nel suo Figlio. Chi ha il Figlio, ha la vita; chi non ha il Figlio di Dio, non ha la vita” (Gv 5,1-12). Nessuno pensi che si possa vincere il mondo rinnegando, tradendo, alterando la purissima fede in Cristo Gesù. La perdita della fede è già sconfitta. Il dichiarare inutile il battesimo è già sconfitta. Il rendere la morale dipendente dalla volontà dell’uomo è già sconfitta. Si è senza la vera fede in Gesù.  /Madre di Dio, Angeli, Santi, fateci di purissima fede in Cristo, nella sua verità eterna.
</p>

<p>
<u>DiBruno-21</u> / Ma abbiate coraggio: io ho vinto il mondo! (Gv 16,29-33) / È giusto chiedersi: come Gesù ha vinto il mondo? La risposta ce la offre l’Apostolo Paolo. Lo ha vinto annientandosi e umiliandosi fino alla morte di croce: “Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre” (Fil 2,6-11). Lo ha vinto assumendo su di sé i nostri peccati e inchiodandoli nel suo corpo sulla croce: “È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo” (Col 2,9-15). Chi vuole vincere il mondo deve anche lui, come Gesù, umiliarsi, annientarsi, rimanendo sempre nella più grande obbedienza al Padre celeste. Ecco la via che insegna l’Apostolo Pietro a quanti desiderano anche loro vincere il mondo: “Vivete sottomessi ad ogni umana autorità per amore del Signore: sia al re come sovrano, sia ai governatori come inviati da lui per punire i malfattori e premiare quelli che fanno il bene. Perché questa è la volontà di Dio: che, operando il bene, voi chiudiate la bocca all’ignoranza degli stolti, come uomini liberi, servendovi della libertà non come di un velo per coprire la malizia, ma come servi di Dio. Onorate tutti, amate i vostri fratelli, temete Dio, onorate il re. Domestici, state sottomessi con profondo rispetto ai vostri padroni, non solo a quelli buoni e miti, ma anche a quelli prepotenti. Questa è grazia: subire afflizioni, soffrendo ingiustamente a causa della conoscenza di Dio; che gloria sarebbe, infatti, sopportare di essere percossi quando si è colpevoli? Ma se, facendo il bene, sopporterete con pazienza la sofferenza, ciò sarà gradito davanti a Dio. A questo infatti siete stati chiamati, perché anche Cristo patì per voi, lasciandovi un esempio, perché ne seguiate le orme: egli non commise peccato e non si trovò inganno sulla sua bocca; insultato, non rispondeva con insulti, maltrattato, non minacciava vendetta, ma si affidava a colui che giudica con giustizia. Egli portò i nostri peccati nel suo corpo sul legno della croce, perché, non vivendo più per il peccato, vivessimo per la giustizia; dalle sue piaghe siete stati guariti. Eravate erranti come pecore, ma ora siete stati ricondotti al pastore e custode delle vostre anime” (1Pt 2,13-25). Ora sappiamo come Gesù ha vinto il mondo. Sappiamo come anche noi possiamo vincerlo: rimanendo sempre nel Vangelo, vivendolo secondo le sue regole divine. / In quel tempo, dissero i discepoli a Gesù: «Ecco, ora parli apertamente e non più in modo velato. Ora sappiamo che tu sai tutto e non hai bisogno che alcuno t’interroghi. Per questo crediamo che sei uscito da Dio». Rispose loro Gesù: «Adesso credete? Ecco, viene l’ora, anzi è già venuta, in cui vi disperderete ciascuno per conto suo e mi lascerete solo; ma io non sono solo, perché il Padre è con me. Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!». / Oggi il cristiano vuole vincere il mondo divenendo mondo con il mondo e combattendo nel mondo alla maniera del mondo. Questa è grande sconfitta. Il mondo si vince lasciandosi vincere dal mondo rimanendo però sempre nella più pura obbedienza. / Madre della Redenzione, Angeli, Santi, fateci umili di cuore e miti come Gesù Signore. 
</p>

<p>
<u>Silvestrini-21</u> / Perché tanta solitudine? Gli antichi romani, che non erano santi perché pagani, ma spesso sapevano essere saggi, dicevano che l'amico sincero lo si riconosce nel momento della prova. Professare amicizie e garantire fedeltà, quando tutto va per il verso giusto, è fin troppo facile. Gesù ci ha rivelato che la prova suprema della fedeltà, quando è animata da amore sincero, è la disponibilità piena a dare la vita per la persona amata. Proprio come ha fatto Lui. Gli apostoli credono di aver capito il messaggio del loro maestro, egli però deve ancora ribadire un concetto che è di difficile assimilazione e riguarda proprio la loro fedeltà nel momento della prova. Sembra che il Signore voglia parlarci dei fervori facili e superficiali, che spesso ci convincono erroneamente di aver raggiunto una fede e una sicurezza incrollabili, che poi però vengono clamorosamente smentiti quando il prezzo da pagare ci sembra troppo alto. È la storia vera di tanti di noi che presumono e confidano nelle proprie forze anche quando sono chiamati a realizzare progetti divini. C'è per ognuno di noi un "ora" in cui siamo chiamati a testimoniare "a caro prezzo" la verità e troppo spesso siamo colti di sorpresa, perché non siamo in grado di portarne il peso. Dal primo peccato fino ad oggi, sono innumerevoli le vittime della presunzione. Gli stessi apostoli lo sperimenteranno con delusione e sofferenza, Pietro ne sarà la vittima più illustre. Dinanzi alla tragedia della croce, si disperderanno tutti e lasceranno solo il Signore. Quante fughe, quanti tradimenti dopo quell'episodio: fughe da responsabilità e da impegni, fughe dopo solenni promesse di fedeltà, fughe da responsabilità e da testimonianze, tradimenti nei confronti delle persone amate, tradimenti di consacrati e di consacrate, di ministri e di pastori. La causa unica per tutti è sempre la stessa: lontani dalla linfa vitale della vite, tralci secchi, uomini e donne, carichi di pesi e lontani da Cristo, privatisi del dono dello Spirito. Poi inevitabilmente stramazzano uno sull'altro sotto quei pesi e si creano, con le proprie mani, ciascuno una tomba: lì muore il cristiano, lì muore il sacerdote, lì lo sposo, lì la consorte, lì i figli: lì è il sepolcro dell'amore. A pensare che sono ancora pienamente valide tutte le promesse di Cristo: "Non vi lascio soli, vi manderò un nuovo Consolatore, abbiate fiducia: Io ho vinto il mondo". Perché allora tanta solitudine e tanta presunzione? Dobbiamo riscoprire tutti insieme il dono della fedeltà appoggiandoci totalmente a Cristo.
</p>

<p>
<u>LOYOLA1</u> / Il caldo di un cuore che sta per rompere gli argini. Nell’ultimo momento d’intimità con i suoi amici Gesù non ha parole da sprecare, esonda consegnando il senso di una vita. In esso i discepoli riconoscono la sua divinità per il fatto che lui risponde alle loro domande, prima che essi stessi le formulino. Quante volte è successo anche nella nostra vita? Proprio quando accade, anche nelle nostre relazioni, da quell’attenzione e cura riconosciamo un amore sorprendente. Capace di rispondere direttamente al cuore e a quei bisogni che non siamo ancora riusciti a tradurre in parole. Fermati a gustare l’attenzione provvidente del Signore per te, solo per te! Ora i discepoli credono di aver compreso, ma solo ricevendo i benefici che regala la passione, morte e resurrezione di Gesù essi potranno veramente capire, credere e testimoniare! Infatti, Gesù cerca di spiegare ai suoi che lasciarsi salvare è l’unico modo per entrare nel suo Shalom. Pace cosmica che non significa assenza di conflitti e sofferenze, ma la capacità di attraversarli e di uscirne vincitori. Di non perdere mai la speranza, perché essa si radica nella Pasqua del maestro! L’amore per Dio e per i fratelli è e sarà sempre vincente. / Chi nella mia storia mi ha preceduto nelle richieste d’amore? Quando ho amato anticipando e compiendo i desideri delle persone che mi stavano accanto? In che modo sto usando la “legge” dell’amore crocifisso e risorto per interpretare i conflitti che oggi mi trovo a vivere? (Narciso Sunda SJ)
</p>

<p>
<u>LOYOLA-21</u> / Conoscevamo molte cose di Gesù. Avevamo sentito parlare della sua bontà verso tutti, delle sua compassione, dei suoi comandamenti. Lo conoscevamo, per così dire, dall’esterno, fino a quando siamo stati feriti. Ci siamo scoperti deboli. Come Ignazio, che non sapeva se e quando avrebbe potuto di nuovo tornare in sella, a combattere, a dimostrare la sua lealtà e il suo valore. Ci siamo scoperti deboli, come i primi discepoli, che erano sicuri di stare accanto a Gesù sino alla fine, e, invece, lo hanno lasciato solo. Non è affatto facile scoprirsi deboli. Scatta un senso di delusione, di amarezza, di vuoto. Eppure la fede deve fare i conti con questa realtà. Può perdersi, perché ci sentiamo abbandonati, magari giustamente abbandonati, perché è quello che abbiamo fatto prima noi. Può anche rafforzarsi. Dopo del tempo, dopo tanto sbattere la testa contro il muro, avvertiamo che il Signore ci conosce, sa tutto, non si scandalizza dei nostri errori, o del nostro errare. Al contrario, ci dà pace. Allora tutto prende senso. Ciò che sapevamo appare vero. La bontà di Gesù verso tutti. Lo credo, se tratta con bontà una persona ingrata come me. La sua compassione, ne ho la prova: egli mi dà pace. I suoi comandamenti sono tanti, ma ora ne sento uno: “abbiate coraggio”. E allora quel coraggio, che Gesù ci chiede e, insieme, ci dà, prendiamolo tra le mani. Egli ha vinto il mondo. Vinciamo anche noi insieme a lui. / Quando hai fatto un’esperienza non distruttiva della tua debolezza? Di che cosa ti sei accorto? Dove ti ha portato quell’esperienza?(Stefano Corticelli SJ)
</p>

<p>
<u>LettureBose</u> / Che cosa farà la piena grazia dello Spirito? / Ora, dice l'Apostolo, conosciamo in parte e profetizziamo in parte, ma allora faccia a faccia (1Cor 13,9.12). È quello che dice anche Pietro: Quando vedrete colui che amate pur senza averlo visto, e in cui credete pur senza vederlo ancora, esulterete di gioia inesprimibile (1Pt 1,8). Il nostro volto vedrà il volto di Dio e trasalirà di gioia inesprimibile poiché vedrà colui che è la sua gioia. Ma per il momento riceviamo soltanto una parte del suo Spirito per predisporci e prepararci all'incorruttibilità abituandoci poco a poco a ricevere e portare Dio. È questo ciò che l'Apostolo ha chiamato "caparra", cioè una parte di quell'onore che Dio ci ha promesso, quando nella Lettera agli Efesini dice: In lui anche voi, dopo aver ascoltato la parola di verità, il vangelo della vostra salvezza e dopo avere in lui creduto, siete stati segnati con lo Spirito santo che era stato promesso, il quale è caparra della nostra eredità (Ef 1,13-14). Se dunque questa caparra, abitando in noi, ci rende già spirituali, e se ciò che è mortale è assorbito dall'immortalità - dice l'Apostolo: Voi non siete nella carne, ma nello Spirito, se è vero che lo Spirito abita in voi (Rm 8,9) - e se, d'altra parte, questo si realizza non con un rigetto della carne, ma attraverso la comunione con lo Spirito ... se già ora, per aver ricevuto la caparra, gridiamo: "Abba, Padre" (Rm 8,15), che cosa sarà quando, risuscitati, lo vedremo faccia a faccia? Quando tutte le membra faranno affluire un inno di esultanza, glorificando colui che li avrà risuscitati dai morti e avrà donato loro la vita eterna? Se già la caparra, avvolgendo l'uomo, gli fa dire: "Abba, Padre", che cosa farà la piena grazia dello Spirito, quando Dio la donerà agli uomini? Ci renderà simili a lui e compirà la volontà del Padre, poiché essa renderà l'uomo a immagine e somiglianza di Dio. (Ireneo di Lione, Contro le eresie V,7,2-8,1) 
</p>

<p>
<u>Luigi Maria Epicoco</u> / Difendere la fiducia in Dio / Quando ci convinciamo che finalmente abbiamo capito tutto allora dovremmo cominciare a preoccuparci perché a certe convinzioni solitamente seguono grandi batoste. “Ecco, ora parli apertamente e non più in modo velato. Ora sappiamo che tu sai tutto e non hai bisogno che alcuno t’interroghi. Per questo crediamo che sei uscito da Dio”. È l’esperienza che fanno i discepoli nel Vangelo di oggi. Ed è per questo che Gesù così risponde: “Adesso credete? Ecco, verrà l’ora, anzi è già venuta, in cui vi disperderete ciascuno per conto proprio e mi lascerete solo; ma io non sono solo, perché il Padre è con me”. È proprio quello il momento in cui non solo i discepoli non capiranno più nulla, ma proprio per quella confusione reagiranno con la più umana delle reazioni: scapperanno. La solitudine a cui condanneranno Cristo sarà una delle esperienze più dolorose della Passione. Ma Gesù dice apertamente che per quanto si sentirà umanamente solo, Egli sa bene che non è radicalmente solo perché il Padre è sempre con Lui. “Vi ho detto queste cose perché abbiate pace in me. Voi avrete tribolazione nel mondo, ma abbiate fiducia; io ho vinto il mondo!”. La pace che Gesù viene a portarci, non è quella emotiva, è la pace che scorre nella parte più profonda di noi, quella parte che si sostiene proprio quando sembra tutto perduto. Non possiamo evitare le tribolazioni che ci vengono dal mondo, ma possiamo continuare ad avere fiducia nonostante le tribolazioni. È questa la grande vittoria della fede, difendere la fiducia in Dio proprio quando tutto ci sembra venire contro e Lui sembra paradossalmente assente. In quella sensazione di assenza e in quella evidenza di sconfitta dobbiamo fare memoria delle parole di Gesù: “io ho vinto il mondo!”. È la memoria di questa vittoria ce ci fa rimanere in piedi anche nelle sconfitte. A noi molte volte manca una visione d’insieme della storia, guardiamo sempre tutto come se il presente fosse l’ultima parola. Un cristiano sa già come finisce la storia ed è per questo che non si scoraggia fino al punto di gettare la spugna.
</p>

<p>
<u>MichaelDavide Semeraro</u> / Il tuo nome è Adesso, alleluia! / La reazione del Signore Gesù ci stupisce non poco con questa domanda che ci tocca e ci interpella: «Adesso credete?» (Gv 16,31). Mentre il Signore continua a parlare di sé, sempre in relazione al Padre suo e cercando di preparare il cuore dei discepoli a ciò che sta per accadere nella Pasqua imminente, i discepoli sembrano accontentarsi di aver capito in senso teorico il mistero di Cristo. Per questo il Signore reagisce e lo fa in modo assai forte ed esplicito. Con tono deciso e appassionato il Maestro cerca di far comprendere che non si sta parlando di una teoria, ma il suo desiderio è di mettere le basi di un vissuto che sia veramente un’esperienza condivisa: «Ecco, viene l’ora, anzi è già venuta, in cui vi disperderete ciascuno per conto suo e mi lascerete solo; ma io non sono solo, perché il Padre è con me» (16,32). A questo punto possiamo intuire la portata della domanda che l’apostolo pone non solo ai discepoli di Efeso, ma pure a noi: «Avete ricevuto lo Spirito Santo quando siete venuti alla fede?» (At 19,2). La risposta non deve sorprenderci più di tanto perché, in realtà, potrebbe essere la stessa risposta di tanti credenti e praticanti dei nostri giorni: «Non abbiamo nemmeno sentito dire che esista uno Spirito Santo» (19,2). Anche a noi può succedere di accontentarci di vivere nella logica del «battesimo di Giovanni» (19,3) attraverso cui ci concentriamo su quella che potremmo definire un generoso impegno a diventare “più bravi”, tanto da sentirci soddisfatti del nostro cammino. Lo Spirito del Risorto, invece, ci dà la possibilità e rappresenta la sfida a portarci un poco oltre: «non appena Paolo ebbe imposto loro le mani, discese su di loro lo Spirito Santo e si misero a parlare in lingue e a profetare» (At 19,6). L’incontro con il Signore Risorto e l’apertura radicale a ricevere e a lasciarsi guidare e trasformare dal suo Spirito, porta la vita più lontano e fa salpare la nostra esperienza di fede verso profondità non ancora esplorate. Questo andare più lontano esige una capacità di rischiare «adesso» senza accomodarsi su ciò che ci sembra finalmente di aver capito, tanto da essere più una sfida già superata che non una sfida in atto. Ed ecco le parole del Signore Gesù diventano una consolazione e una spada: «Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!» (Gv 16,33). La grande eredità che ci viene lasciata dal Signore è la sua vittoria sul quel modo di vivere, di pensare, di credere, di amare cui rischiamo di esserci così abituati da non essere più in grado di andare oltre. Prevedendo e prevenendo la nostra fragilità discepolare, il Cristo ci vaccina contro la disperazione con una rivelazione: «Il Padre è con me!». Non abbiamo dunque più bisogno di temere di giocarci fino in fondo in quelle che sono le sfide del nostro quotidiano, perché siamo certi di una compagnia che riscatta la nostra vita da ogni forma di fuga, né in avanti né all’indietro.
</p>

<p>
<u>Roberto Pasolini</u> / Non siamo soli / Non sappiamo perché Paolo ha pensato di rivolgere ai discepoli di Efeso la strana domanda con cui si apre il racconto degli Atti. Possiamo però immaginare che, ai suoi occhi, questi discepoli del Risorto dovevano sembrare privi di un fondamentale sigillo nella loro formazione alla vita nuova del vangelo. «Avete ricevuto lo Spirito Santo quando siete venuti alla fede?» (At 19,2) Un breve dialogo è sufficiente per mostrare l’assenza del gesto di fede da cui sgorga la vita cristiana e, soprattutto, l’effusione dello spirito. I discepoli di Efeso avevano ricevuto solo il «battesimo di conversione», quello di Giovanni, ma non erano stati ancora immersi nel dolcissimo «nome del Signore» Gesù. Non appena Paolo ebbe imposto loro le mani, discese su di loro lo Spirito Santo e si misero a parlare in lingue e a profetare (At 19,6). In questi giorni, a cavallo tra il mistero dell’Ascensione e quello della Pentecoste, la comunità cristiana si mette in una più fervida attesa e invocazione dello Spirito. Persona e non semplice energia, lo Spirito Santo si manifesta fin dal principio come quella possibilità di rimettere la nostra vita dentro la trama — e la sfida — delle relazioni (parlare in lingue), attivando anche la coscienza di quale direzione la storia sta assumendo secondo i disegni di Dio (profetare). Non come la disponibilità di una conoscenza che corre il rischio di diventare una posizione autoreferenziale. «Ecco, ora parli apertamente e non più in modo velato. Ora sappiamo che tu sai tutto e non hai bisogno che alcuno t’interroghi. Per questo crediamo che sei uscito da Dio» (Gv 16,29-30). Restiamo sempre molto affascinati quando siamo davanti a qualcuno che si mostra capace di parlare con franchezza, senza inutili giri di parole. E anche quando in qualcuno contempliamo la nostra più intima e pericolosa idolatria: essere così forti e padroni di sè — talvolta anche degli altri — da non aver bisogno di nessuno. Ma su questo punto, il Signore Gesù non incanta e non si lascia incantare. «Adesso credete? Ecco, viene l’ora, anzi è già venuta, in cui vi disperderete ciascuno per conto suo e mi lascerete solo» (Gv 16,31-32). Quando veneriamo la forza e il potere, viene (sempre) l’ora in cui sperimentiamo le amare conseguenze di queste illusorie forme di vita. Due, purtroppo, sono le inevitabili scelte che non riusciamo a non fare: sperimentare la solitudine e abbandonare anche ciò o chi si è veramente amato. Il Signore Gesù ha potuto amarci e donarci il suo Spirito non a partire da una forza di autonomia, ma dal battesimo in una comunione d’amore. Questa può essere anche la nostra pace. «[...] ma io non sono solo, perché il Padre è con me. Vi ho detto questo perché abbiate pace in me» (Gv 16,33).
</p>

<p>
<u>HomilyVoice-21</u> / PRIMA LETTURA Udito questo, si fecero battezzare nel nome del Signore Gesù e, non appena Paolo ebbe imposto loro le mani, discese su di loro lo Spirito Santo e si misero a parlare in lingue e a profetare. Erano in tutto circa dodici uomini. Negli Atti degli Apostoli vengono narrati tre manifestazioni visibili dello Spirito Santo. La prima avviene nel Cenacolo. Lo Spirito Santo si posa sugli Apostoli e li consacra missionari di Cristo Gesù allo stesso modo che lo Spirito Santo sempre con manifestazione visibile era disceso su Gesù Signore e lo aveva consacrato Messia del Padre, o suo Missionario per portare a compimento il mistero della redenzione. Mentre stava compiendosi il giorno della Pentecoste, si trovavano tutti insieme nello stesso luogo. Venne all’improvviso dal cielo un fragore, quasi un vento che si abbatte impetuoso, e riempì tutta la casa dove stavano. Apparvero loro lingue come di fuoco, che si dividevano, e si posarono su ciascuno di loro, e tutti furono colmati di Spirito Santo e cominciarono a parlare in altre lingue, nel modo in cui lo Spirito dava loro il potere di esprimersi (At 2,1-4). La seconda manifestazione visibile dello Spirito Santo avviene in casa di Cornelio. Qui il fine è duplice. Spingere Simon Pietro perché non abbia paura di battezzare i pagani, aprendo loro la porta della salvezza e del regno di Dio. Dire ai cristiani proveniente dal Giudaismo che non vi è alcuna differenza tra loro e i pagani. Il prima di Cristo non conta per avere la salvezza. La salvezza si compie non perché si è figli di Abramo. Si compie per la fede in Cristo Gesù. Legge unica per pagani e Giudei. Pietro stava ancora dicendo queste cose, quando lo Spirito Santo discese sopra tutti coloro che ascoltavano la Parola. E i fedeli circoncisi, che erano venuti con Pietro, si stupirono che anche sui pagani si fosse effuso il dono dello Spirito Santo; li sentivano infatti parlare in altre lingue e glorificare Dio. Allora Pietro disse: «Chi può impedire che siano battezzati nell’acqua questi che hanno ricevuto, come noi, lo Spirito Santo?». E ordinò che fossero battezzati nel nome di Gesù Cristo. Quindi lo pregarono di fermarsi alcuni giorni (At 10,44-48). Questa verità che la salvezza è per tutti dalla fede in Cristo Gesù così viene mirabilmente rivelata dall’Apostolo Paolo: “Anche voi eravate morti per le vostre colpe e i vostri peccati, nei quali un tempo viveste, alla maniera di questo mondo, seguendo il principe delle Potenze dell’aria, quello spirito che ora opera negli uomini ribelli. Anche tutti noi, come loro, un tempo siamo vissuti nelle nostre passioni carnali seguendo le voglie della carne e dei pensieri cattivi: eravamo per natura meritevoli d’ira, come gli altri. Ma Dio, ricco di misericordia, per il grande amore con il quale ci ha amato, da morti che eravamo per le colpe, ci ha fatto rivivere con Cristo: per grazia siete salvati. Con lui ci ha anche risuscitato e ci ha fatto sedere nei cieli, in Cristo Gesù, per mostrare nei secoli futuri la straordinaria ricchezza della sua grazia mediante la sua bontà verso di noi in Cristo Gesù. Per grazia infatti siete salvati mediante la fede; e ciò non viene da voi, ma è dono di Dio; né viene dalle opere, perché nessuno possa vantarsene. Siamo infatti opera sua, creati in Cristo Gesù per le opere buone, che Dio ha preparato perché in esse camminassimo. Perciò ricordatevi che un tempo voi, pagani nella carne, chiamati non circoncisi da quelli che si dicono circoncisi perché resi tali nella carne per mano d’uomo, ricordatevi che in quel tempo eravate senza Cristo, esclusi dalla cittadinanza d’Israele, estranei ai patti della promessa, senza speranza e senza Dio nel mondo. Ora invece, in Cristo Gesù, voi che un tempo eravate lontani, siete diventati vicini, grazie al sangue di Cristo. Egli infatti è la nostra pace, colui che di due ha fatto una cosa sola, abbattendo il muro di separazione che li divideva, cioè l’inimicizia, per mezzo della sua carne. Così egli ha abolito la Legge, fatta di prescrizioni e di decreti, per creare in se stesso, dei due, un solo uomo nuovo, facendo la pace, e per riconciliare tutti e due con Dio in un solo corpo, per mezzo della croce, eliminando in se stesso l’inimicizia. Egli è venuto ad annunciare pace a voi che eravate lontani, e pace a coloro che erano vicini. Per mezzo di lui infatti possiamo presentarci, gli uni e gli altri, al Padre in un solo Spirito. Così dunque voi non siete più stranieri né ospiti, ma siete concittadini dei santi e familiari di Dio, edificati sopra il fondamento degli apostoli e dei profeti, avendo come pietra d’angolo lo stesso Cristo Gesù. In lui tutta la costruzione cresce ben ordinata per essere tempio santo nel Signore; in lui anche voi venite edificati insieme per diventare abitazione di Dio per mezzo dello Spirito (Ef 2,1-22). Un solo corpo, un solo popolo, una sola Chiesa è solo in Cristo che si compie e si compie per la fede in Cristo Gesù. Oggi invece – contro il decreto eterno del Padre che ha stabilito che tutto si deve compiere in Cristo, con Cristo, per Cristo – si insegna che tutto può avvenire anche senza Cristo. Ma se tutto può avvenire senza Cristo, tutto può anche avvenire senza la Chiesa di Cristo Gesù. Senza Cristo il cristiano diviene un essere inutile a Dio e al mondo. Si fa sale insipido e luce spenta. È buono solo per essere gettato via e calpestato dagli uomini. LEGGIAMO At 19,1-8 Mentre Apollo era a Corinto, Paolo, attraversate le regioni dell’altopiano, scese a Èfeso. Qui trovò alcuni discepoli e disse loro: «Avete ricevuto lo Spirito Santo quando siete venuti alla fede?». Gli risposero: «Non abbiamo nemmeno sentito dire che esista uno Spirito Santo». Ed egli disse: «Quale battesimo avete ricevuto?». «Il battesimo di Giovanni», risposero. Disse allora Paolo: «Giovanni battezzò con un battesimo di conversione, dicendo al popolo di credere in colui che sarebbe venuto dopo di lui, cioè in Gesù». Udito questo, si fecero battezzare nel nome del Signore Gesù e, non appena Paolo ebbe imposto loro le mani, discese su di loro lo Spirito Santo e si misero a parlare in lingue e a profetare. Erano in tutto circa dodici uomini. Entrato poi nella sinagoga, vi poté parlare liberamente per tre mesi, discutendo e cercando di persuadere gli ascoltatori di ciò che riguarda il regno di Dio. Qual è il significato di questa terza manifestazione dello Spirito Santo? La conferma che il battesimo è necessario se si vuole essere colmati dello Spirito di Cristo Gesù. Se il battesimo non viene dato, lo Spirito Santo non può generare una persona come nuova creatura, non la può fare corpo di Cristo, non la può rendere partecipe della divina natura, non può farla figlio del Padre nel Figlio suo Cristo Gesù, non può colmare dei beni eterni della redenzione operata da Gesù Signore. Altro significato è questo: ogni Apostolo del Signore deve vigilare affinché non solo si riceva il battesimo, ma anche gli altri sacramenti vanno ricevuti e soprattutto deve porre attenzione che vi sia adeguata formazione sul mistero di Cristo Signore. Un popolo senza formazione si perde e si smarrisce nei pensieri del mondo. È facilmente preda di ogni errore e di ogni tenebra che viene a lui annunciata come vera luce. Oggi invece questo ministero viene poco esercitato. Ogni discepolo di Gesù dice ciò che vuole e annuncia ciò che gli passa per la mente. Questo nostro stile altro non fa che ridurre a menzogna tutta la Rivelazione. Quando ci accorgeremo che il Vangelo non è più il nostro pensiero, ma per noi il Vangelo è il pensiero del mondo, allora sarà troppo tardi. Sono tanti e tali i guai che si sono prodotti da essere impossibile tornare alla più pura verità. Oggi ci si nutre si falsità e nessuno più vigila. Oggi si ha l’impressione che solo il Signore può vigilare sulla sua Parola perché non sparisca dalla nostra terra. Per questo è necessaria una preghiera accorata perché il nostro Dio intervenga senza più indugio. A rischio è la fede in Cristo Gesù e di conseguenza la nostra salvezza. LETTURA DEL VANGELO Rispose loro Gesù: «Adesso credete? Ecco, viene l’ora, anzi è già venuta, in cui vi disperderete ciascuno per conto suo e mi lascerete solo; ma io non sono solo, perché il Padre è con me. Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!». In Gesù nell’ora della passione si compie la profezia di Isaia. Gesù si consegna volontariamente alla morte per crocifissione con tutta la potenza della sua fede nel Padre suo e avendo nel cuore la certezza che ogni sua Parola proferita su di Lui si sarebbe compiuta. Il Signore Dio mi ha dato una lingua da discepolo, perché io sappia indirizzare una parola allo sfiduciato. Ogni mattina fa attento il mio orecchio perché io ascolti come i discepoli. Il Signore Dio mi ha aperto l’orecchio e io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba; non ho sottratto la faccia agli insulti e agli sputi. Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso. È vicino chi mi rende giustizia: chi oserà venire a contesa con me? Affrontiamoci. Chi mi accusa? Si avvicini a me. Ecco, il Signore Dio mi assiste: chi mi dichiarerà colpevole? (Is 50,4-9). Se Abramo ha creduto nella speranza contro ogni speranza, infinitamente di più ha creduto Gesù Signore. Quanto l’Apostolo Paolo dice di Abramo, molto di più va detto per Cristo Signore. Egli credette, saldo nella speranza contro ogni speranza, e così divenne padre di molti popoli, come gli era stato detto: Così sarà la tua discendenza. Egli non vacillò nella fede, pur vedendo già come morto il proprio corpo – aveva circa cento anni – e morto il seno di Sara. Di fronte alla promessa di Dio non esitò per incredulità, ma si rafforzò nella fede e diede gloria a Dio, pienamente convinto che quanto egli aveva promesso era anche capace di portarlo a compimento. Ecco perché gli fu accreditato come giustizia. E non soltanto per lui è stato scritto che gli fu accreditato, ma anche per noi, ai quali deve essere accreditato: a noi che crediamo in colui che ha risuscitato dai morti Gesù nostro Signore, il quale è stato consegnato alla morte a causa delle nostre colpe ed è stato risuscitato per la nostra giustificazione (Rm 4,18-25). Se la fede dona ai credenti in Cristo Gesù la vittoria sul mondo, molto di più ha dato la vittoria sul mondo a Cristo Gesù la sua fede nella verità di ogni Parola del Padre suo. La nostra vittoria è nella fede in Cristo Gesù. La fede di Cristo Gesù è tutta nella Parola del Padre. Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità (1Gv 5,1-6). Per Gesù Signore fede è credere che ogni Parola del Padre si sarebbe compiuta in Lui. Ogni Parola della Legge, dei Profeti, dei Salmi. Senza questa fede si vede l’uomo nella passione e sulla croce ma non si vede Dio. Si vede la morte, ma non la vita. Si vede la sofferenza, ma non la gioia eterna che l’albero della croce produce. Gesù si consegna volontariamente alla passione perché crede in ogni Parola del Padre suo. In ogni Parola del Padre suo è contemplata la grande sofferenza, ma anche il grande trionfo e la vittoria sul peccato e sulla morte che per merito di Cristo Signore il Padre avrebbe dato ad ogni uomo, sempre però per la fede in Cristo Gesù. La fede ci permettere di squarciare il muro del presente, dell’attimo che stiamo vivendo perché noi possiamo vedere il futuro immediato e anche il futuro eterno. Senza la fede si è miopi, ciechi. Nulla vediamo. Nulla comprendiamo. Il mondo ci sotterra nella sua immanenza di peccato. LEGGIAMO IL TESTO DI Gv 16,29-33 Gli dicono i suoi discepoli: «Ecco, ora parli apertamente e non più in modo velato. Ora sappiamo che tu sai tutto e non hai bisogno che alcuno t’interroghi. Per questo crediamo che sei uscito da Dio». Rispose loro Gesù: «Adesso credete? Ecco, viene l’ora, anzi è già venuta, in cui vi disperderete ciascuno per conto suo e mi lascerete solo; ma io non sono solo, perché il Padre è con me. Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!». Fede è vedere Dio in noi, con noi, per noi, che sempre crea il nostro presente e il nostro futuro, sia il futuro nel tempo che il futuro eterno. Fede è sapere che dio che crea il presente e il futuro ha bisogno che tutta la potenza dello Spirito Santo agisca in noi. Senza la sapienza, il consiglio, la fortezza, l’intelligenza, la scienza, la pietà e il timore del Signore, noi ci lasciamo conquistare dalla non fede e anziché vedere Dio, Creatore e Signore oggi della nostra vita, ci lasciamo conquistare dalla paura, dall’angoscia, dal timore degli uomini. Senza questa potenza dello Spirito Santo è impossibile per il nostro Dio creare qualcosa in noi. Fede è lasciarci conquistare dalla grazia di Cristo Gesù, mandato dal Padre perché ci faccia verità nella sua verità, vita eterna nella sua vita eterna, luce nella sua luce per far conoscere Lui ad ogni altro uomo. La vera fede in Cristo fa di noi dei veri suoi missionari. Si perde la vera fede in Cristo, si perderà anche la vera fede nello Spirito Santo e nel Padre. Si perderà la vera fede nel mistero della redenzione e della salvezza. Fede è vedere noi come perenne frutto dell’amore del Padre, della grazia di Cristo Gesù, della comunione dello Spirito Santo. Saremo frutto se siamo albero di Cristo piantati in Cristo, radicati in Lui come il tralcio è unito alla vita con unione vitale. Questa fede non è però fondata su un pensiero dell’uomo, su una sua volontà e neanche sui suoi desideri più santi e più nobili. La fede ha un solo ed unico fondamento. Per Cristo Gesù la fede era fondata sulla Parola scritta per Lui nella Legge, nei Profeti, nei Salmi: “Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre (Eb 10,6-10). Per il cristiano la fede deve essere fondata su ogni Parola uscita dalla bocca di Cristo Gesù, così come essa viene insegnata in tutto il Nuovo Testamento, compresa dalla Tradizione, illuminata dal Magistero. Vergine fedele, tu che hai edificato la tua vita sulla Parola del Signore, fa che anche noi edifichiamo la nostra vita sulla Parola di Cristo Gesù. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
