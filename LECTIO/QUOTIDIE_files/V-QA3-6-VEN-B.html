<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della III settimana di Quaresima.
</p>

<p>
<u>ANTIFONA</u> / Fra gli dèi nessuno è come te, Signore. Grande tu sei e compi meraviglie: tu solo sei Dio. (Sal 85,8.10)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Padre santo e misericordioso, infondi la tua grazia nei nostri cuori perché possiamo salvarci dagli sbandamenti umani e restare fedeli alla tua parola di vita eterna. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Non chiameremo più "dio nostro" l'opera delle nostre mani</b> / Dal libro del profeta Osèa (Os 14,2-10) / Così dice il Signore: «Torna, Israele, al Signore, tuo Dio, poiché hai inciampato nella tua iniquità. Preparate le parole da dire e tornate al Signore; ditegli: "Togli ogni iniquità, accetta ciò che è bene: non offerta di tori immolati, ma la lode delle nostre labbra. Assur non ci salverà, non cavalcheremo più su cavalli, né chiameremo più "dio nostro" l'opera delle nostre mani, perché presso di te l'orfano trova misericordia". Io li guarirò dalla loro infedeltà, li amerò profondamente, poiché la mia ira si è allontanata da loro. Sarò come rugiada per Israele; fiorirà come un giglio e metterà radici come un albero del Libano, si spanderanno i suoi germogli e avrà la bellezza dell'olivo e la fragranza del Libano. Ritorneranno a sedersi alla mia ombra, faranno rivivere il grano, fioriranno come le vigne, saranno famosi come il vino del Libano. Che ho ancora in comune con gli ìdoli, o Èfraim? Io l'esaudisco e veglio su di lui; io sono come un cipresso sempre verde, il tuo frutto è opera mia. Chi è saggio comprenda queste cose, chi ha intelligenza le comprenda; poiché rette sono le vie del Signore, i giusti camminano in esse, mentre i malvagi v'inciampano». / Parola di Dio.
</p>

<p>
<u>PSALMUS</u> / (Sal 80) <b>Io sono il Signore, tuo Dio: ascolta la mia voce</b> / <b>Signore, tu hai parole di vita eterna</b> / Un linguaggio mai inteso io sento: «Ho liberato dal peso la sua spalla, le sue mani hanno deposto la cesta. Hai gridato a me nell'angoscia e io ti ho liberato. R. / Nascosto nei tuoni ti ho dato risposta, ti ho messo alla prova alle acque di Merìba. Ascolta, popolo mio: contro di te voglio testimoniare. Israele, se tu mi ascoltassi! R. / Non ci sia in mezzo a te un dio estraneo e non prostrarti a un dio straniero. Sono io il Signore, tuo Dio, che ti ha fatto salire dal paese d'Egitto. R. / Se il mio popolo mi ascoltasse! Se Israele camminasse per le mie vie! Lo nutrirei con fiore di frumento, lo sazierei con miele dalla roccia». R.
</p>

<p>
<u>ACCLAMATIO</u> / Gloria e lode a te, o Cristo! / Convertitevi, dice il Signore, perché il regno dei cieli è vicino.  (Mt 4,17) / Gloria e lode a te, o Cristo!
</p>

<p>
<u>VANGELO</u> / <b>Il Signore nostro Dio è l'unico Signore: lo amerai</b> / Dal Vangelo secondo Marco (Mc 12,28b-34) / In quel tempo, si avvicinò a Gesù uno degli scribi e gli domandò: «Qual è il primo di tutti i comandamenti?». Gesù rispose: «Il primo è: "Ascolta, Israele! Il Signore nostro Dio è l'unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza". Il secondo è questo: "Amerai il tuo prossimo come te stesso". Non c'è altro comandamento più grande di questi». Lo scriba gli disse: «Hai detto bene, Maestro, e secondo verità, che Egli è unico e non vi è altri all'infuori di lui; amarlo con tutto il cuore, con tutta l'intelligenza e con tutta la forza e amare il prossimo come se stesso vale più di tutti gli olocàusti e i sacrifici». Vedendo che egli aveva risposto saggiamente, Gesù gli disse: «Non sei lontano dal regno di Dio». E nessuno aveva più il coraggio di interrogarlo. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Prima di presentare la nostra offerta all'altare, chiediamo al Signore di aiutarci a vivere in pienezza la nostra fede, dicendo insieme: <b>Insegnaci ad amare, Signore.</b> / Tu ci ami di vero cuore: / Ci doni la forza di ritornare a te: / Rinnovi continuamente la tua alleanza con noi: / Ci prepari il cammino di salvezza: / Hai mandato il tuo Figlio per amore: / Hai fatto di noi un popolo nuovo: / Ci fai ascoltare la tua Parola: / Ci fai camminare gli uni accanto agli altri: / In ogni prossimo hai impresso il tuo volto: / Hai scelto i poveri come prediletti: / Alla fine dei tempi il tuo giudizio sarà sull'amore: / Ci dai la forza per conoscerti e amarti: / Sei l'unico Signore dei vivi e dei morti: / Dio grande e misericordioso, che ci hai indicato la strada del Regno nell'amore verso di te e verso il prossimo, purifica il nostro cuore da ogni iniquità, perchè possiamo celebrare la pasqua del tuo Figlio con frutti di vita eterna. Te lo chiediamo per Cristo nostro Signore. Amen.
</p>

<p>
<u>OFFERTORIO</u> / Guarda con benevolenza, o Signore, questi doni che ti presentiamo perché siano a te graditi e diventino per noi<br>
sorgente di salvezza. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Amare Dio con tutto il cuore e amare il prossimo come se stessi vale più di tutti i sacrifici. (Mc 12,33)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / La forza del tuo Spirito ci pervada corpo e anima, o Signore, perché possiamo ottenere pienamente la redenzione alla quale abbiamo partecipato in questi santi misteri. Per Cristo nostro Signore. / Orazione sul popolo ad libitum / Volgi lo sguardo, o Signore, sui fedeli che implorano la tua misericordia, perché confidando nella tua benevolenza, diffondano ovunque i doni del tuo amore. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Alfonso Maria de' Liguori (1696-1787), vescovo e dottore della Chiesa / Novena del Santo Natale, Discorso 6 / «Amerai il Signore Dio tuo con tutto il tuo cuore» / I grandi della terra si gloriano di possedere regni e ricchezze. Gesù Cristo trova la pienezza della felicità nel regnare sui nostri cuori; è quella la signoria che desidera e ha deciso di conquistare con la morte in croce: «Sulle sue spalle è il segno della sovranità» (Is 9,5). Con queste parole, molti interpreti (...) intendono la croce che il nostro divino Redentore ha portato sulle spalle. «Il Re del cielo, fa notare Cornelio a Lapido, è un maestro ben diverso dal demonio: questi carica di pesanti fardelli le spalle dei suoi schiavi. Gesù, al contrario, prende su di sé tutto il peso del suo regno; abbraccia la croce e ci vuole morire per regnare sui nostri cuori». E Tertulliano dice che, mentre i re della terra «portano lo scettro in mano e la corona sulla testa come emblemi della loro potenza, Gesù ha portato la croce sulle spalle. E la croce è stata il trono su cui è salito per fondare il suo regno d'amore». (...) Affrettiamoci dunque a consacrare tutto l'amore del nostro cuore a questo Dio che, per conquistarlo, ha sacrificato il suo sangue, la sua vita, tutto se stesso. «Se tu conoscessi il dono di Dio – diceva Gesù alla Samaritana – e chi è colui che ti dice: 'Dammi da bere!'» (Gv 4,10). Cioè: se tu sapessi la grandezza della grazia che ricevi da Dio! (...) Oh, se l'anima comprendesse che grazia straordinaria Dio le dà quando richiede il suo amore con queste parole: «Amerai il Signore Dio tuo»! Un suddito che sentisse il suo signore dirgli: «Amami», non sarebbe forse attratto da questo invito? E Dio non sarebbe capace di conquistare il nostro cuore, quando ce lo chiede con così grande bontà: «Figlio mio, dammi il tuo cuore»? (Pr 23,26) Ma quel cuore, Dio non lo vuole a metà; lo vuole per intero, senza riserve; è il suo comando: «Amerai il Signore Dio tuo con tutto il tuo cuore».
</p>

<p>
<u>DIBRUNO-21</u> / Qual è il primo di tutti i comandamenti? (Mc 12,28-34) / Leggendo il Deuteronomio e il libro del Levitico, dai quali è estratta la risposta di Gesù, si deve giungere ad una sola risposta: Non c’è un primo e neanche un secondo comandamento. C’è invece tutta la Legge del Padre, sia la Legge che detta la giustizia necessaria per amare e sia l’altra Legge quella della divina Santità che eleva la giustizia e la trasforma in grande carità e misericordia: “Questi sono i comandi, le leggi e le norme che il Signore, vostro Dio, ha ordinato di insegnarvi, perché li mettiate in pratica nella terra in cui state per entrare per prenderne possesso; perché tu tema il Signore, tuo Dio, osservando per tutti i giorni della tua vita, tu, il tuo figlio e il figlio del tuo figlio, tutte le sue leggi e tutti i suoi comandi che io ti do e così si prolunghino i tuoi giorni. Ascolta, o Israele, e bada di metterli in pratica, perché tu sia felice e diventiate molto numerosi nella terra dove scorrono latte e miele, come il Signore, Dio dei tuoi padri, ti ha detto. Ascolta, Israele: il Signore è il nostro Dio, unico è il Signore. Tu amerai il Signore, tuo Dio, con tutto il cuore, con tutta l’anima e con tutte le forze. Questi precetti che oggi ti do, ti stiano fissi nel cuore. Li ripeterai ai tuoi figli, ne parlerai quando ti troverai in casa tua, quando camminerai per via, quando ti coricherai e quando ti alzerai. Te li legherai alla mano come un segno, ti saranno come un pendaglio tra gli occhi e li scriverai sugli stipiti della tua casa e sulle tue porte” (Dt 6,1-8). Ama il Signore chi obbedisce al Signore. L’obbedienza è ad ogni Parola uscita dalla sua bocca. Nessuna è più grande e nessuna è più piccola, perché tutte “Parola di Dio”. Per capire bene come si ama il prossimo dalla Parola secondo la Legge della divina santità, è giusto che si leggano i Capitoli XVIII, XIX, XX del Levitico. Il prossimo va amato come ognuno ama se stesso. Poiché nessuno può amare se stesso se non dalla Parola del Signore, anche il prossimo va amato dalla Parola del Signore: “Il Signore parlò a Mosè e disse: «Parla a tutta la comunità degli Israeliti dicendo loro: “Siate santi, perché io, il Signore, vostro Dio, sono santo. Non opprimerai il tuo prossimo, né lo spoglierai di ciò che è suo; non tratterrai il salario del bracciante al tuo servizio fino al mattino dopo. Non maledirai il sordo, né metterai inciampo davanti al cieco, ma temerai il tuo Dio. Io sono il Signore. Non commetterete ingiustizia in giudizio; non tratterai con parzialità il povero né userai preferenze verso il potente: giudicherai il tuo prossimo con giustizia. Non andrai in giro a spargere calunnie fra il tuo popolo né coopererai alla morte del tuo prossimo. Io sono il Signore. Quando un forestiero dimorerà presso di voi nella vostra terra, non lo opprimerete. Il forestiero dimorante fra voi lo tratterete come colui che è nato fra voi; tu l’amerai come te stesso, perché anche voi siete stati forestieri in terra d’Egitto. Io sono il Signore, vostro Dio»” (Cfr. Lev 10,1-37). Non è l’uomo che decide come amare il prossimo, è invece Dio che dice all’uomo cosa deve fare per amarsi secondo verità e amare il prossimo come se stesso. Nella nostra fede, ci si ama e si ama dall’obbedienza alla Parola. / In quel tempo, si avvicinò a Gesù uno degli scribi e gli domandò: «Qual è il primo di tutti i comandamenti?». Gesù rispose: «Il primo è: “Ascolta, Israele! Il Signore nostro Dio è l’unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza”. Il secondo è questo: “Amerai il tuo prossimo come te stesso”. Non c’è altro comandamento più grande di questi». Lo scriba gli disse: «Hai detto bene, Maestro, e secondo verità, che Egli è unico e non vi è altri all’infuori di lui; amarlo con tutto il cuore, con tutta l’intelligenza e con tutta la forza e amare il prossimo come se stesso vale più di tutti gli olocausti e i sacrifici». Vedendo che egli aveva risposto saggiamente, Gesù gli disse: «Non sei lontano dal regno di Dio». E nessuno aveva più il coraggio di interrogarlo. / Anche Gesù ha amato il prossimo suo come se stesso, amando se stesso facendo tutta la volontà del Padre obbedendo ad essa fino alla morte di croce. Se Cristo Gesù non avesse obbedito al Padre, non avrebbe amato se stesso e mai avrebbe potuto amare l’uomo di un amore di salvezza, redenzione, giustificazione. / Madre della Redenzione, Angeli, Santi, fateci che ci amiamo e amiamo dalla Parola.  
</p>

<p>
<u>SILVESTRINI-21</u> / Lo amerai... E' una grande gioia meditare questo Vangelo che ci parla del "primo di tutti i comandamenti", dell'Amare. "Amerai il Signore tuo Dio con tutto il tuo cuore, con tutta la tua mente e con tutta la tua forza". Questo è appena l'inizio della "professione di fede" d'Israele. E' uno dei brani più importanti, più conosciuti e più cari al cuore del popolo eletto. Il pio israelita lo ripete più volte al giorno, in casa, al lavoro, o nella sinagoga, ovunque si trova. Inizia con l'invito all'ascolto rivolto all'intera comunità ebraica, perché questa è qualificata come "popolo dell'ascolto", come assemblea in perenne atteggiamento di ascolto. San Benedetto all'inizio della sua Regala invita i monaci proprio all'ascolto, cioè ad amare e servire Dio conformandosi alla sua santissima volontà. Questo comandamento esprime anche la vocazione di ogni uomo, di ogni cristiano. Ed è una grande felicità aver trovato chi amare e come amare. Marco vuole inserire nel cuore dell'uomo il dono della fede e dell'amore. Ci offre tre precisazioni in merito all'esercizio concreto dell'amore: "con tutto il tuo cuore, con tutta la tua mente e con tutta la tua forza". La triplice ripetizione ci mette sull'avviso che qui si sta parlando della radicalità dell'amore: non si ama con una certa misura, non si ama poco, né con scadenza di calendario. Si ama con totale dedizione, in pienezza e per sempre. "La misura dell'amore, insegna san Bernardo, è di amare senza misura". Dio unico esclude ogni altro idolo; e la dipendenza da lui è sorgente e garanzia di unità per l'uomo. Il comandamento dell'amore sarebbe impossibile per noi se fossimo soli, soltanto con il nostro povero cuore. Ma Dio ci ha dato il suo Figlio e nel suo Figlio ci ha dato un cuore nuovo. Perché possiamo amarlo con tutto il nostro cuore, con la nostra intelligenza, con la nostra anima e amare con lo stesso amore il nostro prossimo. Abbiamo il cuore di Gesù, che è il nostro grande tesoro. Ringraziamo con gioia Dio Padre, che ci ha amato per primo e ci ha dato in Gesù la possibilità di rispondere al suo amore.
</p>

<p>
<u>LOYOLA-21</u> / Gesù, interrogato dallo scriba sul comandamento più grande, cita immediatamente l’antica legge di Israele contenuta nel libro del Deuteronomio. L’amore a Dio con tutto il cuore, che nel linguaggio biblico significa con tutta la propria persona, è il comandamento maggiore. Per un israelita queste parole suonavano e suonano ancora oggi dense di profondo significato. E anche per noi cristiani è chiaro: se non poniamo Dio al centro della nostra vita rischiamo di sostituirlo con altri dei, i quali però non potranno mai portarci alla pienezza. Il primo comandamento di Israele vuole proteggerci dal rischio dell’idolatria. Può essere l’idolatria del denaro, del potere, della propria persona. Esistono anche idolatrie più sottili, per esempio di un valore etico, che tuttavia, per quanto grande, non si sostituisce a Dio. Nessuno di noi è immune e sempre dobbiamo vigilare perché nel nostro cuore non entrino idoli. Subito Gesù unisce all’amore di Dio l’amore del prossimo. L’amore al prossimo è secondo all’amore di Dio non in quanto è secondario, bensì perché discende direttamente dall’amore di Dio come conseguenza. Chi ama Dio non può non amare il prossimo. Concretamente la preghiera diventa la fonte dell’Amore che riceviamo nella relazione con il Signore, che poi ci permetterà di esprimere in maniera corretta l’amore al prossimo in tutte le nostre azioni quotidiane. E, a sua volta, quell’azione verso il fratello che nasce dalla preghiera diventa luogo dell’incontro con Dio. Le due cose sono inseparabili. Qualcuno potrebbe dire che, in fondo, a questo punto è l’amore al prossimo è il più importante, lì si manifesta l’amore di Dio. L’importante è darsi da fare per gli altri. Principio giusto, perché è importante. Però, se non orientato dalla relazione con Dio, conduce al rischio di un attivismo disordinato che non è vero amore al prossimo e nasconde un egoismo․․․ un’idolatria. Diventiamo come criceti che vanno sulla ruota senza uno scopo e non riescono più a fermarsi fino a quando non sono sfiniti. In realtà solo chi pone Dio al centro della sua vita riceve quell’Amore che orienta in modo ordinato tutte le sue azioni verso il prossimo. Non è facile trovare tempo per Dio nelle nostre vite frenetiche. Però è possibile e ne vale la pena. / Quando riesco a prendermi tempo per la preghiera quotidiana? In che modo porto nella preghiera i fatti della vita di ogni giorno? In quali occasioni mi sono lasciato prendere dalla logica del fare senza fermarmi? (Daniele Ferron SJ)
</p>

<p>
<u>LettureBose</u> / Diventa tu stesso le parole della preghiera / Silenzio è Dio, e nel silenzio è cantato a Dio quel cantico che è degno di lui. Non dico nel silenzio della lingua. Se uno tace con la lingua non sapendo cantare con la mente e con lo spirito, questi nel suo silenzio è ozioso, e cattivi pensieri salgono a lui perché tace esteriormente, ma non sa cantare interiormente, dato che non è stata ancora sciolta la lingua dell'uomo nascosto perché balbetti ... Vi è infatti un silenzio della lingua, vi è un silenzio di tutto il corpo, vi è un silenzio dell'anima, vi è un silenzio della mente e vi è un silenzio dello spirito. Silenzio della lingua [si ha] quando questa non si muove al discorso. Silenzio di tutto il corpo, quando si arrestano tutti i suoi sensi. Silenzio dell'anima, quando non si agitano in essa pensieri sciocchi. Silenzio della mente, quando essa non riflette una scienza e una sapienza limitate. Silenzio dello spirito, quando la mente desiste anche dai moti [indotti] dalle creature spirituali e si muove solo nell'essenza [divina], nello stupore, per il silenzio che l'ha colta. Questi gradi e misure sono nel silenzio e nel discorso. Tu però, se non pervieni a essi perché la loro regione è ancora remota da te, persevera e canta a Dio con voce e lingua, con amore e timore, e canta con zelo e fatica; e pena nel tuo servizioe, finché tu non persevererai all'amore, temi Dio, come è naturale, e dopo sarai anche reso degno di amarlo di un amore naturale, quello che ci è donato nel nostro rinnovamento. Quando poi ripeti le parole della preghiera che ho scritto per te, preoccupati non di ripeterle, ma di diventare tu stesso quelle parole. Infatti, il nostro profitto non sta nella ripetizione, ma nel fatto che la parola si incorpori in te e divenga opera, e tu appaia al mondo uomo di Dio. (Giovanni di Apamea, discorso sulla preghiera 4-7)
</p>

<p>
<u>FEGF1</u> / Questa è la via sulla quale camminò Cristo, da un antico discorso sull'amore di Dio e del prossimo. / Amerai dunque il tuo Dio e amerai il tuo fratello, poiché «chi ama il suo fratello dimora nella luce e non v'è in lui occasione d'inciampo» (1 Gv 2, 10). Amatevi quindi, fratelli carissimi, amate gli amici, amate i nemici. Che cosa perderete cercando di amare molti? Ascoltiamo il Signore, che nel vangelo dice: «Vi do un comandamento nuovo: che vi amiate gli uni gli altri. Da questo tutti sapranno che siete miei discepoli, se avrete amore gli uni per gli altri» (Gv 13, 34-35). Guardate come ha amato il Signore stesso, che ci comandò di amarci a vicenda. Amò i giudei che lo perseguitavano come nemici. Predicò ai discepoli il regno dei cieli. Essi lo ascoltarono e, lasciata ogni cosa, lo seguirono; e disse loro: Se farete ciò che io vi comando, non vi chiamo più servi, ma amici (cfr. Gv 15, 14. 15). Erano dunque suoi amici quelli che obbedivano fedelmente ai suoi comandi. Pregò per loro quando disse: «Padre, voglio che anche quelli che mi hai dato siano dove sono io, perché contemplino la mia gloria, quella che mi hai dato prima della creazione del mondo» (Gv 17, 24).    Ma forse che pregò per gli amici e non nominò i nemici? Ascolta e impara. Durante la sua stessa passione, vedendo i giudei incrudelire contro di lui e gridare da ogni parte che fosse crocifisso, invocò a gran voce il Padre e gli disse: «Padre perdonali, perché non sanno quello che fanno» (Lc 23, 34). Come se dicesse: la loro malizia li ha accecati; la tua clemenza li perdoni. E la sua invocazione al Padre non fu vana, perché in seguito molti giudei credettero e, divenuti credenti, bevvero quel sangue che crudelmente avevano versato e divennero suoi seguaci quelli che erano stati i suoi persecutori. È questa la strada su cui camminò il Cristo. Seguiamolo, per non essere inutilmente chiamati cristiani.
</p>

<p>
<u>FEGF2</u> / Non c’è altro comandamento più importante di questi, di sant’Agostino nel quinto secolo / Non crediate, fratelli, che il Signore dicendo: “Vi do un coman-damento nuovo: Che vi amiate a vicenda”, abbia dimenticato quel comandamento più grande, che è amare il Signore Dio nostro con tutto il cuore, con tutta l’anima, con tutta la mente. Potrebbe infatti sembrare che abbia detto di amarsi a vicenda quasi non calcolando quel comandamento: come se, invece, l’ordine che dava non rientrasse nella seconda parte di questo precetto dove è detto: “Amerai il prossimo tuo come te stesso”. È infatti su questi due comandamenti che poggiano la Legge e i Profeti. Ma per chi li intende bene, ciascuno dei due comandamenti si ritrova nell’altro; perché chi ama Dio, non può non tener conto del suo precetto di amare il prossimo; e chi ama il prossimo di un amore sincero e santo, chi ama in lui se non Dio? Questo amore, che si distingue da ogni espressione di amore mondano, il Signore lo caratterizza aggiungendo: come io ho amato voi. Che cosa, infatti, se non Dio, egli ha amato in noi? Non perché già lo possedessimo, ma perché lo potessimo possedere; per condurci, là dove Dio sarà tutto in tutti.
</p>

<p>
<u>RobertoPasolini</u> / Come rugiada / Suscita un certo stupore — insieme forse a un pizzico di invidia — l’audacia di questo intraprendente scriba che riesce a strappare al Signore Gesù un sincero elogio per aver saputo discutere con lui di teologia in modo saggio e illuminato: «Vedendo che egli aveva risposto saggiamente, Gesù gli disse: “Non sei lontano dal regno di Dio”» (Mc 12,34). In realtà non è tanto la domanda con cui lo scriba si è avvicinato a Gesù a provocare la sua reazione di compiacimento, ma il suo modo di restare dentro un dialogo di sincero confronto. Non sempre, quando ci accostiamo all’altro, siamo davvero liberi di mostrare i nostri più intimi desideri, senza però nascondere anche l’incertezza di non sapere se siamo sulla giusta strada per raggiungerli. Ripetendo le parole ascoltate da Gesù nella sua risposta, lo scriba se ne appropria, manifestando così una grande apertura al mistero di Dio: «Hai detto bene, Maestro, e secondo verità, che Egli è unico e non vi è altri all’infuori di lui; amarlo con tutto il cuore, con tutta l’intelligenza e con tutta la forza e amare il prossimo come se stesso vale più di tutti gli olocàusti e i sacrifici» (Mc 12,32-33). La semplice – ma decisiva – aggiunta della considerazione che l’amore vale più di qualsiasi sacrificio non è affatto una rielaborazione da poco conto del pensiero di Gesù. Rivela, anzi, un cuore talmente purificato dall’esperienza e dall’ascolto della parola di Dio da saper rinunciare a considerare «“dio nostro” l’opera delle nostre mani» (Os 14,4). Arrivare a credere che il vero — e unico — sacrificio che il cielo attende dalla terra non può essere altro che l’amore non è un cammino scontato perché, purtroppo, noi siamo maggiormente gratificati nel sacrificarci che nel dare fiducia all’altro, preferiamo dare affetto piuttosto che riceverne, amiamo mostrarci buoni anziché sentirci benvoluti anche quando non lo meritiamo. Riconoscere tutto questo e accettare che, nel nostro rapporto con Dio e con i fratelli, vorremmo sempre vedere in evidenza la nostra firma e la nostra forza, costa una sincera ammissione di colpa. Almeno quella di cui siamo tutti responsabili quando ci sforziamo di apparire sempre sicuri, determinati e padroni della situazione, anziché arrenderci e accogliere quella misericordia che ci può essere donata solo dalle mani dell’altro. Il profeta Osea trova le parole giuste per rendere quasi tangibile il sospiro di questa misericordia di Dio per la nostra umanità, che corrisponde a quel desiderio profondo di cui, nel tempo di Quaresima, dovremmo provare a riappropriarci interamente: «Io li guarirò dalla loro infedeltà, li amerò profondamente, poiché la mia ira si è allontanata da loro» (Os 14,5). Un amore in grado di guarire la persona amata dalla sua infedeltà, capace di scendere nelle profondità del cuore dell’altro senza alcuna paura né violenza non si può certo improvvisare. È il frutto di una grande capacità di donarsi con generosità, ma senza quell’atteggiamento di conquista o di possesso che impedisce all’altro di trovare in se stesso la strada per aprirsi e farsi accogliente. La decisione con cui Dio si curva su di noi per renderci capaci di corrispondere al dono della vita non con sacrifici forzati o esteriori, ma con un’adesione personale e intima, è descritta dal profeta con accenti poetici: «Sarò come rugiada per Israele; fiorirà come un giglio e metterà radici come un albero del Libano, si spanderanno i suoi germogli e avrà la bellezza dell’olivo e la fragranza del Libano» (Os 14,6-7). Il Signore Dio nostro è capace di amarci con questa stupenda libertà, che gli consente di penetrarci nel profondo senza timore e senza clamore. Come la rugiada, gratuita umidità che dona un inaspettato refrigerio alla terra, come tante lacrime capaci di far rifiorire tutto ciò che sembrava arido e perduto: «Ritorneranno a sedersi alla mia ombra, faranno rivivere il grano, fioriranno come le vigne, saranno famosi come il vino del Libano» (Os 14,8).
</p>

<p>
<u>LuigiMariaEpicoco</u> / Ascolta! / “Qual è il primo di tutti i comandamenti?”. La domanda che lo scriba del Vangelo di oggi pone a Gesù non è una domanda scontata. La nostra vita sembra piena di tantissime cose che sarebbe giusto fare, ma ad un certo punto abbiamo bisogno di capire ciò che dovrebbe avere la priorità su tutto, cioè quello che fa da fondamento a tutto e che non dovremmo mai perdere di vista. “Gesù rispose: «Il primo è: “Ascolta, Israele! Il Signore nostro Dio è l’unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza”. Il secondo è questo: “Amerai il tuo prossimo come te stesso”. Non c’è altro comandamento più grande di questi»”. Se rileggiamo con calma questa risposta di Gesù ci accorgeremmo che ciò che precede la regola dell’amore è il verbo ascoltare. L’ascolto è il mettersi in un atteggiamento recettivo. Solo chi accetta qualcosa può anche poi darla a sua volta. L’amore che Gesù indica non è solo la genialità di tenere insieme il verticale e l’orizzontale; non è solo fare in modo che l’amore a Dio non si contrapponga mai all’amore al fratello, ma è voler suggerire che senza l’esperienza di lasciarsi amare (ascolta!) non è possibile nemmeno tutto il resto. “Lo scriba gli disse: «Hai detto bene, Maestro, e secondo verità, che Egli è unico e non vi è altri all’infuori di lui; amarlo con tutto il cuore, con tutta l’intelligenza e con tutta la forza e amare il prossimo come se stesso vale più di tutti gli olocàusti e i sacrifici»”. La reazione dello scriba precisa una verità importante che non dovremmo mai dimenticare: finchè la fede sarà solo la somma di sacrifici non sarà mai veramente la fede di Gesù Cristo. Solo quando ami sei davvero libero di fare un sacrificio senza che questo sia più fondamentalmente un sacrificio, ma solo la libera espressione del tuo amore. A chi ha capito questo si è spalancata una vicinanza nuova a Dio: “Gesù gli disse: «Non sei lontano dal regno di Dio»”. 
</p>

<p>
<u>MichaelDavideSemeraro</u> / Ascolta! / Un testo così commovente come quello del profeta Osea ci introduce in un testo toccante come quello del Vangelo di questo venerdì di mezza quaresima. Il profeta della tenerezza ci trasmette una parola accorata dell’Altissimo: «Torna, Israele, al Signore, tuo Dio, poiché hai inciampato nella tua iniquità. Preparate le parole da dire e tornate al Signore» (Os 14,3). Potremmo ripensare il nostro cammino quaresimale come un tempo in cui prepariamo e affiniamo le parole che vorremmo dire al Signore, senza accontentarci che siano solo parole. La sfida della Quaresima è di fare tutto il possibile perché le nostre parole siano espressione delle decisioni profonde del nostro cuore, tradotte ogni giorno in atteggiamenti e gesti concreti. Alla luce di questo possibile e desiderabile cammino, la domanda che risuona all’inizio del Vangelo sulla bocca di uno scriba è come una boccata d’aria pura in mezzo a tutte le domande trabocchetto cui siamo abituati da parte dei notabili del popolo: «Qual è il primo di tutti i comandamenti?» (Mc 12,28). Alla domanda, il Signore Gesù risponde nel modo più semplice, il più tradizionale, per molti aspetti il più scontato. Eppure, questa parola scambiata è ben più che una semplice parola: è l’indizio di un dialogo sincero tra due cuori abitati dalla verità e disponibili a un amore per Dio così autentico da farsi apertura attenta a ogni creatura. Lo scriba risponde in modo diretto e semplice: «Hai detto bene, Maestro, e secondo verità…» (12,32). Il Signore non si lascia superare in generosità e ammirazione: «Non sei lontano dal regno di Dio» (12,34). In poche battute, le parole sono diventate capaci di trasmettere la vita e di aprire uno spazio di dialogo così reale da essere una profezia vissuta. Di tutto ciò l’amore è capace: di creare e di rimettere continuamente in cammino come speranza possibile. Possiamo commentare questo incontro con le parole del profeta: «Ritorneranno a sedersi alla mia ombra, faranno rivivere il grano, fioriranno come le vigne, saranno famosi come il vino del Libano» (Os 14,8). Come ebbe a dire Paolo VI: «La natura ci aiuta a dirigerci verso il bene; l’inclinazione, amore istintivo e sensibile, si fa atto di volontà: diventa così amore vero tanto da tradursi in una duplice operazione: la scelta e la forza. Così tutta la vita diventa amore, amore vero, amore puro, amore forte, amore felice» (PAOLO VI, Catechesi del 20 Settembre 1972). Questo è l’unico modo e il più efficace per togliere «coraggio» (Mc 12,34) a tutti i giocolieri delle parole sull’amore di Dio e del prossimo, che però non fanno mai il passo della vita verso le esigenze proprie di ogni amore che sia degno di questo nome e veramente «vale più di tutti gli olocausti e i sacrifici» (12,33). L’immagine della «rugiada» dice bene quest’opera tenace e delicata, discreta ed efficace che non fa rumore, eppure è capace di far fiorire la terra riempiendola di un profumo di vita che inebria e consola. L’impegno e la vigilanza quaresimali potrebbero essere concentrati a fare la tara delle nostre parole per renderle sempre più capaci di trasmettere ciò che portiamo nel nostro cuore e non semplicemente l’argine alla paura di un vuoto che, spesso, riempiamo solo di chiacchiere vuote.
</p>

<p>
<u>HomilyVoice-21</u> / PRIMA LETTURA Chi è saggio comprenda queste cose, chi ha intelligenza le comprenda; poiché rette sono le vie del Signore, i giusti camminano in esse, mentre i malvagi v’inciampano. Saggio e intelligente è chi cammina nella Legge del Signore, nella sua Parola, nei suoi Statuti, in ogni suo Comandamento. Stolto, insipiente, malvagio è colui che ha abbandonato il Signore e si è consegnato agli idoli. Gli idoli sono come alberi. I loro frutti non sono di bene, ma di male. Sui loro rami abbonda ogni immoralità e ogni disordine. Chi non ascolta il Signore mai potrà dirsi saggio e neanche mai intelligente. Può essere saggio uno che si incammina verso la sua perdizione eterna e nella vita abbandona la via della benedizione per percorrere solo vie che danno morte? Chi vuole essere saggio sempre deve rimanere piantato nella Parola del Signore allo stesso modo che un albero lungo corsi di acqua. Mai si potrà separare la sapienza dalla Parola del Signore. Mai. Ogni sapienza viene dal Signore e con lui rimane per sempre. La sabbia del mare, le gocce della pioggia e i giorni dei secoli chi li potrà contare? L’altezza del cielo, la distesa della terra e le profondità dell’abisso chi le potrà esplorare? Prima d’ogni cosa fu creata la sapienza e l’intelligenza prudente è da sempre. Fonte della sapienza è la parola di Dio nei cieli, le sue vie sono i comandamenti eterni. La radice della sapienza a chi fu rivelata? E le sue sottigliezze chi le conosce? Ciò che insegna la sapienza a chi fu manifestato? La sua grande esperienza chi la comprende? Uno solo è il sapiente e incute timore, seduto sopra il suo trono. Il Signore stesso ha creato la sapienza, l’ha vista e l’ha misurata, l’ha effusa su tutte le sue opere, a ogni mortale l’ha donata con generosità, l’ha elargita a quelli che lo amano. L’amore del Signore è sapienza che dà gloria, a quanti egli appare, la dona perché lo contemplino (Sir 11-10). Beato l’uomo che non entra nel consiglio dei malvagi, non resta nella via dei peccatori e non siede in compagnia degli arroganti, ma nella legge del Signore trova la sua gioia, la sua legge medita giorno e notte. È come albero piantato lungo corsi d’acqua, che dà frutto a suo tempo: le sue foglie non appassiscono e tutto quello che fa, riesce bene. Non così, non così i malvagi, ma come pula che il vento disperde; perciò non si alzeranno i malvagi nel giudizio né i peccatori nell’assemblea dei giusti, poiché il Signore veglia sul cammino dei giusti, mentre la via dei malvagi va in rovina (Sal 1,1-6). Oggi è avvenuta una netta separazione tra Parola di Dio e sapienza. L’uomo ha scelto di abbandonare la Parola del suo Signore, Creatore, Redentore, Salvatore ed innalzare la sua mente ad unica sorgente di sapienza e di intelligenza. Quando si separa la Parola di Dio dalla sapienza, all’istante si precipita nella stoltezza e nell’insipienza. Oggi è così evidente che l’uomo è totalmente stolto dai frutti che produce. Può mai essere intelligente e sapiente un uomo che dichiara il male bene e il bene male, stabilendolo anche per legge? È sapiente e intelligente un uomo che abbandona la sola vera sapienza che è Cristo Crocifisso, vera sapienza data agli uomini dal Padre per la salvezza dell’intera umanità? È sapiente ed è intelligente un uomo che vive di solo corpo, senza più neanche un pensiero per la sua anima da salvare e da condurre nel regno eterno del suo Dio? Mai potrà essere sapiente e mai intelligente chi si separa dal vero Dio, dal vero Cristo, dalla vera Parola di Dio. L’uomo oggi non è né intelligente e né sapiente perché è come un albero separato dalle sue radici. O l’uomo torna a unirsi alla sua radice eterna che è il Signore suo Dio e Creatore, suo Redentore e Salvatore, suo Datore di ogni vita, o la sua stoltezza lo consumerà allo stesso modo che il fuoco sospinto da un forte vento brucia in pochi istanti una foresta. Oggi l’uomo è divorato dal fuoco della stoltezza e dal forte vento dell’immoralità e chiama questo fuoco e questo vento progresso, civiltà, modernità, conquiste di altissimo valore. È questa oggi la sapienza dell’uomo: il diritto a lasciarsi consumare dal fuoco dell’idolatria e di ogni immoralità, dal vento di ogni disordine e di ogni disumanità. Ma oggi queste cose neanche più si possono dire. L’altro si sente offeso nella sua dignità. È questo il vero virus che ci sta consumando tutti e per debellare questo virus esiste solo un vaccino: la Parola del Dio vivente, il Vangelo di Cristo Gesù, la verità e la luce dello Spirito Santo. L’ospedale in cui questo vaccino potrà essere iniettato nell’anima e nello spirito dell’uomo è la Chiesa una, santa, cattolica, apostolica. I medici sono gli apostoli del Signore e loro aiutanti sono i presbiteri. Ma l’uomo anche questo ha deciso: distruggere questo ospedale e trasformare i suoi medici in operatori a servizio della sua stoltezza. LEGGIAMO Os 14,2-10 Torna dunque, Israele, al Signore, tuo Dio, poiché hai inciampato nella tua iniquità. Preparate le parole da dire e tornate al Signore; ditegli: «Togli ogni iniquità, accetta ciò che è bene: non offerta di tori immolati, ma la lode delle nostre labbra. Assur non ci salverà, non cavalcheremo più su cavalli, né chiameremo più “dio nostro” l’opera delle nostre mani, perché presso di te l’orfano trova misericordia». Io li guarirò dalla loro infedeltà, li amerò profondamente, poiché la mia ira si è allontanata da loro. Sarò come rugiada per Israele; fiorirà come un giglio e metterà radici come un albero del Libano, si spanderanno i suoi germogli e avrà la bellezza dell’olivo e la fragranza del Libano. Ritorneranno a sedersi alla mia ombra, faranno rivivere il grano, fioriranno come le vigne, saranno famosi come il vino del Libano. Che ho ancora in comune con gli idoli, o Èfraim? Io l’esaudisco e veglio su di lui; io sono come un cipresso sempre verde, il tuo frutto è opera mia». Chi è saggio comprenda queste cose, chi ha intelligenza le comprenda; poiché rette sono le vie del Signore, i giusti camminano in esse, mentre i malvagi v’inciampano. Il Signore nostro Dio ci invita a tornare a Lui. Lui è pronto ad elargirci il suo perdono. È però un perdono condizionato al nostro sincero, vero, reale pentimento, che consiste nell’abbandono di ogni disobbedienza alla Legge dell’Alleanza e in un ritorno nella fedeltà ad essa e nell’amore con tutto il cuore del Signore nostro Dio, nostro Redentore e Salvatore. Il Salmo va letto bene, secondo purissima verità. Il Signore è lento all’ira, cioè a ritirarsi dalla vita del suo popolo, ma solo in vista del pentimento e del ritorno a lui nel pentimento e nella fedeltà all’alleanza giurata. Benedici il Signore, anima mia, quanto è in me benedica il suo santo nome. Benedici il Signore, anima mia, non dimenticare tutti i suoi benefici. Egli perdona tutte le tue colpe, guarisce tutte le tue infermità, salva dalla fossa la tua vita, ti circonda di bontà e misericordia, sazia di beni la tua vecchiaia, si rinnova come aquila la tua giovinezza. Il Signore compie cose giuste, difende i diritti di tutti gli oppressi. Ha fatto conoscere a Mosè le sue vie, le sue opere ai figli d’Israele. Misericordioso e pietoso è il Signore, lento all’ira e grande nell’amore. Non è in lite per sempre, non rimane adirato in eterno. Non ci tratta secondo i nostri peccati e non ci ripaga secondo le nostre colpe. Perché quanto il cielo è alto sulla terra, così la sua misericordia è potente su quelli che lo temono; quanto dista l’oriente dall’occidente, così egli allontana da noi le nostre colpe. Come è tenero un padre verso i figli, così il Signore è tenero verso quelli che lo temono, perché egli sa bene di che siamo plasmati, ricorda che noi siamo polvere. L’uomo: come l’erba sono i suoi giorni! Come un fiore di campo, così egli fiorisce. Se un vento lo investe, non è più, né più lo riconosce la sua dimora. Ma l’amore del Signore è da sempre, per sempre su quelli che lo temono, e la sua giustizia per i figli dei figli, per quelli che custodiscono la sua alleanza e ricordano i suoi precetti per osservarli. Il Signore ha posto il suo trono nei cieli e il suo regno domina l’universo. Benedite il Signore, angeli suoi, potenti esecutori dei suoi comandi, attenti alla voce della sua parola. Benedite il Signore, voi tutte sue schiere, suoi ministri, che eseguite la sua volontà. Benedite il Signore, voi tutte opere sue, in tutti i luoghi del suo dominio. Benedici il Signore, anima mia (Sal 103,1-22). Ecco come l’Apostolo Pietro parla del non compimento immediato della Parola del Signore. Quella del nostro Dio è misericordia che sa attendere la conversione di ogni uomo. Una cosa però non dovete perdere di vista, carissimi: davanti al Signore un solo giorno è come mille anni e mille anni come un solo giorno. Il Signore non ritarda nel compiere la sua promessa, anche se alcuni parlano di lentezza. Egli invece è magnanimo con voi, perché non vuole che alcuno si perda, ma che tutti abbiano modo di pentirsi. Il giorno del Signore verrà come un ladro; allora i cieli spariranno in un grande boato, gli elementi, consumati dal calore, si dissolveranno e la terra, con tutte le sue opere, sarà distrutta. Dato che tutte queste cose dovranno finire in questo modo, quale deve essere la vostra vita nella santità della condotta e nelle preghiere, mentre aspettate e affrettate la venuta del giorno di Dio, nel quale i cieli in fiamme si dissolveranno e gli elementi incendiati fonderanno! Noi infatti, secondo la sua promessa, aspettiamo nuovi cieli e una terra nuova, nei quali abita la giustizia. Perciò, carissimi, nell’attesa di questi eventi, fate di tutto perché Dio vi trovi in pace, senza colpa e senza macchia. La magnanimità del Signore nostro consideratela come salvezza: così vi ha scritto anche il nostro carissimo fratello Paolo, secondo la sapienza che gli è stata data, come in tutte le lettere, nelle quali egli parla di queste cose. In esse vi sono alcuni punti difficili da comprendere, che gli ignoranti e gli incerti travisano, al pari delle altre Scritture, per loro propria rovina. Voi dunque, carissimi, siete stati avvertiti: state bene attenti a non venir meno nella vostra fermezza, travolti anche voi dall’errore dei malvagi. Crescete invece nella grazia e nella conoscenza del Signore nostro e salvatore Gesù Cristo. A lui la gloria, ora e nel giorno dell’eternità. Amen (2Pt 3,8-18). Il nostro Dio è amore eterno. Mosso da questo amore dona all’uomo ogni grazia per la sua conversione alla sua Parola e il suo ritorno in essa. Quando tutte le risorse della sua grazia risultano inutili, allora per l’uomo è la fine della salvezza. È la fine non perché lo ha deciso il Signore. È la fine perché lo ha deciso l’uomo. Il nostro Dio mai potrà privare l’uomo della sua volontà. Se lo privasse, l’uomo non sarebbe più uomo. Oggi è questa la grande falsità che sta consumando moltissimi cuori: si vuole vivere senza Dio nel tempo, si vogliono i beni di Dio nell’eternità. Sceglie Dio per l’eternità chi lo sceglie per il tempo. Chi lo rifiuta nel tempo e con la morte sigilla questa sua scelta, mai potrà essere accolto nelle dimore eterne. Con la morte finisce il tempo della scelta. LETTURA DEL VANGELO «Ascolta, Israele! Il Signore nostro Dio è l’unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza. Amerai il tuo prossimo come te stesso. Non c’è altro comandamento più grande di questi». Oggi Gesù ci insegna che ogni questione riguardante la vera fede e la sana moralità va risolta partendo dalla Scrittura Santa. Ma anche se partiamo dalla Scrittura, cioè dai Libri Canonici, abbiamo risposte vere, se la Scrittura la leggiamo secondo quello che vi è scritto in essa. Se invece la Scrittura la leggiamo con mente, cuore, occhi di peccato, malizia, inganno, perversità, trasportiamo in essa il nostro cuore cattivo. Mai trasporteremo il cuore di Dio manifestato nelle Sacre Scritture nel nostro cuore. Prima occorre che ci si converta. Per questa ragione, nel Vangelo secondo Luca, Gesù dice al dottore della Legge che non solo ci si deve attenere a ciò che è scritto nella Legge, ma anche si deve fare molta attenzione perché si legga secondo verità e non dalla falsità ciò che è scritto in essa. Ed ecco, un dottore della Legge si alzò per metterlo alla prova e chiese: «Maestro, che cosa devo fare per ereditare la vita eterna?». Gesù gli disse: «Che cosa sta scritto nella Legge? Come leggi?». Costui rispose: «Amerai il Signore tuo Dio con tutto il tuo cuore, con tutta la tua anima, con tutta la tua forza e con tutta la tua mente, e il tuo prossimo come te stesso». Gli disse: «Hai risposto bene; fa’ questo e vivrai» (Lc 10,25-28). Oggi è questo il solo problema da risolvere. Si legge la Scrittura, ma non per attingere in essa il cuore del Padre, di Cristo Gesù e dello Spirito Santo per metterlo nel nostro cuore. La si legge invece per riflettere in essa il nostro cuore incirconciso e impuro, così possiamo giustificare ogni nostra immoralità. Travisare le parole del Signore non è dei nostri giorni. Ecco come già il Signore per bocca dei suoi profeti aveva denunciato questo gravissimo peccato verso la sua santissima Parola. Ecco il lamento del giusto perseguitato, che è Cristo Gesù: Pietà di me, o Dio, perché un uomo mi perseguita, un aggressore tutto il giorno mi opprime. Tutto il giorno mi perseguitano i miei nemici, numerosi sono quelli che dall’alto mi combattono. Nell’ora della paura io in te confido. In Dio, di cui lodo la parola, in Dio confido, non avrò timore: che cosa potrà farmi un essere di carne? Travisano tutto il giorno le mie parole, ogni loro progetto su di me è per il male. Congiurano, tendono insidie, spiano i miei passi, per attentare alla mia vita (Sal 56,1-7). Il profeta Geremia rivolge al suo popolo la stessa accusa. La Parola del Signore era considerata un peso insopportabile da parte del popolo. Perciò, eccomi contro i profeti – oracolo del Signore – i quali si rubano gli uni gli altri le mie parole. Eccomi contro i profeti – oracolo del Signore – che muovono la lingua per dare oracoli. Eccomi contro i profeti di sogni menzogneri – oracolo del Signore – che li raccontano e traviano il mio popolo con menzogne e millanterie. Io non li ho inviati né ho dato loro alcun ordine; essi non gioveranno affatto a questo popolo. Oracolo del Signore. Quando dunque questo popolo o un profeta o un sacerdote ti domanderà: “Qual è il peso del messaggio del Signore?”, tu riferirai loro: “Voi siete il peso del Signore; io vi rigetterò”. Oracolo del Signore. E il profeta o il sacerdote o il popolo che dica: “Peso del Signore!”, io lo punirò nella persona e nella famiglia. Direte l’uno all’altro: “Che cosa ha risposto il Signore?”, e: “Che cosa ha detto il Signore?”. Non farete più menzione del peso del Signore, altrimenti per chiunque la sua stessa parola sarà considerata un peso, per avere travisato le parole del Dio vivente, del Signore degli eserciti, nostro Dio. Così dirai al profeta: “Che cosa ti ha risposto il Signore?”, e: “Che cosa ha detto il Signore?”. Ma se direte: “Peso del Signore”, allora così parla il Signore: Poiché ripetete: “Peso del Signore”, mentre vi avevo ordinato di non dire più: “Peso del Signore”, ecco, proprio per questo, io mi caricherò di voi come di un peso e getterò lontano dal mio volto voi e la città che ho dato a voi e ai vostri padri. Vi coprirò di obbrobrio perenne e di confusione perenne, che non sarà mai dimenticata» (Ger 23,30-40). Anche l’Apostolo Pietro afferma la stessa cosa: “La magnanimità del Signore nostro consideratela come salvezza: così vi ha scritto anche il nostro carissimo fratello Paolo, secondo la sapienza che gli è stata data, come in tutte le lettere, nelle quali egli parla di queste cose. In esse vi sono alcuni punti difficili da comprendere, che gli ignoranti e gli incerti travisano, al pari delle altre Scritture, per loro propria rovina (2Pt 3,15-16). Dobbiamo affermare che oggi le Scritture non sono travisate da ignoranti e da incerti, molto di più sono travisate da maestri e dottori. A causa di questo travisamento, della Scrittura se ne sta facendo una colossale menzogna. Oggi è la mente dell’uomo il solo metro di verità della Scrittura. Se quanto si legge si adegua alla mente, è vero. Se non si adegua alla mente, viene dichiarato falso, ma in un modo così brutale, ma con una serie di eufemismi che hanno moltissimi nomi: genere letterario, cultura del tempo, valore momentaneo, esegesi aggiornata, ermeneutica storico-scientifica e cose del genere. Oggi la mente dell’uomo è in tutto simile ad un mulino. Si mette in essa il buon grano della Parola del Signore e ne esce farina minutissima che si può impastare e dare da mangiare alle gente secondo forme e modalità di menzogna e di falsità da noi stabilite. Il travisamento è oggi la causa della nostra universale idolatria e immoralità. LEGGIAMO IL TESTO DI Mc 12,28b-34 Allora si avvicinò a lui uno degli scribi che li aveva uditi discutere e, visto come aveva ben risposto a loro, gli domandò: «Qual è il primo di tutti i comandamenti?». Gesù rispose: «Il primo è: Ascolta, Israele! Il Signore nostro Dio è l’unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza. Il secondo è questo: Amerai il tuo prossimo come te stesso. Non c’è altro comandamento più grande di questi». Lo scriba gli disse: «Hai detto bene, Maestro, e secondo verità, che Egli è unico e non vi è altri all’infuori di lui; amarlo con tutto il cuore, con tutta l’intelligenza e con tutta la forza e amare il prossimo come se stesso vale più di tutti gli olocausti e i sacrifici». Vedendo che egli aveva risposto saggiamente, Gesù gli disse: «Non sei lontano dal regno di Dio». E nessuno aveva più il coraggio di interrogarlo. Comprendiamo la risposta di Gesù se ricodiamo alla nostra mente cosa dice il Signore sia nel Libro del Deuteronomio e sia in quello del Levitico. Leggiamo nell’ordine quanto vi è scritto. Nel Capitolo IV è detto: Ora, Israele, ascolta le leggi e le norme che io vi insegno, affinché le mettiate in pratica, perché viviate ed entriate in possesso della terra che il Signore, Dio dei vostri padri, sta per darvi. Non aggiungerete nulla a ciò che io vi comando e non ne toglierete nulla; ma osserverete i comandi del Signore, vostro Dio, che io vi prescrivo (Dt 4,1-2). Nel Capitolo V vengono riportate le due Tavole della Legge: Mosè convocò tutto Israele e disse loro: «Ascolta, Israele, le leggi e le norme che oggi io proclamo ai vostri orecchi: imparatele e custoditele per metterle in pratica. Il Signore, nostro Dio, ha stabilito con noi un’alleanza sull’Oreb. Il Signore non ha stabilito quest’alleanza con i nostri padri, ma con noi che siamo qui oggi tutti vivi. Il Signore sul monte vi ha parlato dal fuoco faccia a faccia, mentre io stavo tra il Signore e voi, per riferirvi la parola del Signore, perché voi avevate paura di quel fuoco e non eravate saliti sul monte (Dt 5,1-5). Nel Capitolo VI viene rivelato come le due Tavole della Legge vanno osservate: Questi sono i comandi, le leggi e le norme che il Signore, vostro Dio, ha ordinato di insegnarvi, perché li mettiate in pratica nella terra in cui state per entrare per prenderne possesso; perché tu tema il Signore, tuo Dio, osservando per tutti i giorni della tua vita, tu, il tuo figlio e il figlio del tuo figlio, tutte le sue leggi e tutti i suoi comandi che io ti do e così si prolunghino i tuoi giorni. Ascolta, o Israele, e bada di metterli in pratica, perché tu sia felice e diventiate molto numerosi nella terra dove scorrono latte e miele, come il Signore, Dio dei tuoi padri, ti ha detto. Ascolta, Israele: il Signore è il nostro Dio, unico è il Signore. Tu amerai il Signore, tuo Dio, con tutto il cuore, con tutta l’anima e con tutte le forze. Questi precetti che oggi ti do, ti stiano fissi nel cuore. Li ripeterai ai tuoi figli, ne parlerai quando ti troverai in casa tua, quando camminerai per via, quando ti coricherai e quando ti alzerai. Te li legherai alla mano come un segno, ti saranno come un pendaglio tra gli occhi e li scriverai sugli stipiti della tua casa e sulle tue porte (Dt 6,1-9). Per comprende bene cosa il Signore chiede al suo popolo basta sostituire la parola “amerai” con la parola “obbedirai”. Amare e obbedire sono una cosa sola. La stessa cosa vale per l’amore verso il prossimo: Dio fa del bene ad ogni uomo. Anche i suoi adoratori devono fare il bene ad ogni uomo. Questa è la santità di Dio e questa dovrà essere la santità di ogni adoratore del vero Dio. Il Signore parlò a Mosè e disse: «Parla a tutta la comunità degli Israeliti dicendo loro: “Siate santi, perché io, il Signore, vostro Dio, sono santo. Non opprimerai il tuo prossimo, né lo spoglierai di ciò che è suo; non tratterrai il salario del bracciante al tuo servizio fino al mattino dopo. Non commetterete ingiustizia in giudizio; non tratterai con parzialità il povero né userai preferenze verso il potente: giudicherai il tuo prossimo con giustizia. Non andrai in giro a spargere calunnie fra il tuo popolo né coopererai alla morte del tuo prossimo. Io sono il Signore. Non coverai nel tuo cuore odio contro il tuo fratello; rimprovera apertamente il tuo prossimo, così non ti caricherai di un peccato per lui. Non ti vendicherai e non serberai rancore contro i figli del tuo popolo, ma amerai il tuo prossimo come te stesso. Io sono il Signore. Quando un forestiero dimorerà presso di voi nella vostra terra, non lo opprimerete. Il forestiero dimorante fra voi lo tratterete come colui che è nato fra voi; tu l’amerai come te stesso, perché anche voi siete stati forestieri in terra d’Egitto. Io sono il Signore, vostro Dio. Osserverete dunque tutte le mie leggi e tutte le mie prescrizioni e le metterete in pratica. Io sono il Signore”» (Lev 19,1-37). Le Due Tavole della Legge dettano l’amore secondo giustizia. Si dona a Dio e al prossimo ciò che è loro. Nel Levitico invece all’amore secondo giustizia va aggiunto l’amore secondo bontà, misericordia, compassione, pietà, perdono, consolazione. Vergine Maria, Donna interamente consacrata all’amore verso Dio e verso il prossimo, vieni in nostro soccorso. Aiutaci ad amare con tutto l’amore che Dio ha versato nei nostri cuori per mezzo del suo Santo Spirito. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
