<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della IV settimana di Quaresima.
</p>

<p>
<u>ANTIFONA</u> / Gioisca il cuore di chi cerca il Signore. Cercate il Signore e la sua potenza, cercate sempre il suo volto. (Sal 104,3-4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Padre buono, supplichiamo la tua misericordia perché, purificati dalla penitenza e santificati dalle buone opere, possiamo camminare fedelmente nella via dei tuoi precetti e giungere rinnovati alle feste pasquali. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Desisti dall'ardore della tua ira</b> / Dal libro dell'Èsodo (Es 32,7-14) / In quei giorni, il Signore disse a Mosè: «Va', scendi, perché il tuo popolo, che hai fatto uscire dalla terra d'Egitto, si è pervertito. Non hanno tardato ad allontanarsi dalla via che io avevo loro indicato! Si sono fatti un vitello di metallo fuso, poi gli si sono prostràti dinanzi, gli hanno offerto sacrifici e hanno detto: Ecco il tuo Dio, Israele, colui che ti ha fatto uscire dalla terra d'Egitto». Il Signore disse inoltre a Mosè: «Ho osservato questo popolo: ecco, è un popolo dalla dura cervìce. Ora lascia che la mia ira si accenda contro di loro e li divori. Di te invece farò una grande nazione». Mosè allora supplicò il Signore, suo Dio, e disse: «Perché, Signore, si accenderà la tua ira contro il tuo popolo, che hai fatto uscire dalla terra d'Egitto con grande forza e con mano potente? Perché dovranno dire gli Egiziani: Con malizia li ha fatti uscire, per farli perire tra le montagne e farli sparire dalla terra? Desisti dall'ardore della tua ira e abbandona il proposito di fare del male al tuo popolo. Ricòrdati di Abramo, di Isacco, di Israele, tuoi servi, ai quali hai giurato per te stesso e hai detto: Renderò la vostra posterità numerosa come le stelle del cielo, e tutta questa terra, di cui ho parlato, la darò ai tuoi discendenti e la possederanno per sempre». Il Signore si pentì del male che aveva minacciato di fare al suo popolo. / Parola di Dio.
</p>

<p>
<u>PSALMUS</u> / (Sal 105) <b>Ricòrdati di noi, Signore, per amore del tuo popolo</b> / Si fabbricarono un vitello sull'Oreb, si prostrarono a una statua di metallo; scambiarono la loro gloria con la figura di un toro che mangia erba. R. / Dimenticarono Dio che li aveva salvati, che aveva operato in Egitto cose grandi, meraviglie nella terra di Cam, cose terribili presso il Mar Rosso. R. / Ed egli li avrebbe sterminati, se Mosè, il suo eletto, non si fosse posto sulla breccia davanti a lui per impedire alla sua collera di distruggerli. R.
</p>

<p>
<u>ACCLAMATIO</u> / Gloria e lode a te, o Cristo, Verbo di Dio! / Dio ha tanto amato il mondo da dare il Figlio unigenito; chiunque crede in lui ha la vita eterna. (Gv 3,16) / Gloria e lode a te, o Cristo, Verbo di Dio!
</p>

<p>
<u>VANGELO</u> / <b>Vi è già chi vi accusa: Mosè, nel quale riponete la vostra speranza</b> / Dal Vangelo secondo Giovanni (Gv 5,31-47) / In quel tempo, Gesù disse ai Giudei: «Se fossi io a testimoniare di me stesso, la mia testimonianza non sarebbe vera. C'è un altro che dà testimonianza di me, e so che la testimonianza che egli dà di me è vera. Voi avete inviato dei messaggeri a Giovanni ed egli ha dato testimonianza alla verità. Io non ricevo testimonianza da un uomo; ma vi dico queste cose perché siate salvati. Egli era la lampada che arde e risplende, e voi solo per un momento avete voluto rallegrarvi alla sua luce. Io però ho una testimonianza superiore a quella di Giovanni: le opere che il Padre mi ha dato da compiere, quelle stesse opere che io sto facendo, testimoniano di me che il Padre mi ha mandato. E anche il Padre, che mi ha mandato, ha dato testimonianza di me. Ma voi non avete mai ascoltato la sua voce né avete mai visto il suo volto, e la sua parola non rimane in voi; infatti non credete a colui che egli ha mandato. Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita. Io non ricevo gloria dagli uomini. Ma vi conosco: non avete in voi l'amore di Dio. Io sono venuto nel nome del Padre mio e voi non mi accogliete; se un altro venisse nel proprio nome, lo accogliereste. E come potete credere, voi che ricevete gloria gli uni dagli altri, e non cercate la gloria che viene dall'unico Dio? Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza. Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / In tutte le Scritture freme l'attesa del Redentore, da cui la storia umana prende senso, direzione e salvezza. Accostiamoci a lui per conoscere il Padre e preghiamo: <b>Dalla durezza del cuore, liberaci, o Signore!</b> / Quando restiamo indifferenti, contemplando il tuo volto ferito nei fratelli che soffrono. Ti preghiamo: / Quando rifiutiamo la solidarietà, per chiuderci nel piccolo cerchio del nostro benessere. Ti preghiamo: / Quando siamo sterili uditori della Parola e non portiamo frutto. Ti preghiamo: / Quando l'orgoglio e l'egoismo ci fanno ostinati nel peccato. Ti preghiamo: / Quando le croci della nostra vita ci turbano e ci disorientano. Ti preghiamo: / Quando non riusciamo a colloquiare tra gruppi parrocchiali. / Quando il dialogo tra genitori e figli è inceppato. / O Padre, che ci hai redenti col sangue del tuo Unigenito, fà che, accostandoci alla mensa eucaristica, la nostra debole umanità riceva da te luce, vigore e vita. Per Cristo, nostro amabile Salvatore, che con te vive e regna nei secoli dei secoli. Amen.
</p>

<p>
<u>OFFERTORIO</u> / Concedi, Dio onnipotente, che l'offerta di questo sacrificio sostenga la debolezza della nostra fede, ci purifichi dal peccato e ci renda forti nel bene. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / "Porrò la mia legge dentro di loro, la scriverò sul loro cuore; io sarò il loro Dio ed essi il mio popolo", dice il Signore. (Ger 31,33) ♦ "Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita". (Gv 5,39.40)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Per la forza del sacramento che abbiamo ricevuto, purificaci, o Padre, e concedi ai tuoi figli, oppressi dalla coscienza del peccato, di essere liberi da ogni colpa, perché gioiscano in eterno della tua salvezza. Per Cristo nostro Signore. / Orazione sul popolo ad libitum / O Dio, che proteggi chi spera in te, benedici, salva e difendi il tuo popolo, perché, libero dai peccati e sicuro dalle suggestioni del maligno, cammini sempre nel tuo amore. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Giacomo di Saroug (ca 449-521)<br>
monaco e vescovo siriano
</p>

<p>
Omelia sul velo di Mosè, 12-13<br>
"Se credeste a Mosè, credereste anche a me; perché di me egli ha scritto"<br>
Mosè ha enunciato i misteri, ma senza spiegarli. Egli infatti faceva fatica a parlare  e non riusciva ad esprimersi chiaramente (Es 4,10). Gli è stata conservata apposta questa difficoltà di parola perché i suoi discorsi restassero non spiegati. Quando è venuto nostro Signore, ha sciolto la lingua di Mosè e oggi sono distinte tutte le sue parole, la sua lingua non è più balbuziente e i suoi discorsi sono chiari come il giorno.
</p>

<p>
<div style='padding-left: 30pt'>
  Fino a nostro Signore la parola era difficile e restava senza spiegazione e tutto ciò che veniva detto di lei restava oscuro. Il mistero nascosto si ritirava o dietro la balbuzie o dietro il velo (Es 34,33; 2Co 3,14), tanto a lungo finché non è arrivata l'ora della proclamazione al gran giorno. 
</div>
</p>

<p>
<div style='padding-left: 30pt'>
  Mosè aveva chiesto di vedere il Padre (Es 33,18); sentiva infatti che il Figlio sarebbe venuto nel mondo apertamente. Fu allora che il Padre gli ha mostrato il dietro del viso; voleva insegnargli così che suo Figlio si sarebbe manifestato sotto apparenze umane. L'Eterno fece una distinzione fra il volto e le spalle, perché Mosè riconoscesse che la terra avrebbe contemplato il Figlio sotto forma di uomo. (...) E' a lui che Mosè ha guardato, ed è da lui che è venuto lo splendore di cui risplendeva la pelle del suo viso (Es 34,29). Lo splendore del Figlio stava nell'insieme della profezia (...); quando Mosè parlava, era lui che parlava con la sua bocca, poiché è la Parola che ispirava tutte le parole della profezia. Senza lui, non c'è per i profeti parola né rivelazione possibile, poiché è la fonte prima della profezia. (...) Ma quando il Crocifisso, lo Sposo, è venuto, la profezia ha svelato il suo volto e alzato la voce nell'assemblea. Il Figlio della Vergine ha sollevato il velo da sopra gli Ebrei; tutto è diventato manifesto, chiaro e facile da capire.
</div>
</p>

<p>
<u>DIBRUNO-21</u> / Se credeste a Mosè, credereste anche a me<br>
GIOVEDÌ 18 MARZO (Gv 5,31-47)<br>
Quando nei Vangeli si parla di Mosè, non si parla solo del Pentateuco, in modo del tutto speciale del Deuteronomio, nel quale viene promesso un profeta pari a Mosè: “Il Signore, tuo Dio, susciterà per te, in mezzo a te, tra i tuoi fratelli, un profeta pari a me. A lui darete ascolto. Avrai così quanto hai chiesto al Signore, tuo Dio, sull’Oreb, il giorno dell’assemblea, dicendo: “Che io non oda più la voce del Signore, mio Dio, e non veda più questo grande fuoco, perché non muoia”. Il Signore mi rispose: “Quello che hanno detto, va bene. Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò. Se qualcuno non ascolterà le parole che egli dirà in mio nome, io gliene domanderò conto. Ma il profeta che avrà la presunzione di dire in mio nome una cosa che io non gli ho comandato di dire, o che parlerà in nome di altri dèi, quel profeta dovrà morire”. Forse potresti dire nel tuo cuore: “Come riconosceremo la parola che il Signore non ha detto?”. Quando il profeta parlerà in nome del Signore e la cosa non accadrà e non si realizzerà, quella parola non l’ha detta il Signore. Il profeta l’ha detta per presunzione. Non devi aver paura di lui” (Dt 18,15-22). Quando si parla di Mosè, si parla generalmente dell’Antico Testamento, un tempo suddiviso in Legge, Profeti, Salmi. Chi crede nella Scrittura Antica necessariamente dovrà credere in Gesù Signore, perché Lui altro non fa nella sua vita che dare compimento ad ogni profezia, promessa, giuramento di Dio. In Gesù tutte le Parole antiche prendono vita, si fanno storia. Ecco perché Gesù può dire: “Se credeste a Mosè, credereste anche a me”. Lui è la vita vera di quelle antiche parole. <br>
In quel tempo, Gesù disse ai Giudei: «Se fossi io a testimoniare di me stesso, la mia testimonianza non sarebbe vera. C’è un altro che dà testimonianza di me, e so che la testimonianza che egli dà di me è vera. Voi avete inviato dei messaggeri a Giovanni ed egli ha dato testimonianza alla verità. Io non ricevo testimonianza da un uomo; ma vi dico queste cose perché siate salvati. Egli era la lampada che arde e risplende, e voi solo per un momento avete voluto rallegrarvi alla sua luce. Io però ho una testimonianza superiore a quella di Giovanni: le opere che il Padre mi ha dato da compiere, quelle stesse opere che io sto facendo, testimoniano di me che il Padre mi ha mandato. E anche il Padre, che mi ha mandato, ha dato testimonianza di me. Ma voi non avete mai ascoltato la sua voce né avete mai visto il suo volto, e la sua parola non rimane in voi; infatti non credete a colui che egli ha mandato. Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita. Io non ricevo gloria dagli uomini. Ma vi conosco: non avete in voi l’amore di Dio. Io sono venuto nel nome del Padre mio e voi non mi accogliete; se un altro venisse nel proprio nome, lo accogliereste. E come potete credere, voi che ricevete gloria gli uni dagli altri, e non cercate la gloria che viene dall’unico Dio? Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza. Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?».<br>
Quanto Gesù dice di sé riguardo all’Antico Testamento, ogni cristiano deve dirlo del Nuovo Testamento verso se stesso. Come Gesù è la vita vera di ogni Parola del Padre precedentemente detta, così il cristiano deve essere la vita vera di ogni Parola di Cristo Gesù contenuta nei testi sacri. Solo che questo il cristiano non lo può dire perché non vive tutte le parole di Cristo Gesù. Spesso non ne vive neanche una e per questo mai si potrà appellare al Vangelo per attestare la sua verità. Come Gesù poteva dire: Credi in me e crederai nel Padre, perché da Lui parlo e le sue opere compio, così anche il cristiano dovrebbe sempre poter dire: Credi in me, perché io dal cuore di Cristo e dal suo Santo Spirito parlo e anche le opere sono di Lui, perché per Lui vengono fatte. Se oggi c’è poca fede in molti cuori, la responsabilità è del cristiano. La sua testimonianza resa a Cristo è priva di ogni compimento della Parola del Vangelo. Quando si opera questa separazione tra Vangelo, Parola e vita, mai potrà nascere la vera fede nei cuori.<br>
Madre della Redenzione, Angeli, Santi, fate che il cristiano sia vera vita del Vangelo. 
</p>

<p>
<u>SILVESTRINI-21</u> / Perdona, Signore, le colpe del tuo popolo...<br>
Viviamo il tempo quaresimale, e la Liturgia ci propone le letture importanti della storia della salvezza. Oggi sentiamo un ricordo di un peccato antico ma anche una promessa di Dio. Sentiamo che l'Alleanza è stata appena conclusa, e Dio costata che il popolo si è costruito un vitello d'oro da adorare come se fosse una divinità. La reazione di Dio è immediata: “Ho osservato questo popolo e ho visto che è un popolo dalla dura cervice. Ho lascia che la mia ira si accenda contro di loro e li distrugga. Di te invece farò una grande nazione”. Il momento era tragico per Dio: ripudiare il suo popolo e lo stesso Mosè, o mettere nuovamente la fedeltà umana alla prova? Avviene allora la sconvolgente intercessione di Mosè presso il Signore Dio, che si conclude con insistenza: “Ricordati di Abramo, di Isacco, di Israele tuoi servi, ai quali hai giurato per te stesso e hai detto: Renderò la vostra posterità numerosa come le stelle del cielo”. Dio riconosce la funzione di intercessore di Mosè. In modo analogo, Gesù, sempre vivo nella comunità ecclesiale, intercede per noi e con noi. La testimonianza di Gesù sottolinea la distanza tra “io” e “voi”: Commovente è l'affermazione che riassume tutto il programma del Redentore: “Io sono venuto nel nome del Padre mio, e voi non mi ricevete; se un altro venisse nel proprio nome, lo ricevereste... C'è già chi vi accusa, Mosè, nel quale avete riposto la vostra speranza”. La fede dei giudei è deviata; non sono stati capaci di leggere la Sacra Scrittura con il cuore e la mente, e sono rimasti chiusi nel legalismo. Il tempo di Quaresima insiste anche sul dovere di essere adulti nella fede, di capire con coerenza i testi sacri; la vita di Gesù era un programma e una testimonianza resa alla verità e alla continuità dell'Alleanza.
</p>

<p>
<u>LOYOLA-21</u> / Mistero delle parole umane: costruiscono e descrivono il mondo, le nostre relazioni, la verità. Almeno ci provano. Spesso sbagliano. La parola è forse lʼarma più sottile e pericolosa, tanto più se usata in modo inconsapevole o per secondi fini. Gesù non ha paura di confrontarsi con quelli che si ritengono specialisti della parola. Non si perde né si confonde, rilancia loro una domanda: da dove vengono le parole che usate? Dove vi portano? Gesù invita i suoi interlocutori ad ascoltare in profondità quello che Giovanni, Mosè, le scritture provano ad indicare. Nellʼintreccio delle parole e dei fatti, in modo sottile e potente il Padre sta parlando, con le parole dellʼamore che salva. Cresce la nostalgia di rallegrarsi al fuoco buono di questa parola nuova ed eterna. Parola vera per me, per tutti. Rimanere immersi in questa realtà, non bagnarsi solo per un momento, nuotarci fino ad esserne trasformati davvero. Ma cresce anche la paura del cambiamento, il rischio dellʼirrigidimento, la confusione della volontà. Gesù non scapperà alla prova, testimonierà fino alla fine dei giorni quello in cui crede e di cui vive: lʼamore di Dio. / Da dove vengono le parole che uso per giudicare la mia vita, quelli che incontro? Che tipo di testimonianze cerco? Che tipo di testimonianze contribuisco a creare? Che sentimenti provo davanti alle parole e al coraggio di Gesù? (Matteo Suffritti SJ)
</p>

<p>
<u>LettureBose</u> / Quale digiuno? / Giovanni il Nano disse: "Se un re vuole conquistare una città nemica, prima di tutto taglia l'acqua e i viveri, e così i nemici, affamati, si sottomettono. Avviene così anche per le passioni della carne: se l'uomo combatte con il digiuno e la fame, i nemici che combattono contro l'anima si indeboliscono". (Detti dei padri, Serie alfabetica, Giovanni il Nano 3) / Abba Isidoro disse: "Se osservate l'ascesi di un regolare digiuno, non inorgoglitevi; ma se per questo vi insuperbite, mangiate carne! È bene per l'uomo mangiare carne, piuttosto che inorgoglirsi e vantarsi". (Detti dei padri, Serie alfabetica, Isidoro il Presbitero 4) / Abba Menas ci raccontò questo episodio: "Un giorno mentre stavo nella mia cella, giunse un fratello da un paese straniero e mi disse: 'Conducimi da abba Macario'. Io mi alzai e lo accompagnai dall'anziano e, dopo aver fatto una preghiera, ci sedemmo. Il fratello disse all'anziano: 'Padre, da trent'anni non mangio carne e sono ancora tentato da essa'. L'anziano gli disse: 'Non mi dire, fratello, che hai trascorso trent'anni senza mangiare carne; ma ti prego, figlio mio, dimmi la verità: quanti giorni hai trascorso senza dir male di tuo fratello, senza giudicare il prossimo e senza far uscire dalle tue labbra una parola inutile?'. Il fratello si prostrò e disse: 'Prega per me, padre, affinché io cominci. (Detti dei padri, Serie anonima J746) / Abba Iperichio disse: "È cosa buona mangiare carne e bere vino, e non mangiare con la maldicenza la carne dei fratelli". (Detti dei padri, Serie alfabetica, Iperichio 4) 
</p>

<p>
<u>FEGF1</u> / «Se credeste a Mosè, credereste anche a me»  Sant’Afraate nel terzo secolo / Mosè è stato perseguitato, come Gesù è stato perseguitato. Questi, appena nato, fu nascosto per non essere ucciso dai suoi persecutori; Gesù, appena nato, è stato spinto a fuggire in Egitto, perché Erode, suo persecutore, non lo uccidesse. Nel giorno in cui nacque Mosè, i bambini furono annegati nel fiume; alla nascita di Gesù, hanno ucciso i bambini di Betlemme e dei dintorni. A Mosè, Dio disse: “Sono morti quanti insidiavano la tua vita” (Es 4,19) e, in Egitto, l’angelo disse a Giuseppe: “Alzati, prendi con te il bambino e va’ nel paese d’Israele, perché sono morti coloro che insidiavano la vita del bambino” (Mt 2,20). Mosè fece uscire il suo popolo dalla schiavitù del Faraone; Gesù salvò tutti i popoli dalla schiavitù di Satana... Quando Mosè immolò l’agnello, i primogeniti di Egitto furono uccisi; quando fu crocifisso, Gesù divenne l’agnello vero... Mosè fece scendere la manna per il suo popolo; Gesù diede il suo corpo ai popoli. Mosè rese dolci le acque amare con il legno; Gesù rese dolce la nostra amarezza, essendo crocifisso sul legno. Mosè fece scendere la Legge per il popolo; Gesù diede dei Testamenti ai popoli. Mosè vinse Amalek stendendo le mani; Gesù vinse Satana con il segno della croce. Mosè fece scaturire l’acqua dalla pietra per il popolo; Gesù mandò Simon Pietro a portare il suo insegnamento ai popoli. Mosè toglieva il velo dal suo volto per parlare con Dio; Gesù tolse il velo che era sul volto dei popoli, perché udissero e ricevessero il suo insegnamento (1 Cor 3,16). Mosè impose la mano sugli anziani e ricevettero il sacerdozio; Gesù impose la mano sui suoi apostoli e ricevettero lo Spirito Santo. Mosè salì  sul monte e morì; Gesù salì in cielo e sedette alla destra del Padre.
</p>

<p>
<u>FEGF2</u> / «Voi scrutate le Scritture…; ebbene, sono proprio esse che mi rendono testimonianza»  Sant’Efrem Siro nel quarto secolo / La parola del Signore è un albero di vita che, da ogni parte, ti porge dei frutti benedetti. Essa è come quella roccia aperta nel deserto, che divenne per ogni uomo da ogni parte, una bevanda spirituale. Essi mangiarono, dice l’Apostolo, un cibo spirituale e bevvero una bevanda spirituale (1 Cor 10,3; Es 17,1). Colui al quale tocca una di queste ricchezze non creda che non vi sia altro nella parola di Dio oltre a ciò che egli ha trovato. Si renda conto piuttosto che egli non è stato capace di scoprirvi se non una sola cosa fra molte altre. Dopo essersi arricchito della parola, non creda che questa venga da ciò impoverita. Incapace di esaurirne la ricchezza, renda grazie per l’immensità di essa. Rallégrati perché sei stato saziato, ma non rattristarti per il fatto che la ricchezza della parola ti supera. Colui che ha sete è lieto di bere, ma non si rattrista perché non riesce a prosciugare la fonte. È meglio che la fonte soddisfi la tua sete, piuttosto che la sete esaurisca la fonte. Se la tua sete è spenta senza che la fonte sia inaridita, potrai bervi di nuovo ogni volta che ne avrai bisogno. Se invece saziandoti seccassi la sorgente, la tua vittoria sarebbe la tua sciagura. Ringrazia per quanto hai ricevuto e non mormorare per ciò che resta inutilizzato. Quello che hai preso o portato via è cosa tua, ma quello che resta è ancora tua eredità.
</p>

<p>
<u>LuigiMariaEpicoco</u> / L'essenziale / "Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita". Si può conoscere tutto il catechismo, tutta la Bibbia a memoria, tutta la teologia, tutti i riti ma rimanere distanti da Dio se si pensa che il cristianesimo sia la somma di tutte queste cose. Per noi il cristianesimo è Gesù Cristo, e la dottrina, la Parola, la teologia, la liturgia sono solo modi altri di scoprire, amare, e aggrapparci a Lui. Un cristianesimo senza la persona di Gesù è fumo senza arrosto. Sarebbe solo un’ideologia in mezzo alle altre o un insieme di moralismi adatti solo a complicare la vita delle persone. Infatti non di rado sento dire: “ma perché voi cristiani vi complicate così tanto l’esistenza?”. Chi non coglie la persona di Gesù dietro la fede cristiana ha solo l’impressione di trovarsi in uno dei tanti schemi religiosi di cui bisogna liberarsi per essere liberi. "Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza. Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?". Il bello (anzi il peggio) è proprio questo: avere tutto davanti agli occhi e non accorgerci dell'essenziale: tornare alla persona di Cristo. Tutto il resto sono chiacchiere o perdite di tempo imbellettati di religiosità e fanta-teologie. La conversione a cui ci invita il Vangelo di oggi non ci coinvolge solo personalmente ma ci interroga anche come comunità, come Chiesa. Stiamo costruendo attorno la Sua Persona o attorno delle strategie pastorali, a iniziative, a concetti, a tentativi anche lodevoli in ambito caritativo ma che non sono un modo più forte e decisivo di aggrapparci a Lui. C'è ancora Gesù lì dove tutto parla di cristianesimo? C'è ancora Lui o solo l'ombra delle Sue idee? Ognuno con lealtà deve provare a rispondere senza paura e con molta umiltà.
</p>

<p>
<u>MichaelDavideSemeraro</u> / Convertire... la gloria / In tutto il suo ministero il Signore Gesù non ha risparmiato certo rimproveri ai suoi ascoltatori e, in particolare, a quanti detenevano il potere e ruoli di prestigio, ma quello che oggi risuona è uno tra i più forti: «E come potete credere, voi che ricevete gloria gli uni dagli altri, e non cercate la gloria che viene dall’unico Dio» (Gv 5,44). Siamo chiamati a farci attraversare, da parte a parte, da questo terribile richiamo del Signore che mette a nudo la nostra grande paura di rimanere unicamente con Dio tra le mani e nel cuore. Non è facile capire cosa sia realmente questa «gloria che viene dall’unico Dio» e sarebbe l’unica da desiderare e da cercare con tutto se stessi e a costo della stessa vita. Lo stesso Signore Gesù fa riferimento a Giovanni – il Battista – il quale «era una lampada che arde e risplende» (Gv 5,35). Nella prima lettura, siamo posti di fronte a Mosè che, in certo modo, rifiuta di ricevere una gloria del tutto personale e separata dal resto del popolo, resistendo a una tentazione che, arduo pensarlo e dirlo, gli viene da Dio stesso: «Di te invece farò una grande nazione» (Es 32,10). Dio tenta per mettere alla prova e far venire alla luce ciò che portiamo nel più profondo del nostro stesso cuore. Vi è una sorta di dissidio tra Dio e Mosè, in cui – come in altri passi delle Scritture – l’uomo sembra più “grande” dello stesso suo Signore (cfr. Gn 19). In realtà è un modo con cui il Signore, mettendosi quasi dalla parte sbagliata, aiuta la creatura a tirare fuori il meglio di sé, il più divino di sé: «Perché dovranno dire gli Egiziani: “Con malizia li ha fatti uscire…”» (Es 32,12). Mosè sembra far leva sull’amor proprio di Dio, sul suo senso d’onore e di gloria davanti agli estranei per muoverlo a compassione e a pietà per quel «popolo che hai fatto uscire» ( 32,11). Il Signore dice che è stato Mosè a far uscire il popolo (32,7) e Mosè ribadisce che è stato Dio a farlo uscire. In questa sottile, ma fortissima tensione nel glorificare l’altro, in realtà non si fa che dire profondamente che l’uscita del popolo dall’Egitto è il frutto di una sinergia tra il Signore e Mosè, tra il Creatore e la creatura. Per questo, ogni nostra Pasqua e ogni autentica esperienza di salvezza non è che una riprova e una rinnovata manifestazione non della sola forza di Dio, ma anche della stessa nostra debolezza, che si manifesta come punto di appoggio per la divina energia. Per questo, la grande conversione è la capacità di non avere bisogno continuamente di un «vitello di metallo fuso» (Es 32,8) a cui dare gloria sperando di riceverne. Si tratta invece di entrare in una logica nuova – quella dell’evangelo – in cui la gloria sta solo e proprio nel fatto di essere «mandato» (Gv 5,36) a compiere qualcosa che è già una ricompensa. La logica del mondo istituisce continuamente una sorta di rapporto inverso tra la “mia” gloria che sarà più grande e visibile quanto minore sarà la “sua” gloria. La logica del Vangelo è completamente diversa, in quanto la gloria non è ciò che si sottrae all’altro, ma ciò che si condivide con l’altro come una luce e un fuoco che, se uniti, non diminuiscono, ma diventano più luminosi e più ardenti. Difficile conversione, difficile cammino che l’evangelista Giovanni non esita a dispiegare in tutta la sua profondità, identificando la Gloria con la Croce, il Glorificato con l’Innalzato-Crocifisso. Sembra proprio che non ci sia altra via se non quella di resistere persino a Dio per lasciare che egli agisca in verità, e fino in fondo, dentro di noi e perché sia l’«unico» in cui ritroviamo tutto, tutti… noi stessi!
</p>

<p>
<u>RobertoPasolini</u> / Testimonianza / La parola di Dio racchiusa nelle Scritture di oggi ci mette a confronto con uno dei momenti più difficili della storia di Israele. Durante l’Esodo, proprio mentre Mosè si trova sul monte a ricevere il segno di un’eterna alleanza con il Signore Dio, il popolo sembra incapace di tollerare l’attesa, scivolando nella più dolorosa forma di impazienza. La reazione di Dio è immediata e coinvolge subito il suo fidato servo: «Va’, scendi, perché il tuo popolo, che hai fatto uscire dalla terra d’Egitto, si è pervertito. Non hanno tardato ad allontanarsi dalla via che io avevo loro indicato!» (Es 32,7-8). Il peccato di perversione, per cui Israele viene giudicato e condannato, viene descritto con lucidità dalla voce stessa di Dio, il quale spiega a Mosè che, pur rimanendo fermo alle falde del monte Sinai, il popolo ha spostato il cuore da quell’attenzione e da quella disponibilità che definiscono il cammino della fede. Il segno più (che) eloquente di questo allontanamento è la volontà temeraria di farsi un segno tangibile per essere autorizzati ad andare dove si vuole, anziché dove una voce chiede di avventurarsi con fiducia: «Si sono fatti un vitello di metallo fuso, poi gli si sono prostràti dinanzi, gli hanno offerto sacrifici e hanno detto: “Ecco il tuo Dio, Israele, colui che ti ha fatto uscire dalla terra d’Egitto”» (Es 32,8-9). Saremmo molto ingenui nel pensare che l’episodio del vitello d’oro non dica anche la difficoltà in cui tutti cadiamo, ogni volta che dobbiamo attraversare il deserto della vita senza poter disporre di segni chiari e inequivocabili circa il cammino da seguire. La tentazione di avere qualche riferimento da poter guardare e toccare, per essere rassicurati sul buon esito del viaggio, può esprimersi in tante forme, tutte però accomunate dalla pretesa di poter disporre della nostra attenzione profonda. Non di rado, nei momenti in cui ci scopriamo capaci di attaccamenti così inadeguati alla nostra statura, umana e spirituale, percepiamo sopra di noi la presenza di un giudizio molto negativo, che il racconto dell’Esodo non esita ad attribuire allo stesso Dio, il quale parlando con Mosè lascia sfogare tutto il suo cuore: «Ora lascia che la mia ira si accenda contro di loro e li divori. Di te invece farò una grande nazione» (Es 32,10). Mosè non concede a Dio il suo consenso e si rifiuta di allontanarsi da quel popolo che, invece, ha saputo già prendere le distanze da lui. Senza preoccuparsi della propria immagine, Mosè cerca di salvaguardare l’onore dell’Altissimo, perché non sia vanificata dalla «dura cervice» (32,9) del popolo la sua iniziativa di elezione e la sua opera di salvezza: «Perché, Signore, si accenderà la tua ira contro il tuo popolo, che hai fatto uscire dalla terra d’Egitto con grande forza e con mano potente?» (Es 32,11). Mosè non accetta di diventare, come Abramo, il punto di origine di «una grande nazione», ma, proprio come lui, si fa intercessore premuroso del popolo «sulla breccia davanti» (Sal 105,23) a Dio: «Ricordati di Abramo, di Isacco, di Israele, tuoi servi, ai quali hai giurato per te stesso» (32,13). La solidarietà con un popolo meritevole d’ira, e invece fatto oggetto di amore, si spinge fino a rivelare un Dio capace di non testimoniare solo se stesso, ma anche la «verità» (Gv 5,33) del nostro essere in relazione con lui: «Il Signore si pentì del male che aveva minacciato di fare al suo popolo» (Es 32,14). Il Signore Gesù, nel Vangelo, sembra raccogliere e approfondire i sentimenti di Mosè, rinnovando in modo singolare il valore della sua intercessione: «Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza» (Gv 5,45). Gesù non ha timore di riconoscere come la sua esistenza sia posta dentro una fitta trama di relazioni, per poter liberamente dichiarare che l’unica verità che conta – e che resta – è solo la testimonianza di una comunione che siamo disposti a scegliere e ad assumere fino in fondo: «Se fossi io a testimoniare di me stesso, la mia testimonianza non sarebbe vera. C’è un altro che dà testimonianza di me, e so che la testimonianza che egli dà di me è vera» (Gv 5,31-32).
</p>

<p>
<u>HomilyVoice-21</u> / PRIMA LETTURA Ricòrdati di Abramo, di Isacco, di Israele, tuoi servi, ai quali hai giurato per te stesso e hai detto:  “Renderò la vostra posterità numerosa come le stelle del cielo, e tutta questa terra, di cui ho parlato, la darò ai tuoi discendenti e la possederanno per sempre Il Signore conosce tutte le vie degli uomini. Le conosce dall’eternità. Nulla è nascosto ai suoi occhi. Ecco come il Salmo rivela questa purissima verità sull’onniscienza del Signore, del Dio e Creatore dell’uomo. Signore, tu mi scruti e mi conosci, tu conosci quando mi siedo e quando mi alzo, intendi da lontano i miei pensieri, osservi il mio cammino e il mio riposo, ti sono note tutte le mie vie. La mia parola non è ancora sulla lingua ed ecco, Signore, già la conosci tutta. Alle spalle e di fronte mi circondi e poni su di me la tua mano. Meravigliosa per me la tua conoscenza, troppo alta, per me inaccessibile. Dove andare lontano dal tuo spirito? Dove fuggire dalla tua presenza? Se salgo in cielo, là tu sei; se scendo negli inferi, eccoti. Se prendo le ali dell’aurora per abitare all’estremità del mare, anche là mi guida la tua mano e mi afferra la tua destra. Se dico: «Almeno le tenebre mi avvolgano e la luce intorno a me sia notte», nemmeno le tenebre per te sono tenebre e la notte è luminosa come il giorno; per te le tenebre sono come luce. Sei tu che hai formato i miei reni e mi hai tessuto nel grembo di mia madre. Io ti rendo grazie: hai fatto di me una meraviglia stupenda; meravigliose sono le tue opere, le riconosce pienamente l’anima mia. Non ti erano nascoste le mie ossa quando venivo formato nel segreto, ricamato nelle profondità della terra. Ancora informe mi hanno visto i tuoi occhi; erano tutti scritti nel tuo libro i giorni che furono fissati quando ancora non ne esisteva uno. Quanto profondi per me i tuoi pensieri, quanto grande il loro numero, o Dio! Se volessi contarli, sono più della sabbia. Mi risveglio e sono ancora con te. Se tu, Dio, uccidessi i malvagi!  Scrutami, o Dio, e conosci il mio cuore, provami e conosci i miei pensieri; vedi se percorro una via di dolore e guidami per una via di eternità (Sal 139,1-24).  Il Signore da questa sua eterna onniscienza opera e agisce. L’onniscienza però è sempre governata dalla sua eterna sapienza.  Non possiamo noi comprendere il mistero della storia se ignoriamo la verità del nostro Dio e Signore. Il nostro Dio, Creatore, Signore è più che un medico. Egli è sempre piegato su un uomo, da Lui fatto a sua immagine, che sempre si rifiuta o per stoltezza o per malvagità di vivere secondo la verità della sua umanità.  Il nostro Dio è piegato su un uomo che proprio non vuole essere uomo. Questo è l’altro grande mistero della storia: il mistero dell’iniquità che sovrasta questa mirabile creatura. Ecco cosa rivela il Salmo del nostro Dio, Creatore, Signore: Benedici il Signore, anima mia, quanto è in me benedica il suo santo nome. Benedici il Signore, anima mia, non dimenticare tutti i suoi benefici.  Egli perdona tutte le tue colpe, guarisce tutte le tue infermità, salva dalla fossa la tua vita, ti circonda di bontà e misericordia, sazia di beni la tua vecchiaia, si rinnova come aquila la tua giovinezza. Il Signore compie cose giuste, difende i diritti di tutti gli oppressi. Ha fatto conoscere a Mosè le sue vie, le sue opere ai figli d’Israele.  Misericordioso e pietoso è il Signore, lento all’ira e grande nell’amore. Non è in lite per sempre, non rimane adirato in eterno. Non ci tratta secondo i nostri peccati e non ci ripaga secondo le nostre colpe. Perché quanto il cielo è alto sulla terra, così la sua misericordia è potente su quelli che lo temono; quanto dista l’oriente dall’occidente, così egli allontana da noi le nostre colpe. Come è tenero un padre verso i figli, così il Signore è tenero verso quelli che lo temono, perché egli sa bene di che siamo plasmati, ricorda che noi siamo polvere. L’uomo: come l’erba sono i suoi giorni! Come un fiore di campo, così egli fiorisce. Se un vento lo investe, non è più, né più lo riconosce la sua dimora. Ma l’amore del Signore è da sempre, per sempre su quelli che lo temono, e la sua giustizia per i figli dei figli, per quelli che custodiscono la sua alleanza e ricordano i suoi precetti per osservarli. Il Signore ha posto il suo trono nei cieli e il suo regno domina l’universo. Benedite il Signore, angeli suoi, potenti esecutori dei suoi comandi, attenti alla voce della sua parola. Benedite il Signore, voi tutte sue schiere, suoi ministri, che eseguite la sua volontà. Benedite il Signore, voi tutte opere sue, in tutti i luoghi del suo dominio. Benedici il Signore, anima mia (Sal 103,1-22).  Mistero di onniscienza, mistero di sapienza, mistero di misericordia, mistero di salvezza e di redenzione, mistero però anche di iniquità e di non volontà di camminare con il Signore. Ma c’è un altro mistero sul quale urge fare potentissima luce. Prima però occorre conoscere quanto è accaduto ai piedi della Santa Montagna del Sinai.  LEGGIAMO Es 32,7-14 Allora il Signore disse a Mosè: «Va’, scendi, perché il tuo popolo, che hai fatto uscire dalla terra d’Egitto, si è pervertito.  Non hanno tardato ad allontanarsi dalla via che io avevo loro indicato! Si sono fatti un vitello di metallo fuso, poi gli si sono prostrati dinanzi, gli hanno offerto sacrifici e hanno detto: “Ecco il tuo Dio, Israele, colui che ti ha fatto uscire dalla terra d’Egitto”».  Il Signore disse inoltre a Mosè: «Ho osservato questo popolo: ecco, è un popolo dalla dura cervice. Ora lascia che la mia ira si accenda contro di loro e li divori. Di te invece farò una grande nazione». Mosè allora supplicò il Signore, suo Dio, e disse: «Perché, Signore, si accenderà la tua ira contro il tuo popolo, che hai fatto uscire dalla terra d’Egitto con grande forza e con mano potente?  Perché dovranno dire gli Egiziani: “Con malizia li ha fatti uscire, per farli perire tra le montagne e farli sparire dalla terra”? Desisti dall’ardore della tua ira e abbandona il proposito di fare del male al tuo popolo.  Ricòrdati di Abramo, di Isacco, di Israele, tuoi servi, ai quali hai giurato per te stesso e hai detto: “Renderò la vostra posterità numerosa come le stelle del cielo, e tutta questa terra, di cui ho parlato, la darò ai tuoi discendenti e la possederanno per sempre”». Il Signore si pentì del male che aveva minacciato di fare al suo popolo. Ecco l’altro altissimo mistero che occorre mettere in luce: Dio nella sua opera di salvezza in favore dell’uomo ha bisogno di un assistente, un consigliere, un intercessore, uno che sta attento ad ogni sua parola, decisione, proposito, minaccia e gli suggerisca il bene più grande da fare. Dio può chiamare un uomo, scegliendolo come suo amico e confidente. Ma anche l’uomo può offrirsi a Dio come sua amico e confidente. Ecco come Abramo suggerisce al Signore come agire perché tutti possano credere nella sua somma giustizia: Quegli uomini si alzarono e andarono a contemplare Sòdoma dall’alto, mentre Abramo li accompagnava per congedarli. Il Signore diceva: «Devo io tenere nascosto ad Abramo quello che sto per fare, mentre Abramo dovrà diventare una nazione grande e potente e in lui si diranno benedette tutte le nazioni della terra?  Infatti io l’ho scelto, perché egli obblighi i suoi figli e la sua famiglia dopo di lui a osservare la via del Signore e ad agire con giustizia e diritto, perché il Signore compia per Abramo quanto gli ha promesso».  Disse allora il Signore: «Il grido di Sòdoma e Gomorra è troppo grande e il loro peccato è molto grave. Voglio scendere a vedere se proprio hanno fatto tutto il male di cui è giunto il grido fino a me; lo voglio sapere!». Quegli uomini partirono di là e andarono verso Sòdoma, mentre Abramo stava ancora alla presenza del Signore. Abramo gli si avvicinò e gli disse: «Davvero sterminerai il giusto con l’empio? Forse vi sono cinquanta giusti nella città: davvero li vuoi sopprimere? E non perdonerai a quel luogo per riguardo ai cinquanta giusti che vi si trovano? Lontano da te il far morire il giusto con l’empio, così che il giusto sia trattato come l’empio; lontano da te! Forse il giudice di tutta la terra non praticherà la giustizia?».  Rispose il Signore: «Se a Sòdoma troverò cinquanta giusti nell’ambito della città, per riguardo a loro perdonerò a tutto quel luogo». Abramo riprese e disse: «Vedi come ardisco parlare al mio Signore, io che sono polvere e cenere: forse ai cinquanta giusti ne mancheranno cinque; per questi cinque distruggerai tutta la città?». Rispose: «Non la distruggerò, se ve ne troverò quarantacinque».  Abramo riprese ancora a parlargli e disse: «Forse là se ne troveranno quaranta». Rispose: «Non lo farò, per riguardo a quei quaranta». Riprese: «Non si adiri il mio Signore, se parlo ancora: forse là se ne troveranno trenta». Rispose: «Non lo farò, se ve ne troverò trenta». Riprese: «Vedi come ardisco parlare al mio Signore! Forse là se ne troveranno venti». Rispose: «Non la distruggerò per riguardo a quei venti». Riprese: «Non si adiri il mio Signore, se parlo ancora una volta sola: forse là se ne troveranno dieci». Rispose: «Non la distruggerò per riguardo a quei dieci» (Gen 18,16-32).  Ora conosciamo quanto grande è il mistero dell’uomo, chiamato ad essere vero interlocutore con il suo Signore. Isaia invece vede il Signore in un momento di grande difficoltà e si offre per essere mandato come profeta in mezzo al suo popolo: Nell’anno in cui morì il re Ozia, io vidi il Signore seduto su un trono alto ed elevato; i lembi del suo manto riempivano il tempio. Sopra di lui stavano dei serafini; ognuno aveva sei ali: con due si copriva la faccia, con due si copriva i piedi e con due volava.  Proclamavano l’uno all’altro, dicendo: «Santo, santo, santo il Signore degli eserciti! Tutta la terra è piena della sua gloria». Vibravano gli stipiti delle porte al risuonare di quella voce, mentre il tempio si riempiva di fumo. E dissi: «Ohimè! Io sono perduto, perché un uomo dalle labbra impure io sono e in mezzo a un popolo dalle labbra impure io abito; eppure i miei occhi hanno visto il re, il Signore degli eserciti». Allora uno dei serafini volò verso di me; teneva in mano un carbone ardente che aveva preso con le molle dall’altare. Egli mi toccò la bocca e disse: «Ecco, questo ha toccato le tue labbra, perciò è scomparsa la tua colpa e il tuo peccato è espiato». Poi io udii la voce del Signore che diceva: «Chi manderò e chi andrà per noi?». E io risposi: «Eccomi, manda me!» (Is 6,1-8).  Ecco il grande mistero dell’uomo. Lui è chiamato ad essere un sapiente, accorto, intelligente interlocutore con il suo Signore. È questa una missione altissima. Dio manifesta il suo pensiero, il suo proposito, la sua decisione. Il suo interlocutore li vaglia, sempre con la luce della divina sapienza e saggezza. Manifesta al suo Dio il pro e il contra. Il Signore ora potrà agire secondo purissima verità. È come se l’uomo fosse chiamato a verificare se è perfettissimo bene quanto il Signore ha deciso di fare. Dio decide, il suo interlocutore verifica. Poi Lui potrà agire sapendo che il bene è perfetto. Questo ministero oggi è di tutto il corpo di Cristo. Ma oggi quasi tutto il corpo di è sostituito a Dio. Non vuole può essere interlocutore. Vuole invece prendere il posto di Dio. È questa superbia che sta uccidendo l’umanità.  Da interlocutore di Salvezza a strumento di perdizione.  LETTURA DEL  VANGELO Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza.  Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?». La Scrittura Santa – La Legge, i Profeti, i Salmi – è la via perché ogni uomo dell’Antico Testamento giunga alla vera fede in Cristo Gesù. Questa verità è così affermata sia nel Vangelo secondo Luca e sia nel Vangelo secondo Giovanni: Disse loro: «Stolti e lenti di cuore a credere in tutto ciò che hanno detto i profeti! Non bisognava che il Cristo patisse queste sofferenze per entrare nella sua gloria?».  E, cominciando da Mosè e da tutti i profeti, spiegò loro in tutte le Scritture ciò che si riferiva a lui (Lc 24,25-27). «Sono queste le parole che io vi dissi quando ero ancora con voi: bisogna che si compiano tutte le cose scritte su di me nella legge di Mosè, nei Profeti e nei Salmi».  Allora aprì loro la mente per comprendere le Scritture e disse loro: «Così sta scritto: il Cristo patirà e risorgerà dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni.  Ed ecco, io mando su di voi colui che il Padre mio ha promesso; ma voi restate in città, finché non siate rivestiti di potenza dall’alto» (Lc 24,44-49).  Allora entrò anche l’altro discepolo, che era giunto per primo al sepolcro, e vide e credette. Infatti non avevano ancora compreso la Scrittura, che cioè egli doveva risorgere dai morti (Gv 20,8-9). L’Apostolo Pietro nel suo discorso nel giorno di Pentecoste attesta la verità della risurrezione proprio partendo dalla Scrittura. Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso.  Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere. Dice infatti Davide a suo riguardo: Contemplavo sempre il Signore innanzi a me; egli sta alla mia destra, perché io non vacilli.  Per questo si rallegrò il mio cuore ed esultò la mia lingua, e anche la mia carne riposerà nella speranza, perché tu non abbandonerai la mia vita negli inferi né permetterai che il tuo Santo subisca la corruzione. Mi hai fatto conoscere le vie della vita, mi colmerai di gioia con la tua presenza. Fratelli, mi sia lecito dirvi francamente, riguardo al patriarca Davide, che egli morì e fu sepolto e il suo sepolcro è ancora oggi fra noi.  Ma poiché era profeta e sapeva che Dio gli aveva giurato solennemente di far sedere sul suo trono un suo discendente, previde la risurrezione di Cristo e ne parlò: questi non fu abbandonato negli inferi, né la sua carne subì la corruzione (At 2,22-31).  Ecco una verità che fin da subito va messa nel cuore: conoscenza della Scrittura e vita secondo la Scrittura sono una cosa sola, sono inseparabili in eterno. In Dio la sua vita, il suo mistero si fa rivelazione. Nei suoi adoratori la rivelazione deve farsi vita. Solo allora la rivelazione si conosce. Si conosce perché si è fatta nostra vita. Divenuta la rivelazione nostra vita, è necessario che la nostra vita si faccia rivelazione. È allora che saremo a vera immagine e somiglianza del nostro Dio e Signore. Questa verità va applicata ad ogni discepolo di Gesù. Quando un discepolo di Gesù conosce il Vangelo? Lo conosce quando lo trasforma in sua vita. Divenuto il Vangelo sua vita, deve poi la sua vita trasformarsi, divenire vera rivelazione. Come la vita del Padre è la sua Parola, come la vita e la Parola del Padre sono la vita e la Parola di Cristo Gesù, così la vita e la Parola di Cristo Gesù devono divenire la vita e la Parola di ogni suo discepolo. Se questo avviene, il Vangelo è conosciuto dal discepolo di Gesù. Se questo non avviene il Vangelo mai potrà essere conosciuto. Se il Vangelo non è conosciuto, il discepolo di Gesù potrà anche parlare mille anni senza interruzione, dalla sua bocca mai potrà uscire una parola di Vangelo. Lui il Vangelo non lo conosce perché il Vangelo non è divenuto sua vita.  Oggi però si sta andando ben oltre. Si sta dichiarando Vangelo ogni pensiero dell’uomo. È questa oggi l’idolatria che sta distruggendo l’umanità. Stiamo dichiarando il pensiero dell’uomo, pensiero di immoralità, pensiero di idolatria, pensiero di peccato, purissimo Vangelo, purissima volontà di Cristo Gesù. Per molti – nessuno si scandalizzi – oggi Vangelo è l‘omosessualità. Vangelo è il divorzio. Vangelo è l’aborto. Vangelo è l’eutanasia. Vangelo sono le libere unioni. Vangelo è ogni trasgressione del purissimo Vangelo di Gesù Signore. Ecco cosa dice Gesù sulla non conoscenza del suo mistero ai suoi Apostoli nel Cenacolo: Gli disse Tommaso: «Signore, non sappiamo dove vai; come possiamo conoscere la via?». Gli disse Gesù: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto».  Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”?  Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse (Gv 14,5-11).  Anche per molti discepoli di Gesù oggi si compie la profezia del Salmo: Oracolo del peccato nel cuore del malvagio: non c’è paura di Dio davanti ai suoi occhi; perché egli s’illude con se stesso, davanti ai suoi occhi, nel non trovare la sua colpa e odiarla. Le sue parole sono cattiveria e inganno, rifiuta di capire, di compiere il bene. Trama cattiveria nel suo letto, si ostina su vie non buone, non respinge il male (Sal 36,2-5).  Di questa non conoscenza di Dio così parla anche l’Apostolo Paolo: Anch’io, fratelli, quando venni tra voi, non mi presentai ad annunciarvi il mistero di Dio con l’eccellenza della parola o della sapienza. Io ritenni infatti di non sapere altro in mezzo a voi se non Gesù Cristo, e Cristo crocifisso.  Mi presentai a voi nella debolezza e con molto timore e trepidazione. La mia parola e la mia predicazione non si basarono su discorsi persuasivi di sapienza, ma sulla manifestazione dello Spirito e della sua potenza, perché la vostra fede non fosse fondata sulla sapienza umana, ma sulla potenza di Dio. Tra coloro che sono perfetti parliamo, sì, di sapienza, ma di una sapienza che non è di questo mondo, né dei dominatori di questo mondo, che vengono ridotti al nulla. Parliamo invece della sapienza di Dio, che è nel mistero, che è rimasta nascosta e che Dio ha stabilito prima dei secoli per la nostra gloria. Nessuno dei dominatori di questo mondo l’ha conosciuta; se l’avessero conosciuta, non avrebbero crocifisso il Signore della gloria.  Ma, come sta scritto: Quelle cose che occhio non vide, né orecchio udì, né mai entrarono in cuore di uomo, Dio le ha preparate per coloro che lo amano (1Cor 2,1-9).  I Giudei non vivono la Legge di Mosè, mai potranno conoscere Mosè. Se non conoscono Mosè mai potranno giungere alla conoscenza di Cristo Gesù. Si vive Mosè, si conosce Mosè, per la conoscenza di Mosè si conoscerà Cristo Gesù.   LETTURA DEL VANGELO (Gv 5,31-47) Se fossi io a testimoniare di me stesso, la mia testimonianza non sarebbe vera. C’è un altro che dà testimonianza di me, e so che la testimonianza che egli dà di me è vera. Voi avete inviato dei messaggeri a Giovanni ed egli ha dato testimonianza alla verità.  Io non ricevo testimonianza da un uomo; ma vi dico queste cose perché siate salvati. Egli era la lampada che arde e risplende, e voi solo per un momento avete voluto rallegrarvi alla sua luce. Io però ho una testimonianza superiore a quella di Giovanni: le opere che il Padre mi ha dato da compiere, quelle stesse opere che io sto facendo, testimoniano di me che il Padre mi ha mandato.  E anche il Padre, che mi ha mandato, ha dato testimonianza di me. Ma voi non avete mai ascoltato la sua voce né avete mai visto il suo volto, e la sua parola non rimane in voi; infatti non credete a colui che egli ha mandato.  Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita. Io non ricevo gloria dagli uomini. Ma vi conosco: non avete in voi l’amore di Dio. Io sono venuto nel nome del Padre mio e voi non mi accogliete; se un altro venisse nel proprio nome, lo accogliereste.  E come potete credere, voi che ricevete gloria gli uni dagli altri, e non cercate la gloria che viene dall’unico Dio?  Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza. Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?». Gesù oggi costituisce il dato oggettivo della Scrittura, Antico e Nuovo Testamento, come unico e solo metro per conoscere la verità della storia di ogni uomo e anche la sua non verità o falsità. Quale Scrittura diviene vero metro per noi? Solo quella Scrittura che è stata trasformata in nostra vita. Se la Scrittura non è nostra vita, noi non la conosciamo. Se non la conosciamo, manchiamo del metro che dovrà aiutarci a separare la verità della storia dalla sua falsità. Oggi stiamo assistendo a qualcosa di sconvolgente. Si sta interpretando la Scrittura non dal cuore del Padre, non dal cuore di Cristo Gesù Crocifisso, non dal cuore dello Spirito Santo, non dal cuore dei Martiri e dei Confessori della fede, non dal cuore della santità, bensì dal cuore del peccato, della falsità, dell’inganno. Oggi stiamo assistendo alla distruzione della Scrittura operata in nome di una falsa scienza, una falsa antropologia, una falsa cultura, cose tutte orientate e finalizzate alla giustificazione del peccato dell’uomo. Questo significa che mai potremo conoscere la verità dei nostri atti e la loro falsità. Oggi dalla falsità della Scrittura si dichiarano veri i nostri pensieri e i nostri atti falsi. Veramente stiamo per essere sopraffatti dal mistero dell’iniquità e delle tenebre. Se il Signore non interviene con la sua onnipotenza liberatrice, la schiavitù delle tenebre, del peccato e della morte ci terrà incatenati ancora per moltissimi anni. Madre della Divina ed Eterna Verità, vieni presto in nostro soccorso. Il mistero dell’iniquità vuole sommergerci. Le nostre sole forze non bastano. Non basta la nostra buona volontà. Occorre, Madre Santa, un tuo nuovo potente aiuto. Tu verrai, tu interverrai, tu mostrerai la tua onnipotenza di grazia e di luce, e il mistero dell’iniquità sarà sconfitto. Madre di Dio, ti pregiamo: Non tardare. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
