<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-01-18</h1>-->
<h1>DIES-01-18</h1>

<h5>Oremus</h5>

<p>
<ul>
<li>Colui il cui cuore è aperto è capace di ospitare la vita nuova che viene dalla fonte dell'amore di Dio. Fa' che noi ti apparteniamo, Signore. Sì, noi ci allontaniamo talvolta dalla fede e deformiamo i tuoi disegni. Concedici il tuo Spirito. Concedici la grazia di riempire di vino nuovo le botti nuove, cioè di spirito di amore e di misericordia, per aprire nel nostro mondo le vie della giustizia, della solidarietà e della pace.</li>
</ul>
</p>

<p>
<ul>
<li>Signore Gesù, fa' che tutti i rapporti della mia vita abbiano te come centro. Li affido a te, li depongo nelle tue mani, sotto la tua signoria. Armonizzali nel mio rapporto d'amore con te. Ti offro le persone che amo e anche quelle che mi creano difficoltà. Le perdono con il tuo aiuto e ti chiedo, Gesù, di penetrare in ognuno di questi miei rapporti per trasformarlo con la tua presenza. Amen. (Robert Faricy SJ e Luciana Pecoraio)</li>
</ul>
</p>

<p>
<ul>
<li>Signore, vuoi le mie mani per passare questa giornata aiutando i poveri e i malati che hanno bisogno? Signore, oggi ti do le mie mani. Signore, vuoi i miei piedi per passare questa giornata visitando coloro che hanno bisogno di un amico? Signore, oggi ti do i miei piedi. Signore, vuoi la mia voce per passare questa giornata parlando con quelli che hanno bisogno di parole d'amore? Signore, oggi ti do la mia voce. Signore, vuoi il mio cuore per passare questa giornata amando ogni uomo solo perché è un uomo? Signore, oggi ti do il mio cuore. (Madre Teresa di Calcutta)</li>
</ul>
</p>

<p>
<ul>
<li>Che io rimanga in Te / Dio mio, Trinità santa, sii tu la mia dimora, il mio nido, la casa paterna da cui non devo mai uscire. Che io rimanga in te non per qualche istante, o per alcune ore che passeranno, ma in modo permanente. Che io preghi in te, adori te, ami in te, soffra in te, lavori e agisca in te. Rimanga in te per presentarmi a qualunque persona o situazione, per applicarmi a qualsiasi dovere, spingendomi sempre innanzi nelle tue divine profondità. O Signore, fa che ogni giorno più mi inoltri in questo sentiero che mi conduce a te, che mi lasci scivolare su questo pendio, con una fiducia piena di amore. (Beata Elisabetta della Trinità)</li>
</ul>
</p>

<p>
<ul>
<li>Dio mi chiama a rinnovare l'alleanza con Lui ogni giorno: sento questo bisogno di rinnovamento quotidiano? Lascio che il Signore riempia la mia vita col suo vino nuovo o mi accontento dell'acqua? </li>
</ul>
</p>

<p>
<ul>
<li>Sei Tu che fai, e noi siamo tuoi, / giare vuote, che Tu trasformerai. / Ci basta la tua Grazia, la forza del Tuo amore. / Riempi il nostro nulla, quest'acqua in vino nuovo. / Sei Tu che fai, noi siamo tuoi; / trasformaci, oh Signor. / Amen. / (canto liturgico) </li>
</ul>
</p>

<p>
<ul>
<li>Ama il silenzio, è il tuo maestro, vai alla sua scuola. Ti insegnerà a guardare l’icona di Gesù Cristo, e a mettere a fuoco lo sguardo del cuore sul volto di Dio che ti rivela il tuo volto, e quello di ogni uomo. Ama il silenzio, è il tuo maestro, vai alla sua scuola. Ti insegnerà a guardare il volto sfigurato di Gesù Cristo, e a mettere a fuoco lo sguardo del cuore sul volto di Dio che ti guarda nello sguardo dell’uomo affamato, o torturato. Ama il silenzio, è il tuo maestro, vai alla sua scuola. Ti insegnerà a guardare il volto trasfigurato di Gesù Cristo, e a cogliere nel cuore della creazione i riflessi del Creatore, per vedere nello spessore delle cose, la loro vera dimensione interiore, e negli umili gesti di ogni creatura le tracce della Sua bontà. Ama il silenzio, è il tuo maestro, vai alla sua scuola. Ti insegnerà a guardare il volto umano e divino di Colui che è sorgente e termine della nostra storia. Ti insegnerà a vedere spiragli di luce nel mare delle nostre difficoltà, i germi dell’eterno nel nostro breve presente, e il divenire nascosto di ogni vivente. Ama il silenzio, è il tuo maestro, vai alla sua scuola. Ti insegnerà a guardare il vero volto di Dio e dell’uomo, ti darà lo sguardo interiore della fede, che insegna a guardare gli uomini, le loro gioie, e le loro sofferenze, le loro disperazioni, e le loro speranze, tutti i piccoli e grandi avvenimenti della vita, con gli occhi di Gesù Cristo. (Michel Hubaut, ofm.)</li>
</ul>
</p>

<h5>Santorale</h5>

<p>
<a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a><br>
18 gennaio: santi Successo, Paolo e Lucio, vescovi e martiri a Cartagine; santi Cosconio, Zenone e Melanippo, martiri a Nicea, in Bitinia; san Volusiano, vescovo di Tours; santa Prisca; san Deicola, abate e fondatore del monastero di Luxeuil; beata Beatrice II d'Este, monaca; santa Margherita, vergine; san Fazio, pellegrino e penitente; beato Andrea Grego da Peschiera, sacerdote domenicano; beata Cristina Ciccarelli, vergine agostiniana; beata Regina Protmann, vergine, fondatrice delle Suore di Santa Caterina Vergine e Martire; beate Felicita Pricet, Monica Pichery, Carla Lucas e Vittoria Gusteau, martiri; beata Maria Teresa Fasce, badessa del monastero agostiniano di Cascia.
</p>

<h5>Quotes</h5>

<p>
<ul>
<li>Nei periodi più oscuri, molto spesso un piccolo numero di donne e di uomini, sparsi nel mondo, sono stati capaci di rovesciare il corso delle evoluzioni storiche, perché speravano contro ogni speranza. Ciò che sembrava destinato alla disgregazione, è entrato allora nella corrente di un dinamismo nuovo. (Fr. Roger Schutz)</li>
<li>Non cercare di non soffrire né di soffrire di meno, ma di non essere sconvolto dalla sofferenza. La suprema grandezza del cristianesimo viene dal fatto che esso non cerca un rimedio soprannaturale contro la sofferenza, ma un uso soprannaturale della sofferenza. (Simone Weil)</li>
<li>L’ istruzione e la formazione sono le armi più potenti che si possono utilizzare per cambiare il mondo... (Nelson Mandela)</li>
</ul>
</p>

<h5>Poesia</h5>

<h5>Dixit</h5>

<p>
<ul>
<li>In principio Era il Verbo, ma dove? Risponde profondamente l'evangelista: Era presso Dio, nel seno eterno del Padre, nella sua immensità, ma distinto da Lui, e per questo dice: Era presso Dio. Era sussistente, infinito, termine della sua conoscenza ed oggetto della sua compiacenza, indiviso dal Padre, sedente con Lui sul trono eterno e spirante con Lui l'eterno Amore. Per noi che risaliamo dal tempo ai confini eterni, è detto che Egli era, in principio, ma Egli è sempre stato col Padre e lo Spirito Santo, sempre sarà, e nella sua semplicissima eternità è, tutto presente, tutto infinitamente in atto. Quale mistero sublime che dà le vertigini! Per giungere al principio di tutte le cose, debbo percorrere tempi che mi danno l'impressione dell'infinito, la mia povera mente ci si confonde, come si confonde tra le distanze degli astri. Se scavo nella terra a poca profondità, trovo strati geologici che hanno impresso in loro le vestigia del tempo nel quale si formarono, e vi leggo milioni di anni, milioni di secoli. (...) Che cosa formidabile il poter giungere almeno con la mente ai confini del principio di tutto, e scorgervi quell'erat eterno, sfolgorante nella luce attuale, che nella sua immensità semplicissima non conosce né il prima né il dopo! Per giungere a quei confini, dovrei tendere il mio fragile orecchio nello spazio sterminato, per ascoltarvi, portata sulle onde dell'etere, la squilla lontana della prima ora che scoccò con l'immane caos quando il Verbo parlò dalle profondità della potenza di Dio e diffondendo la divina bontà disse: Fiat. (...) Non ti smarrire anima mia, ascolta la voce di Dio nel primo libro della sua Parola: In principio Dio creò il cielo e la terra, e la terra era informe e vuota (Gen 1,2). La terra, la materia, questa era ancora informe e vuota, troppo distante da Dio, quasi che Dio nel crearla la disdegnasse, quasi fosse già il rifiuto di una cosa più bella, il sedimento di una fiumana splendente. Il tempo non ha qui il suo primo quadrante, l'ha più in alto, più in alto, poiché col mondo sensibile Dio creò quello spirituale, e su di esso segnò la prima ora del mondo. Fu simultanea la sua creazione, ma il suo dito divino segnò la prima ora del tempo su di un oceano sfavillante di luce sui cori dei suoi angeli, puri spiriti, completi, sue immagini vive, intelletto ed amore, che per raggiungerlo dovevano solo donargli liberamente per sempre l'intelletto e l'amore, affinché Egli li avesse potuti beatificare colmandoli della luce del suo Verbo e della fiamma del suo Amore. Qui si scorge luminosamente il principio del tempo, qui l'occhio, oltre questo principio, contempla il Verbo che già era, era presso Dio, era Dio. (Dal commento al Vangelo di San Giovanni del Sacerdote Dolindo Ruotolo)</li>
</ul>
</p>

<p>
<ul>
<li>Queste due virtù sono il principio e il fine della vita: la fede è il principio, l'amore il fine. L'unione di tutte e due è Dio stesso, e le altre virtù che conducono l'uomo alla perfezione ne sono una conseguenza. Chi professa la fede non commette il peccato e chi possiede l'amore non può odiare. «Dal frutto si conosce l'albero» (Mt 12, 33): così quelli che fanno professione di appartenere a Cristo si riconosceranno dalle loro opere. Ora non si tratta di fare una professione di fede a parole, ma di perseverare nella pratica della fede fino alla fine. È meglio essere cristiano senza dirlo, che proclamarlo senza esserlo. È cosa buona insegnare, se chi parla pratica ciò che insegna. Uno solo è il maestro, il quale «parla e tutto è fatto» (Sal 32, 9), e anche le opere che egli fece nel silenzio sono degne del Padre. Chi possiede veramente la parola di Gesù è in grado di capire anche il suo silenzio e di giungere così alla perfezione. Egli con la sua parola opererà e con il suo silenzio si farà conoscere. Nulla è nascosto al Signore; anche i nostri segreti sono davanti al suo sguardo. Facciamo dunque ogni cosa nella consapevolezza che egli abita in noi, perché possiamo essere suo tempio e perché egli in noi sia il nostro Dio. Così è di fatto e lo vedremo con i nostri occhi se giustamente lo amiamo. Non illudetevi, fratelli miei; coloro che corrompono le famiglie non erediteranno il regno di Dio (1Cor 6, 9-10). Se coloro che così fecero secondo la carne furono puniti con la morte, quanto più non dovrà essere punito colui che con perversa dottrina corrompe la fede divina, per la quale Gesù Cristo è stato crocifisso? Un uomo macchiatosi di un tale delitto andrà nel fuoco inestinguibile, e così pure chi lo ascolta. Il Signore ha ricevuto sul suo capo un'unzione preziosa, perché si diffondesse nella sua Chiesa il profumo dell'immortalità. Guardatevi dunque dalle pestifere esalazioni del principe di questo mondo, cioè dai suoi errori, perché non vi trascini in schiavitù, lontano dalla vita che vi aspetta. Perché non diventiamo tutti saggi, ricevendo la conoscenza di Dio, che è Gesù Cristo? Perché corriamo stoltamente alla rovina, per l'ignoranza del dono che il Signore ci ha benignamente concesso? Il mio spirito non è che un nulla, ma è associato alla croce, la quale se è scandalo per gli increduli, per noi invece è salvezza e virtù eterna (1Cor 1, 20-23). (Dalla «Lettera agli Efesini» di sant'Ignazio di Antiochia, vescovo e martire)</li>
</ul>
</p>

<h5>DengMingDao</h5>

<p>
Spettro / Nella luce pura sono tutti i colori. / Perciò essa non ha sfumature. / Il colore appare / solo dove l'unicità si rivela. / Quando la luce del sole ci investe direttamente, la sua radiosità è tale da impedirci di distinguere sia le sfumature, sia i particolari della sua fonte. Ma quando la luce colpisce le sottili ali di una libellula, o quando filtra attraverso la foschia della pioggia, persino quando illumina la superficie della nostra pelle, viene polarizzata in milioni di minuscoli arcobaleni. Il mondo è un'esplosione di colori perché miriadi di superfici e di tessuti rifrangono la luce in infinite e sovrapposte dimensioni. Lo stesso vale per il Tao. Allo stato puro, incarna ogni cosa. Quindi, non mostra nulla. Così come la luce pura contiene tutti i colori senza rivelarne nessuno, nel Tao gli albori di ogni vita sono latenti e indifferenziati. Solo quando il Tao entra nel nostro mondo esplode nell'infinito spettro della varietà. Noi diciamo che tutto deve la propria esistenza al Tao: ma ogni cosa è soltanto rifrazione del grande Tao. Una volta mescolata, la luce colorata torna a farsi pura. Per questo chi segue il Tao parla sempre del ritorno: perché riunifica in un insieme tutti gli aspetti della vita e tutte le distinzioni. Nell'unità, le differenze non esistono. Quando la nostra coscienza si riunisce al vero Tao, i colori spariscono e vi è solo luminosità.
</p>

<h5>InFinemDei</h5>

<p>
Con la sera, ancora una volta, noi ci rimettiamo nelle tue mani per renderti grazie per la gioia che ci hai dato durante questa giornata. Se ci sono capitate delle disgrazie, vogliamo associarle alla croce di tuo Figlio Gesù Cristo, in modo tale che il vecchio otre non inacidisca il vino nuovo del suo amore. La luce della tua presenza renda nuova ogni cosa, e ci renda nuovi con te.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
