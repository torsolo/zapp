<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della I Settimana del Tempo di Avvento
</p>

<p>
<u>ANTIFONA1</u> / Ti loderò, Signore, tra le genti, e annuncerò il tuo nome ai miei fratelli. (Sal 17,50; 21.23)
</p>

<p>
<u>LETTURA</u> / <b>Entri il popolo giusto che mantiene la fedeltà</b> / Dal libro del profeta Isaia (Is 26,1-6) / In quel giorno si canterà questo canto nella terra di Giuda: «Abbiamo una città forte; mura e bastioni egli ha posto a salvezza. Aprite le porte: entri una nazione giusta, che si mantiene fedele. La sua volontà è salda; tu le assicurerai la pace, pace perché in te confida. Confidate nel Signore sempre, perché il Signore è una roccia eterna, perché egli ha abbattuto coloro che abitavano in alto, ha rovesciato la città eccelsa, l'ha rovesciata fino a terra, l'ha rasa al suolo. I piedi la calpestano: sono i piedi degli oppressi, i passi dei poveri». / C: Parola di Dio. / A: Rendiamo grazie a Dio.
</p>

<p>
<u>SALMO</u> / (Sal 117) <b>Benedetto colui che viene nel nome del Signore / </b>Rendete grazie al Signore perché è buono, perché il suo amore è per sempre. È meglio rifugiarsi nel Signore che confidare nell'uomo. È meglio rifugiarsi nel Signore che confidare nei potenti. / Apritemi le porte della giustizia: vi entrerò per ringraziare il Signore. È questa la porta del Signore: per essa entrano i giusti. Ti rendo grazie, perché mi hai risposto, perché sei stato la mia salvezza. / Ti preghiamo, Signore: dona la salvezza! Ti preghiamo, Signore: dona la vittoria! Benedetto colui che viene nel nome del Signore. Vi benediciamo dalla casa del Signore. Il Signore è Dio, egli ci illumina.
</p>

<p>
<u>CANTO</u> / Alleluia, Alleluia / Cercate il Signore, mentre si fa trovare, invocatelo, mentre è vicino. (Is 55,6) / Alleluia.
</p>

<p>
<u>VANGELO</u> / <b>Chi fa la volontà del Padre mio, entrerà nel regno dei cieli</b> / Dal Vangelo secondo Matteo (Mt 7,21.24-27) / In quel tempo, Gesù disse ai suoi discepoli: «Non chiunque mi dice: "Signore, Signore", entrerà nel regno dei cieli, ma colui che fa la volontà del Padre mio che è nei cieli. Perciò chiunque ascolta queste mie parole e le mette in pratica, sarà simile a un uomo saggio, che ha costruito la sua casa sulla roccia. Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perché era fondata sulla roccia. Chiunque ascolta queste mie parole e non le mette in pratica, sarà simile a un uomo stolto, che ha costruito la sua casa sulla sabbia. Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande». / C: Parola del Signore. / A: Lode a Te o Cristo.
</p>

<p>
<u>PREGHIERA</u> / Il Padre ha reso Cristo pietra angolare, roccia eterna, sostegno della vita di ogni uomo. Aggrappati alla sua forza, umilmente lo preghiamo dicendo: <b>Noi confidiamo in te, Signore. / </b>Fa' che la tua Chiesa, Signore, radicata profondamente in Cristo, attinga da lui gli insegnamenti per la sua missione nel mondo. Preghiamo: / Illumina, o Signore, i capi dei popoli, perchè con saggezza sappiano costruire l'avvenire del mondo sui valori duraturi della pace e della fratellanza. Preghiamo: / Concedi, o Signore, ai carcerati, ai drogati e a quanti hanno perso la fiducia negli uomini, il coraggio e la fede di ricostruire la loro vita in Cristo, rinnovatore di ogni cosa. Preghiamo: / Dona, o Signore, alla nostra comunità parrocchiale la forza di ricercare la tua volontà anche nelle scelte ordinarie della vita pastorale. Preghiamo: / Fà crollare, o Signore, le illusioni di quanti impostano la loro esistenza sulla vacuità, e dona loro sete e fame dei veri valori. Preghiamo: / Per le vocazioni della nostra diocesi. / Per l'impegno parrocchiale nella catechesi degli adulti. / Ti chiediamo, o Padre, di rafforzare in questo tempo di avvento la nostra fede, perchè essa non vacilli nella prova e nella tentazione, ma diventi più salda e coerente. Per Cristo nostro Signore. Amen.
</p>

<p>
<u>ANTIFONA2</u> / Quello che io vi dico nelle tenebre, ditelo nella luce, quello che ascoltate all’orecchio, annunciatelo dalle terrazze. (Mt 10,27)
</p>

<h3>LECTIO</h3>

<h5>OREMUS</h5>

<p>
Dio di bontà e di misericordia, che ci chiedi di collaborare alla tua opera di salvezza, manda numerosi e santi operai per la tua vigna, perché alla tua Chiesa non manchino mai annunciatori coraggiosi del Vangelo, sacerdoti che ti offrano anche con la vita il sacrificio dell'Eucarestia e che quali segni splendenti di Cristo buon pastore, guidino il tuo popolo sulle strade della carità. Manda il tuo Spirito Santo a rinfrancare il cuore dei giovani, perché abbiano il coraggio di dirti Sì quando li chiami al servizio dei fratelli, la perseveranza nel seguire Gesù anche sulla via della croce e la gioia grande di essere nel mondo testimoni del tuo amore. O Maria, Madre dei sacerdoti, dona a tutti i membri della Chiesa pisana la tua stessa fedeltà per testimoniare a tutti la gioia che nasce dall'incontro con Cristo che vive e regna nei secoli in eterno. Amen. (Giovanni Paolo Benotto)
</p>

<p>
Offriamo in questa giornata la nostra preghiera e le nostre azioni al Signore per tutte le famiglie, perché siano segno di comunione, di fedeltà e di accoglienza della vita. In modo particolare preghiamo perché ci siano nella Chiesa e nel mondo uomini e donne che coltivino l'arte della collaborazione reciproca nell'annuncio e nella testimonianza del Vangelo con il proprio lavoro, servizio o missione. Perché traspaia dalla loro vita che il matrimonio è un vincolo sacro da custodire nell'amore e nella fedeltà.
</p>

<h3>LECTIO</h3>

<h5>EVANGELIZO</h5>

<p>
Beato Columba Marmion (1858-1923) abate / Ex fide vivit / La fede, fondamento della nostra vita interiore / La fede è una virtù fondamentale. (...) In noi la fede è l'inizio, il fondamento, la radice della vita di figlio di Dio. (...) Se la fede è richiesta per svegliare la vita soprannaturale, è necessaria ancora per assicurarne la crescita e lo sviluppo. La fede è davvero il fondamento e la radice della vita interiore. In una costruzione, quale è la ragione delle fondazioni? Non solo permettono di cominciare la costruzione, ma non dipende da loro ogni momento la stabilità, l'equilibrio, la durata stessa dell'edificio? Così è della fede in ogni esistenza cristiana. Solo l'insieme solido delle convinzioni rafforza la speranza, dà vigore alla carità e permette alla preghiera di levarsi a Dio. Al momento della prova, come nel corso della normale esistenza, da dove ci viene l'appoggio costante, da dove riceviamo la motivazione alle azioni più efficaci, se non dalla fede? Perciò san Paolo chiedeva ai Colossesi di restare "fondati e fermi nella fede" (Col 1,23). (...) Tale è l'importanza primordiale delle certezze della fede. Non smette di manifestarsi la loro influenza: nobilitano l'esistenza e fortificano l'anima; grazie a loro, il cristiano (...), sotto i colpi delle potenze del male, non dubita mai della vittoria (1Gv 5,4). San Paolo ha voluto racchiudere in una brevissima formula questa dottrina che gli era cara: "Il giusto vive della fede" (Gal 3,2; Rm 1,17; Eb 10,38). Prendiamone la portata eminentemente pratica, poiché, più sarà ferma la nostra fede, più l'intera vita sarà rigenerata, e con essa si consolideranno i legami della nostra adozione divina.
</p>

<h5>DIBRUNO</h5>

<p>
Essa non cadde, perché era fondata sulla roccia (Mt 7,21.24-27) / La nostra casa è fondata in Dio se è fondata nella sua Parola. Se non è fondata nella sua Parola neanche in Dio è fondata ed essa mai potrà avere stabilità eterna. Solo Dio è roccia eterna. Nessun altro è roccia eterna per noi. Essendo Gesù Dio e Figlio di Dio, Lui è stato dato a noi come roccia eterna. Diveniamo un solo corpo con Lui, viviamo per Lui, con Lui, in Lui, obbediamo alla sua Parola ascoltandola e mettendola in pratica, siamo edificati sulla roccia eterna. Poiché nel tempo il corpo di Cristo è visibile ed è la sua Chiesa una, santa, cattolica, apostolica, anche nella Chiesa dobbiamo essere inseriti, ascoltando gli insegnamenti degli Apostoli come Parola di Cristo. / I battezzati sono edificati sul fondamento degli Apostoli e dei Profeti: “Così dunque voi non siete più stranieri né ospiti, ma siete concittadini dei santi e familiari di Dio, edificati sopra il fondamento degli apostoli e dei profeti, avendo come pietra d’angolo lo stesso Cristo Gesù. In lui tutta la costruzione cresce ben ordinata per essere tempio santo nel Signore; in lui anche voi venite edificati insieme per diventare abitazione di Dio per mezzo dello Spirito (Ef 2,19-22). Quanti sono in Cristo e nella Chiesa, come unico e solo fondamento – né Cristo senza la Chiesa, né la Chiesa senza Cristo – sono chiamati a conformarsi a Cristo e a formare il corpo di Cristo che è la Chiesa: “Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,11-16). Se il corpo di Cristo non viene edificato, è segno che siamo tralci separati dalla vera vite. Non produciamo alcun frutto di salvezza. Siamo edificati sulla sabbia. / In quel tempo, Gesù disse ai suoi discepoli: «Non chiunque mi dice: “Signore, Signore”, entrerà nel regno dei cieli, ma colui che fa la volontà del Padre mio che è nei cieli. Perciò chiunque ascolta queste mie parole e le mette in pratica, sarà simile a un uomo saggio, che ha costruito la sua casa sulla roccia. Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perché era fondata sulla roccia. Chiunque ascolta queste mie parole e non le mette in pratica, sarà simile a un uomo stolto, che ha costruito la sua casa sulla sabbia. Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande». / Ecco come vive la vera Chiesa di Cristo Gesù: “Erano perseveranti nell’insegnamento degli apostoli e nella comunione, nello spezzare il pane e nelle preghiere. Un senso di timore era in tutti, e prodigi e segni avvenivano per opera degli apostoli. Tutti i credenti stavano insieme e avevano ogni cosa in comune; vendevano le loro proprietà e sostanze e le dividevano con tutti, secondo il bisogno di ciascuno. Ogni giorno erano perseveranti insieme nel tempio e, spezzando il pane nelle case, prendevano cibo con letizia e semplicità di cuore, lodando Dio e godendo il favore di tutto il popolo. Intanto il Signore ogni giorno aggiungeva alla comunità quelli che erano salvati” (At 2,42-47). Cambiano i tempi, cambiano le modalità storiche, mai potrà cambiare la verità e l’essenza del discepolo di Gesù. Se lui vuole costruire la sua casa sulla roccia eterna che è Dio, la deve costruire sulla roccia incarnata che è Cristo Gesù e insieme sulla roccia visibile del corpo di Cristo che è la Chiesa. Oggi vi è grande disprezzo sia per Cristo e sia per la Chiesa. È segno che molte delle nostre case sono edificate sulla sabbia delle parole degli uomini. Esse non avranno stabilità. Periranno. / Madre della Redenzione, Angeli, Santi, aiutateci a edificarci sulla roccia della Chiesa. 
</p>

<h5>SILVESTRINI</h5>

<p>
Ma colui che fa la volontà del Padre... Il tema dell’odierna celebrazione riassume la correlazione tra fede e opere. Tale correlazione si realizza sempre dall’ascolto della Parola di Dio. Dio-roccia è il fondamento su cui noi dobbiamo costruire. Potremmo costruire una casa senza le fondamenta? Certamente no! Potremmo anche approntare una sorta di fondamenta e costruirci sopra, ma poi quella casa si sbriciolerà o crollerà. Dall’altra parte, il verbalismo religioso, sia individuale che comunitario o liturgico, diventa una pia illusione, se non è convalidato dalla propria vita operosa e impegnata. Si può notare qui la differenza tra gli uomini che sono dediti con affanno all’attività e la vita composta del cristiano autentico che nell’impegno di attività nel mondo, non perde i contatti con il fondamento divino. Nella seconda lettura si ribadisce il fondamento su cui costruire la propria vita. Il Signore ha un metro diverso dal nostro: egli capovolge tutti i nostri valori umani, i principi terreni ed egoistici. Per un popolo abituato alle sabbie del deserto, la roccia salda è un’immagine plastica, suggestiva. E questa roccia è Cristo, pietra angolare su cui il Padre vuole costruire la «città forte». Il salmo 117 è tipicamente messianico e per gli ebrei al centro di questo, come degli altri salmi, c’è il popolo di Israele con la sua storia, per noi la lettura è cristocentrica. Come Israele, Cristo è stato circondato dai nemici ma, confidando nel Padre, tali nemici sono stati sconfitti. Anche noi, uniti al Padre nel Figlio, possiamo sconfiggere i nostri nemici che non stanno fuori, ma dentro di noi. Ascoltiamo le parole ma mettiamole anche in pratica.
</p>

<p>
<u>LOYOLA2021</u> / Costruisco la mia casa, Signore, muovendo le mie mani con le tue, poggiando i miei passi sopra i tuoi, chiedendo a te la Sapienza. Perché ogni movimento fatto tenendoti al centro è movimento creatore di vita. Ogni passo compiuto nel tuo nome un passo verso la verità. Ciascun desiderio posto nel tuo cuore è fonte di pienezza. Ti chiedo, allora, di insegnarmi il silenzio e la pazienza: il silenzio, perché ci sia nel mio cuore posto per le tue parole, fondamenta di questa casa; la pazienza, perché io sappia muovermi sul tuo tempo, fertile ritmo di vita piena. Allora, quando col cuore vuoto perché pronto a riempirsi, la mente quieta perché non pre-occupata, le mani libere perché pronte a servire arriverò davanti al luogo in cui mi chiami a costruire la mia casa, solo allora sarò certa: fondata in te, la mia vita sarà piena; costruita con le mani sulle tue mani, la mia casa sarà salda. Con le mani sulle tue mani scaverò per fondare in te la mia vita. Perché quando il mio cuore non basterà, tu lo allargherai; quando la mia mente vacillerà, tu la sosterrai; quando le mie mani esiteranno, tu le terrai. / In quale luogo ti senti chiamato a costruire la tua casa? Quali fondamenta si sono dimostrate false sicurezze? In quale occasione hai riconosciuto in chi avevi accanto le mani del Signore? (Verena M.)
</p>

<p>
<u>LettureBose</u> / Si affrettarono a ciò che era estraneo alla loro natura / Se uno cammina in questa vita con noncuranza e indolenza, senza fare attenzione, e non rigetta di sua propria volontà ogni mondano desiderio e non volge ogni suo desiderio a cercare soltanto il Signore, viene ferito dalle spine e dagli arbusti di questo mondo ... Che cosa può fare Dio a chi di sua propria volontà si consegna al mondo e si lascia illudere e ingannare dai suoi piaceri e da inquietudini materiali? Dio accorda il suo aiuto a chi si allontana dai piaceri terreni e dalle abitudini di un tempo, a chi fa violenza al proprio pensiero trascinandolo in ogni momento verso il Signore, rinnega se stesso (Lc 9,23) e cerca soltanto il Signore. Dio protegge chi si pone al sicuro ovunque sfuggendo alle reti e ai lacci della selva del mondo, chi lavora alla propria salvezza con timore e tremore (Fil 2,12) e attraversa le reti, i lacci e le concupiscenze di questo mondo con ogni cautela, cerca l'aiuto del Signore e spera di essere salvato, per grazia, dalla sua misericordia. Vedi, le cinque vergini sapienti (Mt 25,1-13) furono vigilanti e si affrettarono a ciò che era estraneo alla loro natura accogliendo nei vasi del loro cuore l' olio, cioè la grazia dello Spirito che viene dall'alto, ecosì poterono entrare con lo sposo nella sala delle nozze del cielo. Le altre, invece, le stolte, chiuse nella loro natura, non vegliarono né si adoperarono per ricevere nei loro vasi l'olio di esultanza (Sal 44 [45],8), poiché erano ancora nella carne, ma per così dire sprofondarono nel sonno a motivo della loro negligenza, leggerezza, pigrizia, ignoranza o forse anche per presunzione di giustizia. Per questo furono escluse dalla sala nuziale del Regno, perché non potevano essere gradite allo sposo celeste. Prigioniere di vincoli mondani e di un qualche amore terreno, non donarono allo sposo celeste tutto il loro amore e la loro passione, né si diedero pensiero dell'olio. E infatti le anime che cercano ciò che è estraneo alla loro natura, la santificazione dello Spirito (2Ts 2,13; 1Pt 1,2), vincolano tutto il loro amore al Signore, in lui camminano (Col 2,6), in lui pregano, in lui pensano, a tutto rinunciando. Per questo sono giudicate degne di ricevere l'olio della grazia celeste e possono così passare attraverso questo mondo senza vacillare e possono piacere in tutto allo sposo spirituale. Le anime che si attengono alla loro natura, infatti, si trascinano sulla terra con i loro pensieri, pensano alle cose della terra, il loro cuore dimora sulla terra e giacciono nell'illusione di appartenere allo sposo e di essere adorne della giustificazione della carne, ma non sono state generate dall'alto (Gv 3,3), dallo Spirito, poiché non hanno ricevuto l'olio di esultanza. (Pseudo-Macario, Omelie 4,5-6)
</p>

<h5>FEGF</h5>

<p>
«Non chiunque mi dice: ‘Signore, Signore’… ma colui che fa la volontà del Padre mio» di Santa Teresa Benedetta della Croce nel ventesimo secolo / «Sia fatta la tua volontà». Occorre che questo atto di abbandono, considerato in tutta la sua pienezza, sia la regola della vita cristiana. Deve reggere la giornata, dal mattino alla sera, il corso dell’anno, la vita intera. Tale deve essere l’unica preoccupazione del cristiano; tutte le altre sono assunte dal Signore, ma questa rimane nostra fino al nostro ultimo giorno. È questo un fatto obiettivo; non siamo mai definitivamente assicurati di trovarci sempre sulle vie del Signore… All’inizio della vita spirituale, quando abbiamo appena iniziato a lasciarci guidare da Dio, sentiamo, forte e ferma, la sua mano che ci guida; vediamo chiaramente ciò che dobbiamo fare e ciò che dobbiamo lasciare. Ma non sarà sempre lo stesso. Chi appartiene a Cristo deve assumere tutta la vita di Cristo. Deve maturare fino a giungere all’età adulta di Cristo e, un giorno, deve cominciare la sua via crucis… Così unito a Cristo, il cristiano tiene duro, persino nella notte oscura… Per questo, ancora, e proprio nel cuore della notte più oscura, «sia fatta la tua volontà».
</p>

<h5>FEGF</h5>

<p>
«Per entrare nel regno dei cieli, bisogna fare la volontà del Padre mio» di Cardinale John Henry Newman nel diciannovesimo secolo / Anno dopo anno, il tempo trascorre in silenzio; la venuta di Cristo si fa sempre più vicina. Se soltanto potessimo avvicinarci a lui, come egli si avvicina alla terra! O fratelli miei, pregatelo affinché vi dia il coraggio di cercarlo in tutta sincerità. Pregatelo perché vi renda ardenti… Pregatelo affinché vi dia ciò che la Scrittura chiama «un cuore buono e onesto», o «un cuore perfetto» (Lc 8,15), e, senza aspettare, cominciate subito ad obbedirgli con il cuore disposto al meglio. L’obbedienza foss’anche minima vale più del non obbedire… Dovete cercare il suo volto (Sal 27,8); l’obbedienza è l’unico modo di cercarlo. Tutti i nostri doveri sono obbedienza… Fare ciò che egli domanda, questo è obbedirgli. E obbedirgli è avvicinarsi a lui. Ogni atto di obbedienza ci avvicina a lui che, malgrado le apparenze, non è lontano bensì vicinissimo dietro la realtà materiale nella quale viviamo; la terra e il cielo sono soltanto un velo fra lui e noi; verrà il giorno in cui egli strapperà questo velo e si mostrerà a noi. E allora a seconda del modo in cui l’abbiamo aspettato, ci ricompenserà. Se l’abbiamo dimenticato, non ci riconoscerà; invece, «beati quei servi che il padrone al suo ritorno troverà ancora svegli» (Lc 12,37). Tale sia la sorte di ognuno di noi! È difficile giungere a questo, ma non giungervi è affliggente. La vita è breve, la morte è certa, e il mondo che viene è eterno.
</p>

<h3>LECTIO</h3>

<h5>HOMILY</h5>

<p>
PRIMA LETTURA<br>
Oggi il profeta Isaia ci invita a confidare nel Signore sempre, perché il Signore è una roccia eterna. Ma per chi il Signore è roccia eterna? <br>
Il Signore è roccia eterna per quanti ascoltano la sua voce, obbediscono ai suoi Comandamenti e ai suoi Statuti, alle sue Leggi e ai suoi Decreti.<br>
È roccia eterna per chi rimane fedele alla sua alleanza. Nella fedeltà il Signore si prende cura della vita dei suoi giusti.<br>
Ecco come questa verità è rivelata dal Salmo.<br>
“Ti amo, Signore, mia forza, Signore, mia roccia, mia fortezza, mio liberatore, mio Dio, mia rupe, in cui mi rifugio; mio scudo, mia potente salvezza e mio baluardo.<br>
Invoco il Signore, degno di lode, e sarò salvato dai miei nemici.<br>
Mi circondavano flutti di morte, mi travolgevano torrenti infernali; già mi avvolgevano i lacci degli inferi, già mi stringevano agguati mortali.<br>
Nell’angoscia invocai il Signore, nell’angoscia gridai al mio Dio: dal suo tempio ascoltò la mia voce, a lui, ai suoi orecchi, giunse il mio grido. La terra tremò e si scosse; vacillarono le fondamenta dei monti, si scossero perché egli era adirato.<br>
Dalle sue narici saliva fumo, dalla sua bocca un fuoco divorante; da lui sprizzavano carboni ardenti.<br>
Abbassò i cieli e discese, una nube oscura sotto i suoi piedi. Cavalcava un cherubino e volava, si librava sulle ali del vento.<br>
Si avvolgeva di tenebre come di un velo, di acque oscure e di nubi come di una tenda.<br>
 Davanti al suo fulgore passarono le nubi, con grandine e carboni ardenti. Il Signore tuonò dal cielo, l’Altissimo fece udire la sua voce: grandine e carboni ardenti.<br>
Scagliò saette e li disperse, fulminò con folgori e li sconfisse. Allora apparve il fondo del mare, si scoprirono le fondamenta del mondo, per la tua minaccia, Signore, per lo spirare del tuo furore. <br>
Stese la mano dall’alto e mi prese, mi sollevò dalle grandi acque, mi liberò da nemici potenti, da coloro che mi odiavano ed erano più forti di me. <br>
Mi assalirono nel giorno della mia sventura, ma il Signore fu il mio sostegno; mi portò al largo, mi liberò perché mi vuol bene. <br>
Il Signore mi tratta secondo la mia giustizia, mi ripaga secondo l’innocenza delle mie mani, perché ho custodito le vie del Signore, non ho abbandonato come un empio il mio Dio. <br>
I suoi giudizi mi stanno tutti davanti, non ho respinto da me la sua legge; ma integro sono stato con lui e mi sono guardato dalla colpa.<br>
Il Signore mi ha ripagato secondo la mia giustizia, secondo l’innocenza delle mie mani davanti ai suoi occhi (Sal 18,1-25). <br>
Quanti hanno stretto un’alleanza con il loro Signore lo sanno bene: Il loro Dio è per loro custodia e difesa, ma per chi ascolta la sua voce e cammina per le sue vie. <br>
Una città è forte se il Signore fa ad essa da mura e da bastioni. Il Profeta Zaccaria rivela che il Signore si fa muro di fuoco per custodire quanti sono obbediente alla sua voce.<br>
Alzai gli occhi, ed ecco un uomo con una fune in mano per misurare. <br>
Gli domandai: «Dove vai?». Ed egli: «Vado a misurare Gerusalemme per vedere qual è la sua larghezza e qual è la sua lunghezza». <br>
Allora l’angelo che parlava con me uscì e incontrò un altro angelo, che gli disse: «Corri, va’ a parlare a quel giovane e digli: “Gerusalemme sarà priva di mura, per la moltitudine di uomini e di animali che dovrà accogliere. <br>
Io stesso – oracolo del Signore – le farò da muro di fuoco all’intorno e sarò una gloria in mezzo ad essa”» (Zac 2,5-9). 
</p>

<p>
Leggiamo Is 26,1-6<br>
In quel giorno si canterà questo canto nella terra di Giuda: «Abbiamo una città forte; mura e bastioni egli ha posto a salvezza.<br>
Aprite le porte: entri una nazione giusta, che si mantiene fedele.<br>
La sua volontà è salda; tu le assicurerai la pace, pace perché in te confida.<br>
Confidate nel Signore sempre, perché il Signore è una roccia eterna, <br>
perché egli ha abbattuto coloro che abitavano in alto, ha rovesciato la città eccelsa, l’ha rovesciata fino a terra, l’ha rasa al suolo.<br>
I piedi la calpestano: sono i piedi degli oppressi, i passi dei poveri».<br>
Altra verità annunciata dal profeta:<br>
Si deve confidare nel Signore, “perché egli ha abbattuto coloro che abitavano in alto, ha rovesciato la città eccelsa, l’ha rovesciata fino a terra, l’ha rasa al suolo”.<br>
Questa profezia va rettamente compresa.<br>
Il Signore è il Signore della storia. Questa verità è assoluta. Così canta la Vergine Maria nel suo Magnificat:<br>
«L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva.<br>
D’ora in poi tutte le generazioni mi chiameranno beata. Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono.<br>
Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote.<br>
Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre» (Lc 1,46-55). <br>
La Signoria del Signore è governata dalla sua divina ed eterna sapienza. Nella storia Lui la esercita sempre in vista del pentimento e del ritorno a Lui di ogni uomo.<br>
Questa Signoria universale, divina, eterna, immortale, perenne, il Signore la può esercitare in molti modi, secondo varie forme.<br>
La esercita anche non vivendo più per il suo popolo come roccia eterna, perché il popolo sperimenti il suo nulla, smetta di adorare gli idoli e ritorni al suo Dio e Signore.<br>
Questo esercizio della Signoria di Dio così è cantato nel Canto di Mosè.<br>
“Udite, o cieli: io voglio parlare. Ascolti la terra le parole della mia bocca! corra come pioggia la mia dottrina, stilli come rugiada il mio dire; come pioggia leggera sul verde, come scroscio sull'erba.<br>
Voglio proclamare il nome del Signore: magnificate il nostro Dio! Egli è la Roccia: perfette le sue opere, giustizia tutte le sue vie; è un Dio fedele e senza malizia, egli è giusto e retto.<br>
Hanno sacrificato a dèmoni che non sono Dio, a dèi che non conoscevano, nuovi, venuti da poco, che i vostri padri non avevano temuto.<br>
La Roccia, che ti ha generato, tu hai trascurato; hai dimenticato il Dio che ti ha procreato! Ma il Signore ha visto e ha disdegnato con ira i suoi figli e le sue figlie.<br>
Ha detto: “Io nasconderò loro il mio volto; vedrò quale sarà la loro fine. Sono una generazione perfida, sono figli infedeli.<br>
Mi resero geloso con ciò che non è Dio, mi irritarono con i loro idoli vani; io li renderò gelosi con uno che non è popolo, li irriterò con una nazione stolta.<br>
Un fuoco si è acceso nella mia collera e brucerà fino alla profondità degl’inferi; divorerà la terra e il suo prodotto e incendierà le radici dei monti. Accumulerò sopra di loro i malanni; le mie frecce esaurirò contro di loro. <br>
Come può un uomo solo inseguirne mille o due soli metterne in fuga diecimila? Non è forse perché la loro Roccia li ha venduti, il Signore li ha consegnati?<br>
Perché la loro roccia non è come la nostra e i nostri nemici ne sono giudici. La loro vite è dal ceppo di Sòdoma, dalle piantagioni di Gomorra. La loro uva è velenosa, ha grappoli amari.<br>
Tossico di serpenti è il loro vino, micidiale veleno di vipere. Non è questo nascosto presso di me, sigillato nei miei forzieri?<br>
Mia sarà la vendetta e il castigo, quando vacillerà il loro piede! Sì, vicino è il giorno della loro rovina e il loro destino si affretta a venire.<br>
Perché il Signore farà giustizia al suo popolo e dei suoi servi avrà compassione; quando vedrà che ogni forza è svanita e non è rimasto né schiavo né libero (Cfr. Dt 32,1-43). <br>
Quando siamo nella Parola, quando obbediamo ai Comandamenti del nostro Dio, quando osserviamo i suoi Statuti e le sue Leggi, realmente il Signore è roccia eterna per noi, roccia di salvezza e di benedizione.<br>
Quando usciamo dall’obbedienza alla sua Parola, il Signore rimane sempre roccia eterna, ma può operare solo per la nostra conversione.<br>
Non potrà essere per noi muro di difesa, baluardo che ci protegge, perché ci siamo ribellati alla sua divina ed eterna volontà.
</p>

<p>
LETTURA DEL VANGELO<br>
Il cristiano deve edificare la sua casa una triplice roccia.<br>
La prima roccia è Cristo Signore. Si costruisce sulla roccia che è Cristo Signore, se ascoltiamo ogni sua Parola e la mettiamo in pratica. <br>
La seconda roccia è la roccia della Chiesa, roccia fondata sul fondamento degli Apostoli e dei profeti, secondo la rivelazione che lo Spirito Santo ci offre per bocca dell’Apostolo Paolo:<br>
Così dunque voi non siete più stranieri né ospiti, ma siete concittadini dei santi e familiari di Dio, <br>
edificati sopra il fondamento degli apostoli e dei profeti, avendo come pietra d’angolo lo stesso Cristo Gesù. <br>
In lui tutta la costruzione cresce ben ordinata per essere tempio santo nel Signore; <br>
in lui anche voi venite edificati insieme per diventare abitazione di Dio per mezzo dello Spirito (Ef 2,19-22). <br>
Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, <br>
per preparare i fratelli a compiere il ministero, allo scopo di edificare il corpo di Cristo, <br>
finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. <br>
Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. <br>
Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. <br>
Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,11-16). <br>
La terza roccia è ogni discepolo di Gesù per ogni altro discepolo di Gesù. Anche questa verità è rivelata dallo Spirito Santo per bocca dell’Apostolo Paolo:<br>
Vi sono diversi carismi, ma uno solo è lo Spirito; vi sono diversi ministeri, ma uno solo è il Signore; vi sono diverse attività, ma uno solo è Dio, che opera tutto in tutti.<br>
A ciascuno è data una manifestazione particolare dello Spirito per il bene comune: a uno infatti, per mezzo dello Spirito, viene dato il linguaggio di sapienza; a un altro invece, dallo stesso Spirito, il linguaggio di conoscenza; <br>
a uno, nello stesso Spirito, la fede; a un altro, nell’unico Spirito, il dono delle guarigioni; a uno il potere dei miracoli; a un altro il dono della profezia; a un altro il dono di discernere gli spiriti; a un altro la varietà delle lingue; a un altro l’interpretazione delle lingue. <br>
Ma tutte queste cose le opera l’unico e medesimo Spirito, distribuendole a ciascuno come vuole.<br>
Come infatti il corpo è uno solo e ha molte membra, e tutte le membra del corpo, pur essendo molte, sono un corpo solo, così anche il Cristo. <br>
Infatti noi tutti siamo stati battezzati mediante un solo Spirito in un solo corpo, Giudei o Greci, schiavi o liberi; e tutti siamo stati dissetati da un solo Spirito.<br>
Ora voi siete corpo di Cristo e, ognuno secondo la propria parte, sue membra. <br>
Alcuni perciò Dio li ha posti nella Chiesa in primo luogo come apostoli, in secondo luogo come profeti, in terzo luogo come maestri; poi ci sono i miracoli, quindi il dono delle guarigioni, di assistere, di governare, di parlare varie lingue. Sono forse tutti apostoli? Tutti profeti? Tutti maestri? Tutti fanno miracoli? <br>
Tutti possiedono il dono delle guarigioni? Tutti parlano lingue? Tutti le interpretano? Desiderate invece intensamente i carismi più grandi” (1Cor 12,1- 31). <br>
Queste tre rocce devono essere per ogni discepolo di Gesù una sola roccia. Mai dovranno divenire tre rocce separate.<br>
Mai il cristiano deve pensare che possa esistere una roccia senza le altre. Insieme le tre rocce si stanno oggi sgretolano. L’unità è essenza della verità. Una verità divisa non è verità.
</p>

<p>
LEGGIAMO IL TESTO DI Mt 7,21.24-27<br>
Non chiunque mi dice: “Signore, Signore”, entrerà nel regno dei cieli, ma colui che fa la volontà del Padre mio che è nei cieli. <br>
Perciò chiunque ascolta queste mie parole e le mette in pratica, sarà simile a un uomo saggio, che ha costruito la sua casa sulla roccia. <br>
Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perché era fondata sulla roccia. <br>
Chiunque ascolta queste mie parole e non le mette in pratica, sarà simile a un uomo stolto, che ha costruito la sua casa sulla sabbia. <br>
Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande».<br>
La triplice roccia sulla quale edificare la nostra casa è Cristo Gesù e la sua Parola, la Chiesa, colonna e sostegno della verità, ogni altro discepolo del Signore.<br>
Ecco come l’Apostolo Pietro insegna ai discepoli di Gesù questa altissima verità.<br>
Allontanate dunque ogni genere di cattiveria e di frode, ipocrisie, gelosie e ogni maldicenza. <br>
Come bambini appena nati desiderate avidamente il genuino latte spirituale, grazie al quale voi possiate crescere verso la salvezza, se davvero avete gustato che buono è il Signore. <br>
Avvicinandovi a lui, pietra viva, rifiutata dagli uomini ma scelta e preziosa davanti a Dio, quali pietre vive siete costruiti anche voi come edificio spirituale, per un sacerdozio santo e per offrire sacrifici spirituali graditi a Dio, mediante Gesù Cristo. <br>
Si legge infatti nella Scrittura: Ecco, io pongo in Sion una pietra d’angolo, scelta, preziosa, e chi crede in essa non resterà deluso.<br>
Onore dunque a voi che credete; ma per quelli che non credono la pietra che i costruttori hanno scartato è diventata pietra d’angolo e sasso d’inciampo, pietra di scandalo.<br>
Essi v’inciampano perché non obbediscono alla Parola. A questo erano destinati. Voi invece siete stirpe eletta, sacerdozio regale, nazione santa, popolo che Dio si è acquistato perché proclami le opere ammirevoli di lui, che vi ha chiamato dalle tenebre alla sua luce meravigliosa. <br>
Un tempo voi eravate non-popolo, ora invece siete popolo di Dio; un tempo eravate esclusi dalla misericordia, ora invece avete ottenuto misericordia (1Pt 2,1-10). <br>
Oggi per molti discepoli di Gesù sta avvenendo un grande distacco, una separazione da questa unica e insieme triplice roccia: Cristo e la Parola, la Chiesa, i cristiani.<br>
Oggi il cristiano è caduto nella tentazione di pensarsi da se stesso, dai suoi pensieri, dalle sue immaginazioni e fantasie religiose<br>
Per questa tentazione vi è una fortissima assuefazione al pensiero del mondo.<br>
Se poi ancora alcuni credono nel fondamento che è Cristo, difficilmente credono anche che Cristo e la sua Parola rimangono indivisibili in eterno.<br>
L’altra tentazione è quella di volere un cristianesimo senza Cristo.<br>
Neanche si conosce la terza tentazione: quella che ci fa pensare cristiani senza il fondamento degli altri cristiani.<br>
Come Cristo è eternamente sul fondamento del Padre, nello Spirito Santo, così la Chiesa deve essere sul fondamento di Cristo, nello Spirito Santo.<br>
È sul fondamento di Cristo nello Spirito Santo, se nello Spirito Santo è sul Fondamento di Pietro e degli Apostoli, non Pietro soltanto, ma di Pietro e degli Apostoli.<br>
Il cristiano poi è chiamato ad essere sul fondamento di ogni altro cristiano, rimanendo però sempre sul fondamento di Pietro e degli Apostoli, della Chiesa, di Cristo e della sua Parola.<br>
Questo triplice fondamento è la nostra roccia di luce, verità, vita, rifugio, riparo, salvezza, redenzione, santificazione.<br>
Come una casa si edifica pietra su pietra, così la Chiesa del Dio vivente si edifica cristiano su cristiano. <br>
Questa verità oggi neanche fa parte della fede del discepolo di Gesù. A volte si parla di comunione, ma intesa come uno “accanto” all’altro.<br>
La vera comunione si realizza quando uno diviene fondamento di verità, luce, grazia, Spirito Santo, amore, giustizia per tutti i suoi fratelli.<br>
Madre della Chiesa, insegna ad ogni cristiano a edificarsi sul fondamento di ogni altro cristiano. È questa la legge della vera crescita in Cristo, nel suo Santo Spirito, nel Padre, nella Chiesa. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
