<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Martedì della VII settimana di Pasqua.
</p>

<p>
<u>ANTIFONA</u> / Io sono il Primo e l’Ultimo, e il Vivente. Ero morto, ma ora vivo per sempre. Alleluia. (Ap 1,17-18)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente e misericordioso, fa’ che lo Spirito Santo venga ad abitare in noi e ci trasformi in tempio della sua gloria. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Conduco a termine la mia corsa e il servizio che mi fu affidato dal Signore Gesù</b> / Dagli Atti degli Apostoli (At 20,17-27) / In quei giorni, da Milèto Paolo mandò a chiamare a Èfeso gli anziani della Chiesa. Quando essi giunsero presso di lui, disse loro: «Voi sapete come mi sono comportato con voi per tutto questo tempo, fin dal primo giorno in cui arrivai in Asia: ho servito il Signore con tutta umiltà, tra le lacrime e le prove che mi hanno procurato le insidie dei Giudei; non mi sono mai tirato indietro da ciò che poteva essere utile, al fine di predicare a voi e di istruirvi, in pubblico e nelle case, testimoniando a Giudei e Greci la conversione a Dio e la fede nel Signore nostro Gesù. Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà. So soltanto che lo Spirito Santo, di città in città, mi attesta che mi attendono catene e tribolazioni. Non ritengo in nessun modo preziosa la mia vita, purché conduca a termine la mia corsa e il servizio che mi fu affidato dal Signore Gesù, di dare testimonianza al vangelo della grazia di Dio. E ora, ecco, io so che non vedrete più il mio volto, voi tutti tra i quali sono passato annunciando il Regno. Per questo attesto solennemente oggi, davanti a voi, che io sono innocente del sangue di tutti, perché non mi sono sottratto al dovere di annunciarvi tutta la volontà di Dio». / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 67) <b>Regni della terra, cantate a Dio</b> / Pioggia abbondante hai riversato, o Dio, la tua esausta eredità tu hai consolidato e in essa ha abitato il tuo popolo, in quella che, nella tua bontà, hai reso sicura per il povero, o Dio. / Di giorno in giorno benedetto il Signore: a noi Dio porta la salvezza. Il nostro Dio è un Dio che salva; al Signore Dio appartengono le porte della morte.
</p>

<p>
<u>ACCLAMATIO</u> / Alleluia, Alleluia / Io pregherò il Padre ed egli vi darà un altro Paràclito perché rimanga con voi per sempre. (Gv 14,16) / Alleluia.
</p>

<p>
<u>VANGELO</u> / <b>Padre, glorifica il Figlio tuo</b> / Dal Vangelo secondo  Giovanni (Gv 17,1-11) / In quel tempo, Gesù, alzàti gli occhi al cielo, disse: «Padre, è venuta l'ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato. Questa è la vita eterna: che conoscano te, l'unico vero Dio, e colui che hai mandato, Gesù Cristo. Io ti ho glorificato sulla terra, compiendo l'opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse. Ho manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, perché le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato. Io prego per loro; non prego per il mondo, ma per coloro che tu mi hai dato, perché sono tuoi. Tutte le cose mie sono tue, e le tue sono mie, e io sono glorificato in loro. Io non sono più nel mondo; essi invece sono nel mondo, e io vengo a te». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / Supplichiamo Dio, Padre onnipotente, che muta la roccia in sorgenti d’acqua, affinché mandi il suo santo Spirito a trasformare il mondo assetato di redenzione. Preghiamo insieme e diciamo: <b>Padre, che tutto rinnovi nel tuo Spirito, ascoltaci.</b> / Guida la tua Chiesa con la forza dello Spirito: libera da ogni timore, sia assidua nella preghiera, sollecita nel servizio, feconda nell’apostolato. Noi ti preghiamo. / Sostieni coloro che hai chiamato a seguire il tuo Figlio nel ministero presbiterale: la loro vita, ricolmata della tua grazia, sia benedizione per i fratelli. Noi ti preghiamo. / Concedi luce e grazia agli uomini del nostro tempo: riconoscano e coltivino i germi di pace che semini nei solchi della storia. Noi ti preghiamo. / Aiutaci ad apprezzare e servire gli anziani: della loro compagnia godano i bambini, del loro consiglio facciano tesoro i giovani, della loro debolezza si prendano cura gli adulti. Noi ti preghiamo. / Illumina e trasforma noi riuniti in assemblea: lo Spirito di Cristo risorto ci doni di riconoscere i segni profetici del nostro tempo e ciascuno renda testimonianza al Vangelo nella realtà in cui vive. Noi ti preghiamo. / Compi per noi, o Padre, la promessa del tuo Figlio: manda il Consolatore, lo Spirito di verità, perché rinnovi la tua Chiesa e stabilisca tra tutti gli uomini il vincolo della pace. Per Cristo nostro Signore.
</p>

<p>
<u>OREMUS2</u> / Gesù ha pregato per coloro che credono in lui, e non per il mondo che lo ha rifiutato con ostinazione. Noi preghiamo con lui Dio, nostro Padre, dicendo: <b>Ascoltaci, o Signore.</b> / Per tutti i ministri della Chiesa impegnati nell'apostolato, perchè come Paolo servano il Signore con fedeltà anche nelle prove e nelle tentazioni del mondo. Preghiamo. / Per coloro che guidano le comunità religiose e i gruppi ecclesiali, perchè non si sottraggano al compito di annunziare ai loro fratelli tutta la volontà di Dio. Preghiamo. / Per coloro che rifiutano il messaggio della grazia di Dio, perchè si convertano e non si espongano al rischio della perdizione. Preghiamo. / Per tutti i credenti che accolgono Gesù come l'inviato del Padre, perchè siano vincitori delle tentazioni di incredulità suscitate dal mondo ostile. Preghiamo. / Per ciascuno di noi, perchè nell'ora della nostra morte possiamo invocare la gloria che Dio ci ha promesso in Cristo, fin dall'eternità. Preghiamo. / Per i seminaristi. Preghiamo. / Per quanti oggi apriranno i loro occhi alla gloria eterna di Dio. Preghiamo. / O Dio nostro Padre, che hai voluto comunicare al Cristo, nel momento della sua offerta sacrificale, la stessa gloria che egli aveva come Figlio prima che il mondo fosse, rendici degni di glorificarti in vita e in morte nel nome di Cristo nostro Signore. Amen.
</p>

<p>
<u>OREMUS3</u> / Il Signore Gesù, durante la sua vita terrena, ha dimostrato particolare predilezione verso i poveri e gli abbandonati. Chiediamogli ora di poterlo imitare, dicendo insieme: <b>Ascoltaci, o Signore.</b> / Tu che hai guarito gi ammalati, accolto i bambini e dato speranza agli oppressi, aiuta la Chiesa ad unire il suo impegno spirituale ad opere concrete di carità apostolica. Preghiamo: / Tu che conosci ciò che vive nel cuore dell'uomo, fa' che tanti giovani che si sono allontanati dalla Chiesa, trovino in pastori paterni e accoglienti una valida risposta alla loro ricerca religiosa. Preghiamo: / Tu che in san Filippo Neri ci dai un esempio di fede gioiosa e premurosa, fa' che siamo lieti di poterti riconoscere e servire nei nostri fratelli più bisognosi. Preghiamo: / Tu che per tanti sei vissuto nel silenzio di Nazaret, aiutaci a trovare nella preghiera il necessario alimento al nostro impegno quotidiano. Preghiamo: / Tu che ami tutto ciò che è bello e armonioso, fa' che attraverso la natura e l'arte, il nostro cuore si avvicini sempre di più a te. Preghiamo: / Per l'oratorio (o il patronato) della nostra parrocchia. / Per i gruppi di volontariato. / O Dio, padre di amore, che vuoi la felicità dei tuoi figli, fa' che sotto la guida dello Spirito Santo diffondiamo sempre attorno a noi gioia e serenità nel tuo nome. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, le preghiere dei tuoi fedeli insieme all’offerta di questo sacrificio, perché mediante il nostro servizio sacerdotale possiamo giungere alla gloria del cielo. Per Cristo nostro Signore. ♦ Guarda, o Padre, il volto del tuo Cristo che ha consegnato se stesso per la redenzione di tutti, perché attraverso di lui, dall’oriente all’occidente, il tuo nome sia glorificato tra le genti, e in ogni luogo sia presentato a te l’unico sacrificio. Per Cristo nostro Signore.
</p>

<p>
<u>PREFAZIO</u> / <b>Nell’attesa della venuta dello Spirito</b> / E’ veramente cosa buona e giusta, che tutte le creature in cielo e sulla terra si uniscano nella tua lode, Dio onnipotente ed eterno, per Cristo tuo Figlio Signore dell’universo. Entrato una volta per sempre nel santuario dei cieli, egli intercede per noi, mediatore e garante della perenne effusione dello Spirito. Pastore e vescovo delle nostre anime, ci chiama alla preghiera unanime, sull’esempio di Maria e degli Apostoli, nell’attesa di una rinnovata Pentecoste. Per questo mistero di santificazione e d’amore, uniti agli angeli e ai santi, cantiamo senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Lo Spirito Santo che il Padre manderà nel mio nome vi insegnerà ogni cosa e vi ricorderà tutto ciò che vi ho detto. Alleluia. (Gv 14,26) ♦ Questa è la vita eterna: che conoscano te, l’unico vero Dio, e colui che hai mandato, Gesù Cristo. Alleluia. (Gv 17,3)
</p>

<p>
<u>GRATIAS</u> / O Padre, che ci hai nutriti con questo sacramento, ascolta la nostra umile preghiera: il memoriale della Pasqua, che Cristo tuo Figlio ci ha comandato di celebrare, ci edifichi sempre nel vincolo della tua carità. Per Cristo nostro Signore. ♦ Padre santo, che ci hai nutriti di Cristo pane vivo, fa’ che il tuo Spirito, operante in questi misteri pasquali, ci guidi alla verità tutta intera, perché con la parola e con le opere edifichiamo la tua Chiesa. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Benedetto XVI papa dal 2005 al 2013 / Enciclica «Spe Salvi» § 41,43 / «Tu gli hai dato potere sopra ogni essere umano perché egli dia la vita eterna a tutti coloro che gli hai dato» / Nel grande Credo della Chiesa la parte centrale, che tratta del mistero di Cristo a partire dalla nascita eterna dal Padre e dalla nascita temporale dalla Vergine Maria per giungere attraverso la croce e la risurrezione fino al suo ritorno, si conclude con le parole: « ...di nuovo verrà nella gloria per giudicare i vivi e i morti ». La prospettiva del Giudizio, già dai primissimi tempi, ha influenzato i cristiani fin nella loro vita quotidiana come criterio secondo cui ordinare la vita presente, come richiamo alla loro coscienza e, al contempo, come speranza nella giustizia di Dio. La fede in Cristo non ha mai guardato solo indietro né mai solo verso l'alto, ma sempre anche in avanti verso l'ora della giustizia che il Signore aveva ripetutamente preannunciato. In Lui, il Crocifisso, la negazione di immagini sbagliate di Dio è portata all'estremo. Ora Dio rivela il suo Volto proprio nella figura del sofferente che condivide la condizione dell'uomo abbandonato da Dio, prendendola su di sé. Questo sofferente innocente è diventato speranza-certezza: Dio c'è, e Dio sa creare la giustizia in un modo che noi non siamo capaci di concepire e che, tuttavia, nella fede possiamo intuire. Sì, esiste la risurrezione della carne. Esiste una giustizia. Esiste la «revoca» della sofferenza passata, la riparazione che ristabilisce il diritto. Per questo la fede nel Giudizio finale è innanzitutto e soprattutto speranza – quella speranza, la cui necessità si è resa evidente proprio negli sconvolgimenti degli ultimi secoli. Io sono convinto che la questione della giustizia costituisce l'argomento essenziale, in ogni caso l'argomento più forte, in favore della fede nella vita eterna. Il bisogno soltanto individuale di un appagamento che in questa vita ci è negato, dell'immortalità dell'amore che attendiamo, è certamente un motivo importante per credere che l'uomo sia fatto per l'eternità; ma solo in collegamento con l'impossibilità che l'ingiustizia della storia sia l'ultima parola, diviene pienamente convincente la necessità del ritorno di Cristo e della nuova vita.
</p>

<p>
<u>EVANGELIZO-21</u> / San Bernardo (1091-1153) monaco cistercense e dottore della Chiesa / Discorsi sul Cantico dei Cantici, n. 27,8-10 / "Io sono glorificato in loro" / "Io e il Padre, dice il Figlio, verremo a lui (cioè all’uomo santo), e faremo dimora presso di lui" (Gv 14,23). Penso che il Profeta non abbia voluto anche lui parlare di un cielo diverso: "Ma tu abiti nel Santo, lode d’Israele!" (Sal 21,4). E l’Apostolo dice chiaramente che Cristo abita per la fede nei nostri cuori (Ef 3,17). Né fa meraviglia se il Signore Gesù abita volentieri in questo cielo che non solo creò con una sola parola, ma si acquistò combattendo e redense con la sua morte. E perciò, anche dopo tanta fatica, dice, esprimendo piuttosto il suo vivo desiderio: "Questo è il mio riposo per sempre, qui abiterò perché l’ho desiderato" (Sal 131,14). E beata colei alla quale viene detto: Vieni, o mia eletta", e porrò in te il mio trono. "Perché ora sei triste, o anima mia, perché su di me gemi?" Pensi che troverai anche tu in te un luogo per il Signore? E quale luogo vi è mai in noi adatto a questa gloria, capace di questa Maestà? Oh, potessi adorare almeno nel luogo dove si posarono i suoi piedi! Chi mi darà di poter baciare almeno le impronte di qualche anima che il Signore abbia scelto a sua eredità? Tuttavia se egli si degna di infondere anche nella mia anima l’unzione della sua misericordia, perché anch’io possa dire: "Ho corso nella via dei tuoi comandamenti, poiché hai dilatato il mio cuore" (Sal 118,32), potrò forse anch’io indicare in me stesso, anche se non un cenacolo grande e tappezzato dove egli possa mettersi a tavola con i suoi discepoli, almeno un posticino dove possa reclinare il capo. (...) È poi necessario che l'anima cresca e si dilati affinché possa contenere Dio. Ora la sua larghezza è in proporzione del suo amore, come dice l’Apostolo: "Dilatatevi nella carità" (2Cor 6,13). Infatti, per quanto l’anima in quanto spirito non abbia affatto quantità, tuttavia la grazia le conferisce ciò che non le dà la natura. (...) La grandezza, dunque, di ciascuna anima si valuta dal grado di carità che possiede, in maniera tale, per esempio, che è grande quando ha una grande carità, piccola quando ne ha poca e se non ne ha affatto è nulla, come dice san Paolo: "Se non ho la carità non sono niente" (1Cor 13,12).
</p>

<p>
<u>DiBruno1</u> / Ho manifestato il tuo nome agli uomini (Gv 17,1-11) / Il Padre e Cristo Gesù, nello Spirito Santo, sono un solo mistero di salvezza. Nessuno può giungere alla conoscenza del Padre senza conoscere Cristo Gesù. È conoscendo Cristo che si conosce il Padre. Cristo si manifesta in tutta la sua verità e il suo amore, e in Lui, con Lui, per Lui conosciamo tutta la verità e la carità del Padre. Quanto Gesù dice di sé in relazione al Padre, anche il cristiano deve dirlo di sé in relazione a Cristo Signore: “In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero»” (Mt 11,25-20). Come il Padre si conosce per Cristo, in Cristo, con Cristo, così anche Cristo Gesù si conosce per mezzo del cristiano, nel cristiano, con il cristiano. Come Gesù manifestava il Padre compiendo la sua volontà, così il cristiano manifesta Cristo, compiendo la sua volontà. Può dire oggi il cristiano: “Nessuno potrà mai conoscere Cristo se non per mezzo di me, per mezzo della mia vita che è manifestazione della sua obbedienza e del suo amore, della sua giustizia e della sua verità?”. Senza la vera conoscenza di Cristo, mai ci potrà essere vera conoscenza del Padre. È questo oggi che sta consumando, più che un cancro, la mente e il cuore di molti discepoli di Gesù: l’allontanamento di Cristo dalla loro vita, con la volontà di presentare un Dio privato dallo scandalo e dalla stoltezza della croce. Così facendo, non solo si agisce in modo contrario a quanto San Paolo ci rivela, ma anche si distrugge lo stesso mistero del vero Dio, che è tutto nel mistero del suo vero Cristo: “Ma quello che è stolto per il mondo, Dio lo ha scelto per confondere i sapienti; quello che è debole per il mondo, Dio lo ha scelto per confondere i forti; quello che è ignobile e disprezzato per il mondo, quello che è nulla, Dio lo ha scelto per ridurre al nulla le cose che sono, perché nessuno possa vantarsi di fronte a Dio. Grazie a lui voi siete in Cristo Gesù, il quale per noi è diventato sapienza per opera di Dio, giustizia, santificazione e redenzione, perché, come sta scritto, chi si vanta, si vanti nel Signore. Anch’io, fratelli, quando venni tra voi, non mi presentai ad annunciarvi il mistero di Dio con l’eccellenza della parola o della sapienza. Io ritenni infatti di non sapere altro in mezzo a voi se non Gesù Cristo, e Cristo crocifisso. Mi presentai a voi nella debolezza e con molto timore e trepidazione. La mia parola e la mia predicazione non si basarono su discorsi persuasivi di sapienza, ma sulla manifestazione dello Spirito e della sua potenza, perché la vostra fede non fosse fondata sulla sapienza umana, ma sulla potenza di Dio” (1Cor 1,27-2,5). La vita di Cristo è tutta consacrata a manifestare il Padre. La vita del cristiano è tutta finalizzata a manifestare Cristo. Se non manifestiamo Cristo, ci edifichiamo su un falso Dio. / In quel tempo, Gesù, alzàti gli occhi al cielo, disse: «Padre, è venuta l’ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato. Questa è la vita eterna: che conoscano te, l’unico vero Dio, e colui che hai mandato, Gesù Cristo. Io ti ho glorificato sulla terra, compiendo l’opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse. Ho manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, perché le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato. Io prego per loro; non prego per il mondo, ma per coloro che tu mi hai dato, perché sono tuoi. Tutte le cose mie sono tue, e le tue sono mie, e io sono glorificato in loro. Io non sono più nel mondo; essi invece sono nel mondo, e io vengo a te». / Oggi molti cristiani sono divenuti costruttori di idoli. Hanno perso la loro gloria. / Madre di Dio, Angeli, Santi, fate che i cristiani non siano costruttori di false divinità. 
</p>

<p>
<u>DiBruno-21</u> / Erano tuoi e li hai dati a me (Gv 17,1-11) / Tutto è del Padre. Tutto dal Padre è stato dato a Cristo Signore. Questa verità Gesù già l’ha rivelata quando ha parlato del buon Pastore: “Io sono il buon pastore, conosco le mie pecore e le mie pecore conoscono me, così come il Padre conosce me e io conosco il Padre, e do la mia vita per le pecore. E ho altre pecore che non provengono da questo recinto: anche quelle io devo guidare. Ascolteranno la mia voce e diventeranno un solo gregge, un solo pastore. Per questo il Padre mi ama: perché io do la mia vita, per poi riprenderla di nuovo. Nessuno me la toglie: io la do da me stesso. Ho il potere di darla e il potere di riprenderla di nuovo. Questo è il comando che ho ricevuto dal Padre mio». Ricorreva allora a Gerusalemme la festa della Dedicazione. Era inverno. Gesù camminava nel tempio, nel portico di Salomone. Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola»” (Gv 10,14-18.22-30). Questa verità oggi sembra essere scomparsa dalla mente e dal cuore di molti discepoli di Gesù. Nella nostra fede tutto è dono. Il Padre dona a noi Cristo e dona noi a Cristo, perché sia Cristo a condurci, come buon Pastore, alle sorgenti delle acque della vita. Cristo Gesù dona gli Apostoli a noi e noi agli Apostoli perché siano gli Apostoli, nel suo nome e con la sua autorità, la sua grazia e verità, il suo Santo Spirito, a condurci alle sorgenti delle acque della vita. Se i Pastori non si lasciano donare dal Padre a Cristo e da Cristo a noi, non c’è conduzione verso la vita eterna. Ma anche se noi non ci lasciamo dare da Cristo ai Pastori, neanche in questo caso c’è conduzione alle sorgenti delle acque della vita eterna. Se viene oscurata la verità del dono, la nostra fede è morta. / In quel tempo, Gesù, alzàti gli occhi al cielo, disse: «Padre, è venuta l’ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato. Questa è la vita eterna: che conoscano te, l’unico vero Dio, e colui che hai mandato, Gesù Cristo. Io ti ho glorificato sulla terra, compiendo l’opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse. Ho manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, perché le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato. Io prego per loro; non prego per il mondo, ma per coloro che tu mi hai dato, perché sono tuoi. Tutte le cose mie sono tue, e le tue sono mie, e io sono glorificato in loro. Io non sono più nel mondo; essi invece sono nel mondo, e io vengo a te». / Le modalità del lasciarsi donare le stabilisce il Padre, per Cristo, nello Spirito Santo. Non tutti sono dati allo stesso modo. Ecco cosa insegna l’Apostolo Paolo: “Ora voi siete corpo di Cristo e, ognuno secondo la propria parte, sue membra. Alcuni perciò Dio li ha posti nella Chiesa in primo luogo come apostoli, in secondo luogo come profeti, in terzo luogo come maestri; poi ci sono i miracoli, quindi il dono delle guarigioni, di assistere, di governare, di parlare varie lingue. Sono forse tutti apostoli? Tutti profeti? Tutti maestri? Tutti fanno miracoli? Tutti possiedono il dono delle guarigioni? Tutti parlano lingue? Tutti le interpretano?” (1Cor 12,27-30). Ognuno non può darsi ai fratelli se non nella misura del suo essere dono fatto dal Padre, in Cristo, per lo Spirito Santo. Oggi molti discepoli di Gesù vivono in una sofferenza frutto del loro peccato. Non sono stati dati dal Padre e vogliono darsi dalla loro volontà, dai loro capricci, dai loro desideri e anche superbia. Darsi dal proprio peccato è un dono avvelenato. / Madre della Redenzione, Angeli, Santi, fate che il cristiano si doni dal dono ricevuto.
</p>

<p>
<u>Silvestrini-21</u> / «È giunta l'ora». Gesù prega il suo testamento spirituale. Assume la sua veste sacerdotale, si pone maestoso e solenne dinanzi al Padre suo e dinanzi ai suoi. Sta facendo il più bel commento alla preghiera che egli stesso aveva insegnato agli Apostoli. Tutta la sua persona umano-divina è protesa verso il «cielo». Chiede che quello che sta per accadergli, sia per la gloria del Padre e per l'avvento del suo regno, sia nella vita eterna, sia nella nostra storia. Tutto questo è l'alimento prezioso per la nostra fede perché è la pienezza della rivelazione e l'attuazione completa della redenzione. Lo stesso Cristo sta già dicendo che tutto è compiuto perché prima è stato innalzato sulla croce e poi innalzato ed accolto nella gloria perfetta del Padre. Egli ci sta additando la fonte dell'amore e sta promettendo che quella fonte ci irrorerà di luce e di sapienza. Il Verbo è esploso nella Parola e la Parola si sta consumando nella suprema ed ultima testimonianza. Questa è l'Ora pensata e voluta da Dio: è il culmine della storia, la cima di un monte, una crudele passione, una croce come patibolo, un sepolcro che potesse contenere il Dio ucciso e, infine, una luce radiosa, la risurrezione e la vita senza fine. È questa la preghiera - offerta di Gesù, il suo dono al Padre, la sua salvezza per noi. È il solenne compimento di un sacrificio che avvolge e coinvolge tutta la storia di Dio, tutta la nostra storia. Davvero «è giunta l'Ora». Dobbiamo solo diventare con l'autenticità della nostra testimonianza motivo di gloria per Dio, per Gesù Redentore, perché recettivi dello Spirito Santo che attendiamo.
</p>

<p>
<u>LOYOLA1</u> / «Questa è la vita eterna: che conoscano te». Probabilmente abbiamo sentito molte volte che per ottenere la vita eterna si debba conoscere Dio. Ma non è questo ciò che ci viene detto oggi. La vita eterna è conoscere Dio. Conoscere Dio significa non accontentarsi più di una vita mediocre, significa aver trovato quel qualcosa che da sapore e significato alla vita. L’aver conosciuto Dio è ciò che fa essere felici mentre si studia, mentre si lavora, mentre si è con gli amici o con la famiglia. Conoscere Dio è ciò che alla domanda “Sei felice?” non fa rispondere “non mi lamento”, ma fa rispondere con sicurezza “Sì!”. Una vita del genere non è una vita “normale”. Per una vita normale non era necessario che qualcuno morisse su una croce. Per una vita eterna invece, non c’era altro modo. / Nella mia vita sono davvero felice? Ci sono aspetti della mia vita da cui vorrei fuggire? Cosa mi impedisce di accettare la vita che Dio ha pensato per me? (Pietre Vive Roma)
</p>

<p>
<u>LOYOLA-21</u> / Capirsi l’un l’altro, conoscersi davvero: che sfida! Un’avventura così ripida che in tanti si arrendono, vetta impossibile… Puoi avere tutto il potere e gli strumenti del mondo ma è sempre in agguato il rischio che l’altro non accolga, travisi, osservi le parole e i gesti da una prospettiva distorta. Il risorto accetta la sfida della relazione libera con noi. Quello che fa la differenza nella vita di Gesù è l’intimità con il Padre. Una connessione di fiducia e di libertà in cui “mio” e “tuo” danzano e dialogano in un’armonia veramente incredibile. Una relazione unica che non è un tesoro geloso ma vita eterna per tutti. Quelli che si ritrovano ad essere compagni di Gesù sono invitati ad entrare nell’intimità disvelata giorno dopo giorno dal Signore di Pasqua. Lui prega che desideriamo essere fatti uno nella libertà. Come un solo corpo che respira nel mondo lo stesso Spirito d’amore. / Quali sono le relazioni, le situazioni da cui attingo le mie parole, i miei gesti? Cosa manifesta la mia vita? Gesù ha fiducia che lo possiamo capire, che possiamo cogliere qualcosa dell’intimità che lui ha con il Padre. Che cosa colgo oggi? Sento la preghiera di Gesù per noi, perché possiamo accogliere il suo dono e rimanere nell'amore, senza essere travolti da altre logiche. In che direzione punta la mia preghiera? (Matteo Suffritti SJ)
</p>

<p>
<u>LettureBose</u> / Rinnovi la faccia della terra / Lo Spirito è detto "santo", come santo è il Padre e santo il Figlio. Alla creatura la santità proviene da altrove; lo Spirito, invece, possiede la santità in pienezza per natura. Perciò non è santificato, ma santificante. È buono, come il Padre è buono e come è buono colui che è generato dal buono; lo Spirito ha la bontà per essenza. È giusto come giusto è il Signore Dio (Sal 91 [92],16) per il fatto che egli stesso è la verità e la giustizia e non devia né si piega a causa dell'immutabilità della natura. È detto Consolatore, come l'unigenito, il quale disse: Pregherò il Padre, e vi darà un altro Consolatore (Gv 14,16). Perciò i nomi che si riferiscono al Padre e al Figlio sono comuni anche allo Spirito, che riceve questi diversi nomi a motivo della sua parentela di natura con il Padre e il Figlio. Da dove altro gli vengono? Lo si chiama ancora Spirito che guida, Spirito di verità, Spirito di sapienza ... Quali sono le sue azioni? Ineffabili per grandezza, incalcolabili quanto al numero ... Se pensi alla creazione, le potenze dei cieli sono state consolidate dallo Spirito; si tratta di un consolidamento nell'abitudine al bene, poiché l'intimità con Dio, l'assenza di propensione verso il male, il permanere della felicità provengono dalle potenze dello Spirito. La venuta di Cristo? Lo Spirito la precede. La sua incarnazione? Lo Spirito non può esserne separato. Miracoli e doni di guarigioni sono stati operati dallo Spirito santo. I demoni sono stati cacciati dallo Spirito di Dio. Il diavolo è stato sottomesso con la presenza dello Spirito. I peccati sono stati perdonati mediante la grazia dello Spirito, perché siete stati purificati e santificati nel nome del nostro Signore Gesù Cristo e nello Spirito santo (1Cor 6,11). L'intimità con Dio avviene tramite lo Spirito, poiché Dio ha inviato nei nostri cuori lo Spirito di suo Figlio che grida: ''Abba, Padre!" (Gal 4,6). La resurrezione dai morti avviene per azione dello Spirito; infatti: Tu mandi il tuo Spirito e sono creati, e rinnovi la faccia della terra (Sal 103 [104],30). (Basilio di Cesarea, Lo Spirito santo 19,48-49) 
</p>

<p>
<u>FEGF1</u> / «Gesù, sapendo che era giunta la sua ora di passare da questo mondo al Padre…disse» Beato Guerrico d’Igny nel dodicesimo secolo / Il Signore ha fatto questa preghiera la vigilia della sua passione. Ma si può dire pure che riguarda il giorno dell’Ascensione, il momento in cui egli stava per separarsi, per l’ultima volta, dai suoi «figlioli» (Gv 13, 33) che aveva affidato al Padre suo. Lui che in cielo ammaestra e dirige la moltitudine degli angeli che ha creati, aveva legato a sè sulla terra un «piccolo gregge» (Lc 12,32) di discepoli per istruirli mediante la sua presenza nella carne, fino al momento in cui, con il cuore allargato, sarebbero stati in grado di essere condotti dallo Spirito. Amava questi piccoli con un amore degno della sua grandezza. Li aveva staccati dall’amore di questo mondo. Li vedeva rinunciare ad ogni speranza di quaggiù per dipendere solo da lui. Tuttavia, finché viveva con loro nel suo corpo, non ha prodigato loro con superficialità l’espressione del suo affetto; si è mostrato con loro più fermo che tenero, come conviene ad un maestro e ad un padre. Ma, venuto il momento di lasciarli, egli sembra vinto dal tenero affetto che nutriva per loro, e non può dissimulare l’immensità della sua mansuetudine… Per cui è detto: «Dopo aver amato i suoi che erano nel mondo, li amò sino alla fine» (Gv 13, 1). Infatti in questo momento ha versato, in un certo senso, tutta la forza del suo amore per i suoi amici, prima di versare se stesso, come acqua, per i suoi nemici (Sal 21,15). Ha consegnato loro il sacramento del suo corpo e del suo sangue e ha prescritto loro di celebrarlo. Non so cosa deve essere ammirato maggiormente: la sua potenza o la sua carità, quando ha inventato questo nuovo modo di dimorare con essi per consolarli della sua partenza.
</p>

<p>
<u>FEGF2</u> / «Ho fatto conoscere il tuo nome agli uomini»  Cardinale Joseph Ratzinger poi papa Benedetto Sedicesimo / Cosa vuole dire, il Nome di Dio?... Nel libro dell’Apocalisse, l’avversario di Dio, la Bestia, non porta un nome ma un numero: 666 (Ap 13,18). La Bestia è numero e trasforma in numeri. Sappiamo ciò che questo significa, noi che abbiamo fatto l’esperienza del mondo dei campi di concentramento; l’orrore in essi viene proprio dal fatto che cancellano i volti... Dio, invece, ha dei nomi e chiama per nome. È persona e cerca la persona. Ha un volto e cerca il nostro volto. Ha un cuore e cerca il nostro cuore. Per lui, non siamo delle funzioni nella grande macchina del mondo, ma sono suoi appunto coloro che non hanno nessuna funzione. Il nome, è la possibilità di venire chiamati, è la comunione. Per questo motivo Cristo è il vero Mosè, il compimento cioè della rivelazione del nome. Non viene a portare, come nome, una parola nuova; fa di più: è in persona, il volto di Dio. È in persona il nome di Dio; è in persona la possibilità per Dio di venire chiamato “tu”, di venire chiamato come persona, come cuore. Il suo stesso nome, “Gesù” porta al suo compimento il nome misterioso del roveto ardente (Es 3,14); ora appare chiaramente che Dio non aveva finito di parlare, che aveva solo per un tempo interrotto il suo discorso. Infatti il nome di Gesù contiene la parola “Jahve” nella sua forma ebraica e le aggiunge qualcosa: “Dio salva”. Jahve, cioè, “Io sono colui che sono” vuole dire ora, inteso a partire da Gesù: “Io sono colui che salva”. Il suo essere è la salvezza.
</p>

<p>
<u>Luigi Maria Epicoco</u> / Sentirsi di Qualcuno / “Questa è la vita eterna: che conoscano te, l'unico vero Dio, e colui che hai mandato, Gesù Cristo”. La vita eterna non è un posto ma bensì qualcuno. Solo chi ama può capire qualcosa di questo tentativo estremo del Vangelo di spiegarci qualcosa che è fuori dalla nostra portata e dalla nostra immaginazione. Ci sono cose che dopo che le hai incontrate non ti lasciano più uguale a prima. Tra queste cose ce n’è una radicale, la più decisiva, è quella dell’incontro con Cristo. Chi lo ha incontrato veramente non ha più la stessa vita di prima. Nulla è più come prima. È entrata la dinamica dell’eternità lì dove noi sperimentiamo solitamente la dinamica delle cose che finiscono. Dopo che hai assaggiato un vino buono, nessun altro vino sarà uguale, perché hai un termine di paragone che ti fa accorgere di ciò che vale da ciò che non vale. Prima di quel sorso di vino buono, anche un vino scadente poteva essere ritenuto buono, ma dopo quel sorso nulla è come prima. L’incontro con Cristo ci fornisce un termine di paragone che cambia completamente la percezione della vita. Si capisce subito ciò che vale da ciò che non vale, ciò che è vero da ciò che è falso, ciò che è bene da ciò che è male, ciò che ci intrattiene da ciò che invece ci salva. “Ora essi sanno che tutte le cose che mi hai dato vengono da te, perché le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato”. È bello poter pensare che noi siamo l’oggetto della preghiera di Gesù. Egli infatti ci considera come qualcosa di profondamente Suo: “Io prego per loro; non prego per il mondo, ma per coloro che tu mi hai dato, perché sono tuoi. Tutte le cose mie sono tue, e le tue sono mie, e io sono glorificato in loro”. Dovremmo darci del tempo nella preghiera per “sentire” nella parte più profonda di noi stessi che siamo Suoi, come la cosa in cui più si gioca l’amore che Egli ha per il Padre. Sentirsi di Qualcuno è la vita eterna.
</p>

<p>
<u>MichaelDavide Semeraro</u> / Il tuo nome è Costrizione, alleluia! / L’apostolo Paolo non ha nessuna remora nel riconoscere la duplice causa di tutto il suo cammino di fede e di apostolato. Alla base della generosa sequela di Paolo e della sua ardente testimonianza vi è l’intuizione profonda nata da quell’incontro sulla via di Damasco che gli ha cambiato la vita. Questo non toglie che a orientare e, per molti aspetti, a limitare il suo percorso sono tutta una serie di costrizioni che, accolte in modo maturo e lucido, sono diventate per l’apostolo delle vere occasioni di crescita senza nulla togliere alla loro dose di amarezza e di dolore. Questa coscienza completa e non parziale diventa per Paolo una vera e propria confessione: «ho servito il Signore con tutta umiltà, tra le lacrime e le prove che mi hanno procurato le insidie dei Giudei; non mi sono mai tirato indietro da ciò che poteva essere utile» (At 20,19-20). Pertanto vi è un passo in più che viene compiuto da Paolo ed è un passo che potremmo definire di alta consapevolezza: «Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà» (At 20,22). Nella stessa linea e in modo ancora più radicale si muove il Signore Gesù che, dopo aver parlato a lungo ai suoi discepoli, per prepararli alla Pasqua e aprirli gradualmente al dono di una presenza ancora più intima di quella che avevano sperimentato accanto al loro Maestro con la venuta dello Spirito Santo, si rivolge direttamente al Padre suo per parlare dei suoi discepoli… di noi, quasi per creare un legame così forte che la morte stessa e il terribile scandalo della croce non potranno né spezzare, né incrinare: «Padre, è venuta l’ora: glorifica il Figlio tuo perché il Figlio glorifichi te» (Gv 17,1). Mentre ci lasciamo conquistare da questa preghiera del Signore, che è una vera e propria elevazione della sua anima verso il Padre, non dobbiamo dimenticare tutto quello che, nel Cenacolo, è stato fatto e detto. Si tratta di mantenere viva la memoria di tutto ciò che è accaduto, dalla lavanda dei piedi, allo svelamento del tradimento di Giuda e dell’abbandono da parte di tutti, dell’inaccoglienza della sua parola e della sua persona dai notabili del popolo i quali, per difendere l’onore di Dio secondo il loro modo di sentire, lo condanneranno alla morte più dura perché la più infamante per un credente e per un uomo giusto: la croce. Come Paolo fa memoria del suo ardente ministero: «testimoniando a Giudei e Greci la conversione a Dio e la fede nel Signore» (At 20,21), così il Signore Gesù sembra quasi voler ricordare a se stesso: «Ho manifestato il tuo nome agli uomini che mi hai dato dal mondo» (Gv 17,6). Sembra che l’annuncio e la testimonianza del dono offerto di una relazione con Dio, capace di metterci in una condizione di più profonda e autentica umanità, si debba scontrare necessariamente con tutta una serie di costrizioni che, in realtà, rendono ancora più chiaro l’amore di cui si vorrebbe rendere partecipe ogni creatura: «Tutte le cose mie sono tue, e le tue sono mie, e io sono glorificato in loro. Io non sono più nel mondo; essi invece sono del mondo, e io vengo a te» (Gv 17,10). L’identità non è più il risultato di un processo di differenziazione aggressiva, ma è il frutto di una comunione attraversata fino a essere immensamente amata. Non si tratta di una dipendenza mortificante, ma di una «umiltà» (At 20,19) corroborante capace di una certa fierezza, che nasce dalla consapevolezza profonda di come la propria consistenza radica in una relazione che pacifica e libera, così da poter accogliere le costrizioni della vita come un luogo sponsale e non come un passaggio fallimentare.
</p>

<p>
<u>Roberto Pasolini</u> / Co-stretti / Siamo stati creati per cose grandi, per una vita gloriosa, nonostante l’evidenza di tanti nostri giorni dica spesso il contrario. I nostri pensieri, i progetti che coviamo nel cuore, le azioni e le direzioni che assumiamo quotidianamente nascondono — talvolta rivelano — un’insopprimibile attitudine a inseguire una gloria, a raggiungere una bellezza. Eppure, questa meravigliosa “costrizione” a cui siamo destinati, per compiersi, deve necessariamente imparare a immergersi in un’esistenza segnata sempre da tanti limiti, dove tutti siamo chiamati a scoprire che la vita, in fondo, è dono e non conquista. «Ora essi sanno che tutte le cose che mi hai dato vengono da te, perché le parole che hai dato a me io le ho date a loro» (Gv 17,7-8). Nella preghiera che Gesù rivolge al Padre, prima di entrare nella sua passione, alzando gli occhi al cielo, possiamo contemplare la mitezza di un cuore capace di dare gloria a Dio. Non si appropria di nulla il Verbo che è principio di ogni cosa, senza il quale «niente è stato fatto di tutto ciò che esiste» (1,3). Il Figlio conosce l’amore gratuito e fedele del Padre e desidera che anche i suoi amici possano entrare, sempre più profondamente, in questa conoscenza. Per questo non ha paura di svuotare le mani e rinunciare a qualsiasi forma di potere che non sia quella della libera condivisione. «Padre, è venuta l’ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato» (Gv 17,1-2). Anche Paolo, al termine della sua straordinaria avventura apostolica, si mostra disincantato e ardente di fronte ai traguardi e alle prove della vita. Dopo essersi prodigato e aver servito le comunità cristiane «con tutta umiltà, tra le lacrime e le prove» (At 20,19) senza essersi «mai sottratto» a «catene e tribolazioni» (20,20.23), l’apostolo matura uno sguardo su di sé ormai imprescindibilmente legato a Dio e alla gloriosa testimonianza da potergli rendere. «Non ritengo in nessun modo preziosa la mia vita, purché conduca a termine la mia corsa e il servizio che mi fu affidato dal Signore Gesù, di dare testimonianza al vangelo della grazia di Dio» (At 20,24). Chi si abbandona alla grazia del vangelo non diventa incapace di stimare preziosa la propria vita. Semplicemente non riesce più a vederla e a considerarla a partire da se stesso, ma solo dalla missione che gli è stata affidata, anche in mezzo alle tribolazioni e alle sofferenze. Per questo è capace di rialzarsi e affrontare ogni (tipo di) giornata. Persuaso che quanto lo attende — lavorare o rimanere fermo a un semaforo, piangere o sorridere — sarà una misteriosa provvidenza del Dio che, mediante il suo Spirito, ci costringe a camminare verso il cielo. «Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà» (At 20,22).
</p>

<p>
<u>HomilyVoice-21</u> / PRIMA LETTURA Ho servito il Signore con tutta umiltà, tra le lacrime e le prove che mi hanno procurato le insidie dei Giudei; non mi sono mai tirato indietro da ciò che poteva essere utile, al fine di predicare a voi e di istruirvi, in pubblico e nelle case, testimoniando a Giudei e Greci la conversione a Dio e la fede nel Signore nostro Gesù. Paolo è il grande missionario di Cristo e di Cristo Crocifisso. Lui è il grande testimone di Gesù. Questa verità così è da lui annunciata ai Corinzi: “Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione. Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini (1Cor 1.21-25). Anch’io, fratelli, quando venni tra voi, non mi presentai ad annunciarvi il mistero di Dio con l’eccellenza della parola o della sapienza. Io ritenni infatti di non sapere altro in mezzo a voi se non Gesù Cristo, e Cristo crocifisso. Mi presentai a voi nella debolezza e con molto timore e trepidazione. La mia parola e la mia predicazione non si basarono su discorsi persuasivi di sapienza, ma sulla manifestazione dello Spirito e della sua potenza, perché la vostra fede non fosse fondata sulla sapienza umana, ma sulla potenza di Dio (1Cor 2,1-4). Sempre ai Corinzi rivela che veramente non si è risparmiato in nulla al fine di conquistare qualcuno a Cristo Signore: “Infatti, pur essendo libero da tutti, mi sono fatto servo di tutti per guadagnarne il maggior numero: mi sono fatto come Giudeo per i Giudei, per guadagnare i Giudei. Per coloro che sono sotto la Legge – pur non essendo io sotto la Legge – mi sono fatto come uno che è sotto la Legge, allo scopo di guadagnare coloro che sono sotto la Legge. Per coloro che non hanno Legge – pur non essendo io senza la legge di Dio, anzi essendo nella legge di Cristo – mi sono fatto come uno che è senza Legge, allo scopo di guadagnare coloro che sono senza Legge. Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno. Ma tutto io faccio per il Vangelo, per diventarne partecipe anch’io (1Cor 9,19-23). L’Apostolo Paolo non è però solo uno che predica e che annuncia Cristo. Lui è il grande testimone di Cristo Signore. Di Lui imita ogni virtù. Ecco come Lui vive e come vuole che ogni discepolo di Gesù viva: “Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10). Cristo ha fatto dono della sua vita a Paolo, Paolo ha fatto dono della sua vita a Cristo. È Cristo il Signore della sua vita. È Lui che la conduce. Ecco per quali vie la vita dell’Apostolo è stata condotta, sempre lui lasciandosi condurre: “Tuttavia, in quello in cui qualcuno osa vantarsi – lo dico da stolto – oso vantarmi anch’io. Sono Ebrei? Anch’io! Sono Israeliti? Anch’io! Sono stirpe di Abramo? Anch’io! Sono ministri di Cristo? Sto per dire una pazzia, io lo sono più di loro: molto di più nelle fatiche, molto di più nelle prigionie, infinitamente di più nelle percosse, spesso in pericolo di morte. Cinque volte dai Giudei ho ricevuto i quaranta colpi meno uno; tre volte sono stato battuto con le verghe, una volta sono stato lapidato, tre volte ho fatto naufragio, ho trascorso un giorno e una notte in balìa delle onde. Viaggi innumerevoli, pericoli di fiumi, pericoli di briganti, pericoli dai miei connazionali, pericoli dai pagani, pericoli nella città, pericoli nel deserto, pericoli sul mare, pericoli da parte di falsi fratelli; disagi e fatiche, veglie senza numero, fame e sete, frequenti digiuni, freddo e nudità. Oltre a tutto questo, il mio assillo quotidiano, la preoccupazione per tutte le Chiese. Chi è debole, che anch’io non lo sia? Chi riceve scandalo, che io non ne frema? (1Cor 11,21-29). Paolo nell’anima, nel cuore, nei pensieri, nella volontà, nel suo corpo, è sempre è tutto del Signore. La sua è una vita spesa per il Vangelo. Il suo Vangelo è però una Persona: Cristo Gesù e Cristo Gesù Crocifisso. LEGGIAMO At 20-17-27 Da Mileto mandò a chiamare a Èfeso gli anziani della Chiesa. Quando essi giunsero presso di lui, disse loro: «Voi sapete come mi sono comportato con voi per tutto questo tempo, fin dal primo giorno in cui arrivai in Asia: ho servito il Signore con tutta umiltà, tra le lacrime e le prove che mi hanno procurato le insidie dei Giudei; non mi sono mai tirato indietro da ciò che poteva essere utile, al fine di predicare a voi e di istruirvi, in pubblico e nelle case, testimoniando a Giudei e Greci la conversione a Dio e la fede nel Signore nostro Gesù. Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà. So soltanto che lo Spirito Santo, di città in città, mi attesta che mi attendono catene e tribolazioni. Non ritengo in nessun modo preziosa la mia vita, purché conduca a termine la mia corsa e il servizio che mi fu affidato dal Signore Gesù, di dare testimonianza al vangelo della grazia di Dio. E ora, ecco, io so che non vedrete più il mio volto, voi tutti tra i quali sono passato annunciando il Regno. Per questo attesto solennemente oggi, davanti a voi, che io sono innocente del sangue di tutti, perché non mi sono sottratto al dovere di annunciarvi tutta la volontà di Dio. Qual è il fine della missione dell’Apostolo Paolo? Invitare ogni uomo a credere in Cristo Gesù, divenendo suo corpo, sua vita, suo cuore in mezzo ai suoi fratelli. È questo il desiderio dell’Apostolo. Lo rivela al Re Agrippa quando questi va a trovarlo mentre era in catene in attesa di partire per Roma: “Mentre egli parlava così in sua difesa, Festo a gran voce disse: «Sei pazzo, Paolo; la troppa scienza ti ha dato al cervello!». E Paolo: «Non sono pazzo – disse – eccellentissimo Festo, ma sto dicendo parole vere e sagge. Il re è al corrente di queste cose e davanti a lui parlo con franchezza. Penso infatti che niente di questo gli sia sconosciuto, perché non sono fatti accaduti in segreto. Credi, o re Agrippa, ai profeti? Io so che tu credi». E Agrippa rispose a Paolo: «Ancora un poco e mi convinci a farmi cristiano!». E Paolo replicò: «Per poco o per molto, io vorrei supplicare Dio che, non soltanto tu, ma tutti quelli che oggi mi ascoltano, diventino come sono anche io, eccetto queste catene!» (At 26,24-29). Ecco lo scopo e il fine della vita dell’Apostolo: divenire lui perfetta immagine di Cristo Gesù. Tutti gli altri anche loro divenire perfetta immagine di Cristo come lui era divenuto, mostrando al vivo Cristo e Cristo Crocifisso. Per questo motivo lui è senza colpa riguardo a quelli che si perdono. Lui tutto ha fatto per annunciare Cristo, chiedere la conversione a Cristo, mostrare al vivo la vita di Cristo nella sua vita. Ai Vescovi di Asia Paolo lascia la sua vita come testamento. Lui è vero modello da imitare. Se essi terranno davanti ai loro occhi sempre questo modello, anche loro mostreranno al vivo Cristo Gesù e quanti ascoltano la loro parola, sempre vedranno i frutti di Cristo nei suoi missionari. Chi non si converte è responsabile dinanzi a Dio della sua non conversione. Mai potrà attribuire la colpa ai missionari. Ha visto Cristo al vivo. LETTURA DEL VANGELO MARTEDÌ 18 MAGGIO – DOPO L’ASCENSIONE DEL SIGNORE [B] Questa è la vita eterna: che conoscano te, l’unico vero Dio, e colui che hai mandato, Gesù Cristo. Io ti ho glorificato sulla terra, compiendo l’opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse. Cristo Gesù è dal Padre perché da Lui generato nell’oggi dell’eternità: “Voglio annunciare il decreto del Signore. Egli mi ha detto: «Tu sei mio figlio, io oggi ti ho generato. Chiedimi e ti darò in eredità le genti e in tuo dominio le terre più lontane»” (Sal 2,7-8). “	Oracolo del Signore al mio signore: Siedi alla mia destra finché io ponga i tuoi nemici a sgabello dei tuoi piedi». Lo scettro del tuo potere stende il Signore da Sion: domina in mezzo ai tuoi nemici! A te il principato nel giorno della tua potenza tra santi splendori; dal seno dell’aurora, come rugiada, io ti ho generato (Sal 110, 1-3). Cristo Gesù è per il Padre. È per il Padre perché Lui è interamente consacrato per manifestare la gloria del Padre. Del Padre Lui manifesta tutta la sua onnipotenza creatrice e salvatrice, tutto il suo amore e la sua misericordia, il suo perdono e la sua pace, la sua luce e la sua vita eterna. Cristo Gesù è dal Padre per generazione eterna e per volontà a Lui consegnata. Lui vive per fare la volontà del Padre. Qualsiasi cosa il padre chiede, Lui la fa con immediata obbedienza: “Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo» (Sal 40,7-9). Se oggi noi diciamo che Cristo Gesù non serve più, diciamo che Gesù al Padre non serve più. Se però Cristo Gesù al Padre non serve più, chi è che farà la volontà del Padre? Nessuno. Nessuno più potrà creare i cieli nuovi e la terra nuova. Nessuno potrà oggi e sempre operare la redenzione dell’uomo. Nessuno compiere la sua salvezza. Nessuno mandare su di noi lo Spirito Santo, il Solo che crea la comunione degli uomini con Dio, della singola persona con se stessa e con la altre persone e con il creato nel quale il Signore ci ha posti come custodi. Poiché il Padre tutto opera per mezzo di Cristo Gesù, affermando noi che Cristo non serve nella relazione dell’uomo con Dio, dichiariamo nulla tutta la verità rivelata sul Padre, sul Figlio, sullo Spirito Santo, sull’uomo, sul creato, sulla vita, sulla morte, sulla storia, sul tempo, sull’eternità. Facciamo di ogni uomo un “creatore di se stesso e un dio da se stesso”. Si badi bene. Cristo Gesù non è Persona del passato che ha fatto il suo tempo. Cristo Gesù è Persona del presente e del futuro, compreso il futuro eterno. Oggi la salvezza, la redenzione, la vita, la luce, la pace, la misericordia, il perdono e ogni altro dono, compreso lo Spirito Santo, sono dati non solo per Lui, ma anche sono dati in Lui e si vivono con Lui. Il Padre e lo Spirito Santo sono dati a noi da Lui, vengono a noi per Lui, vivono in noi vivendo noi in Lui e con Lui. Si toglie Cristo, lo si dichiara inutile ed è il deserto. Si eclissa tutto il mistero di Dio e dell’uomo. Non c’è più la via attraverso la quale il Cielo discende sulla terra e la terra sale fino al Cielo. Il Padre non ha scritto nessun altro decreto eterno. Altri decreti sono scritti continuamente dagli uomini, ma questi sono decreti senza alcuna verità. Sono parole vuote. Sono privi di eternità. Oggi la vera fede – che è la purissima verità, l’eterna realtà del nostro Dio così come a noi è stata rivelata – è sotto un pesante attacco portato avanti dal principe del mondo. Con le sua falsità sta seducendo tutta la terra. Quanto Paolo dice ai suoi tempi sul dominio del peccato, oggi sta raggiungendo il sommo del suo governo sul cuore degli uomini: “tutti sono sotto il dominio del peccato, come sta scritto: Non c’è nessun giusto, nemmeno uno, non c’è chi comprenda, non c’è nessuno che cerchi Dio! Tutti hanno smarrito la via, insieme si sono corrotti; non c’è chi compia il bene, non ce n’è neppure uno. La loro gola è un sepolcro spalancato, tramavano inganni con la loro lingua, veleno di serpenti è sotto le loro labbra, la loro bocca è piena di maledizione e di amarezza. I loro piedi corrono a versare sangue; rovina e sciagura è sul loro cammino e la via della pace non l’hanno conosciuta. Non c’è timore di Dio davanti ai loro occhi” (Rm 3,10-18). O ridiamo a Cristo Gesù la sua verità o i frutti della spogliazione di Cristo del suo mistero divino ed umano saranno per noi di universale morte. Senza Cristo Gesù muore la vera umanità. È Cristo la nostra verità ed essa si attinge in Cristo e si vive per Lui e con Lui, nel suo corpo. LEGGIAMO IL TESTO DI Gv 17,1-11a Così parlò Gesù. Poi, alzàti gli occhi al cielo, disse: «Padre, è venuta l’ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato. Questa è la vita eterna: che conoscano te, l’unico vero Dio, e colui che hai mandato, Gesù Cristo. Io ti ho glorificato sulla terra, compiendo l’opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse. Ho manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, perché le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato. Io prego per loro; non prego per il mondo, ma per coloro che tu mi hai dato, perché sono tuoi. Tutte le cose mie sono tue, e le tue sono mie, e io sono glorificato in loro. Io non sono più nel mondo; essi invece sono nel mondo, e io vengo a te. Come Cristo ha glorificato il Padre sulla terra? Facendosi dono nelle mani del Padre fino alla morte e alla morte di croce. Quanto Gesù dice del Padre – Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna (Gv 3.16) – mai potrà compiersi senza che il Figlio lo voglia. La relazione, anche tra le Persone divine, può avvenire solo per volontà. Il Padre vuole donare il Figlio per la salvezza dell’uomo. Il Figlio vuole donarsi al Padre perché il Padre lo faccia dono di salvezza e di redenzione. È questa la gloria che il Figlio dona al Padre: essere sempre e tutto dalla sua divina ed eterna volontà. Essere dalla volontà del Padre è la verità di Cristo Gesù. Vivendo questa sua verità, Lui glorifica il Padre. Lo riconosce e lo confessa come il suo solo Signore. Come il Padre glorifica il Figlio? Conservandolo eternamente nella sua verità. Con la morte Gesù non è più nella sua verità. È nella morte, non è più nella vita. Il Padre scende nel sepolcro e lo riporta nella pienezza della sua vita. Gli ridona la sua verità piena. In più lo costituisce Signore del cielo e della terra e Giudice dei vivi e dei morti. Questa è l’eterna verità di Cristo Gesù: dono fatto a Lui dal Padre per la sua obbedienza. La vita eterna per ogni uomo è la sua partecipazione nello Spirito Santo del mistero del Padre e del Figlio. Se noi diciamo che Cristo non serve più all’uomo, noi altro non diciamo che all’uomo non serve più la vita eterna. Poiché tutti i beni eterni e divini vengono a noi per Cristo, si vivono in Cristo e con Cristo, senza Cristo, siamo senza i beni che Dio vuole donarci perché noi diveniamo mistero del suo mistero nel suo mistero. Madre di Dio, aiutaci. Liberaci dalla seduzione del principe del mondo, il cui odio contro Cristo Signore sta seducendo la terra. Tu ci libererai e noi manifesteremo ad ogni uomo la gloria di Cristo e del Padre. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
