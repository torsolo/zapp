<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Giovedì della III settimana di Pasqua
</p>

<p>
<u>ANTIFONA</u> / Cantiamo al Signore perché ha mirabilmente trionfato. Mia forza e mio canto è il Signore, egli è stato la mia salvezza. Alleluia. (Es 15,1-2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente ed eterno, che in questi giorni pasquali ci hai rivelato in modo singolare la grandezza del tuo amore, fa’ che accogliamo pienamente il tuo dono, perché, liberati dalle tenebre dell’errore, aderiamo sempre più agli insegnamenti della tua verità. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Ecco, qui c'è dell'acqua; che cosa impedisce che io sia battezzato?</b> / Dagli Atti degli Apostoli (At 8,26-40) / In quei giorni, un angelo del Signore parlò a Filippo e disse: «Àlzati e va' verso il mezzogiorno, sulla strada che scende da Gerusalemme a Gaza; essa è deserta». Egli si alzò e si mise in cammino, quand'ecco un Etíope, eunùco, funzionario di Candàce, regina di Etiòpia, amministratore di tutti i suoi tesori, che era venuto per il culto a Gerusalemme, stava ritornando, seduto sul suo carro, e leggeva il profeta Isaìa. Disse allora lo Spirito a Filippo: «Va' avanti e accòstati a quel carro». Filippo corse innanzi e, udito che leggeva il profeta Isaìa, gli disse: «Capisci quello che stai leggendo?». Egli rispose: «E come potrei capire, se nessuno mi guida?». E invitò Filippo a salire e a sedere accanto a lui. Il passo della Scrittura che stava leggendo era questo: "Come una pecora egli fu condotto al macello e come un agnello senza voce innanzi a chi lo tosa, così egli non apre la sua bocca. Nella sua umiliazione il giudizio gli è stato negato, la sua discendenza chi potrà descriverla? Poiché è stata recisa dalla terra la sua vita". Rivolgendosi a Filippo, l'eunùco disse: «Ti prego, di quale persona il profeta dice questo? Di se stesso o di qualcun altro?». Filippo, prendendo la parola e partendo da quel passo della Scrittura, annunciò a lui Gesù. Proseguendo lungo la strada, giunsero dove c'era dell'acqua e l'eunùco disse: «Ecco, qui c'è dell'acqua; che cosa impedisce che io sia battezzato?». Fece fermare il carro e scesero tutti e due nell'acqua, Filippo e l'eunùco, ed egli lo battezzò. Quando risalirono dall'acqua, lo Spirito del Signore rapì Filippo e l'eunùco non lo vide più; e, pieno di gioia, proseguiva la sua strada. Filippo invece si trovò ad Azoto ed evangelizzava tutte le città che attraversava, finché giunse a Cesarèa. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 65) <b>Acclamate Dio, voi tutti della terra</b> / Popoli, benedite il nostro Dio, fate risuonare la voce della sua lode; è lui che ci mantiene fra i viventi e non ha lasciato vacillare i nostri piedi. / Venite, ascoltate, voi tutti che temete Dio, e narrerò quanto per me ha fatto. A lui gridai con la mia bocca, lo esaltai con la mia lingua. / Sia benedetto Dio, che non ha respinto la mia preghiera, non mi ha negato la sua misericordia.
</p>

<p>
<u>ACCLAMATIO</u> / Alleluia, Alleluia / Io sono il pane vivo, disceso dal cielo, dice il Signore. Se uno mangia di questo pane vivrà in eterno. (Gv 6,51) / Alleluia.
</p>

<p>
<u>VANGELO</u> / <b>Io sono il pane vivo, disceso dal cielo</b> / Dal Vangelo secondo  Giovanni (Gv 6,44-51) / In quel tempo, disse Gesù alla folla: «Nessuno può venire a me, se non lo attira il Padre che mi ha mandato; e io lo risusciterò nell'ultimo giorno. Sta scritto nei profeti: "E tutti saranno istruiti da Dio". Chiunque ha ascoltato il Padre e ha imparato da lui, viene a me. Non perché qualcuno abbia visto il Padre; solo colui che viene da Dio ha visto il Padre. In verità, in verità io vi dico: chi crede ha la vita eterna. Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Nell'eucaristia, Gesù si dona a noi come la carne immolata per la vita del mondo. Con la fede in questo mistero di redenzione, preghiamo dicendo: <b>Attiraci verso il tuo Figlio, o Padre.</b> / Padre misericordioso, che chiami alla salvezza mediante la partecipazione al mistero di morte e di vita di Cristo, dona ai battezzati di riscoprire il significato e il valore del loro battesimo come sigillo della fede. Preghiamo. / Padre buono, che hai stabilito Gesù come Salvatore di tutti gli uomini, concedi che la sua bontà novella superi le barriere razziali, culturali e religiose. Preghiamo. / Padre santo, che continui a donarci la Parola che illumina, dà alla tua Chiesa di ispirare la catechesi alle pure sorgenti della Scrittura e dell'insegnamento apostolico. Preghiamo. / Padre giusto, che attendi con ansia il ritorno di coloro che si sono allontanati da te, rendici solleciti verso le situazioni di peccato e di ingiustizia del nostro ambiente. Preghiamo. / Padre nostro, che ci raduni attorno alla mensa del tuo Figlio, concedici di fare delle nostre eucarestie, soprattutto festive, una comunione di vita con il Cristo, feconda di sacrificio per il progresso del mondo. Preghiamo. / Per coloro che stanno approfondendo la loro fede. Preghiamo. / Per la stampa cattolica. Preghiamo. / O Padre, che continui ad attrarre al tuo Figlio coloro che si lasciano ammaestrare direttamente da te e dalla tua Parola, fa' che nessun ostacolo c'impedisca di partecipare pienamente al dono di comunione eucaristica offerto per la vita del mondo. Per Cristo nostro Signore. Amen.
</p>

<p>
<u>OFFERTORIO</u> / O Dio, che nella comunione mirabile a questo sacrificio ci hai resi partecipi della tua natura divina, dona a noi, che abbiamo conosciuto la tua verità, di testimoniarla con una degna condotta di vita. Per Cristo nostro Signore. ♦ Guarda con bontà, Padre santo, questo nostro sacrificio in cui ti offriamo l’Agnello senza macchia, e donaci di pregustare la gioia della Pasqua eterna. Per Cristo nostro Signore.
</p>

<p>
<u>PREFAZIO</u> / <b>Cristo vive per sempre e intercede per noi</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Egli continua a offrirsi per noi e intercede come nostro avvocato; immolato sulla croce, più non muore, e con i segni della passione vive immortale. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Cristo è morto per tutti, perché quelli che vivono non vivano più per se stessi, ma per colui che è morto e risorto per loro. Alleluia. (2Cor 5,15) ♦ Io sono il pane della vita. Se uno mangia di questo pane vivrà in eterno. Alleluia. (Gv 6,48.51)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Assisti con bontà il tuo popolo, o Signore, e poiché lo hai colmato della grazia di questi santi misteri, donagli di passare dalla nativa fragilità umana alla vita nuova nel Cristo risorto. Egli vive e regna nei secoli dei secoli. ♦ Dio onnipotente, fa’ che, sostenuti dalla forza di questo sacramento, impariamo a cercare sempre te sopra ogni cosa e a portare in questa vita l’immagine dell’uomo nuovo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / 
</p>

<p>
<u>EVANGELIZO2</u> / 
</p>

<p>
<u>EVANGELIZO-21</u> / Santa Teresa d'Avila (1515-1582) carmelitana, dottore della Chiesa / Il Cammino di perfezione, 33-34 (trad. da www.monasterovirtuale.it, riv.) / «Questo è il pane che discende dal cielo, perché chi ne mangia non muoia» / Il buon Gesù, vista la necessità del suo aiuto, ricorse a un mezzo ammirevole con il quale ci mostrò il grandissimo amore che ci portava. Ecco perché ha rivolto al Padre, a nome suo e dei suoi fratelli, questa preghiera: «Dacci oggi, Signore, il nostro pane quotidiano» (Mt 6,11). (...) Ha sentito che doveva risvegliare il nostro amore mettendo il suo davanti ai nostri occhi,  e non una volta sola, ma ogni giorno. Così prese la decisione di restare con noi. (...) Mi ha colpito come solo in questa richiesta ripeta le stesse parole, perché anzitutto prega che ci venga dato questo pane ogni giorno e torna poi a dire: «Daccelo oggi». E' come se dicesse a suo Padre che, essendo già stato consegnato alla morte per noi, ed essendo divenuto il nostro bene, Egli non ce lo levi più e lasci che ci serva sino alla fine del mondo. (...) Con l'espressione «ogni giorno», credo abbia voluto significare che lo possediamo qui, sulla terra, e che lo possederemo anche in cielo, se sapremo trarre profitto dalla sua compagnia. (...) Con l'espressione «oggi», mi sembra che abbia voluto indicare «per un giorno», cioè finché durerà il mondo. Poiché il mondo dura proprio solo un giorno! (...) Pertanto il Figlio dice al Padre eterno: «Poiché non si tratta che di un giorno, lascia che lo passi in schiavitù». Se infatti il Padre ce lo ha dato e lo ha mandato nel mondo solo per sua volontà, il Figlio ora dice, per volontà propria, di non volerci abbandonare, ma di star qui con noi per la maggior gloria dei suoi amici e per confondere i suoi nemici. Egli ripete questa richiesta solo per oggi, perché il Padre  – come ho detto – ci aveva già dato per sempre questo pane sacratissimo, questo alimento dell'umanità del Salvatore, nostro sostegno, nostra vera manna. In questo santissimo sacramento la nostra anima troverà ogni gusto e consolazione che potrà desiderare (cf Sap 16,20). E se non è per colpa nostra, non moriremo di fame.
</p>

<p>
<u>DiBruno1</u> / 
</p>

<p>
<u>DiBruno2</u> / 
</p>

<p>
<u>DIBRUNO-21</u> / È la mia carne per la vita del mondo (Gv 6,44-51) / Nel Libro della Sapienza si chiede al Signore con preghiera accorata che mandi la Sapienza per governare la nostra vita. Senza di essa si barcolla nelle tenebre: “«Dio dei padri e Signore della misericordia, che tutto hai creato con la tua parola, e con la tua sapienza hai formato l’uomo perché dominasse sulle creature che tu hai fatto, e governasse il mondo con santità e giustizia ed esercitasse il giudizio con animo retto, dammi la sapienza, che siede accanto a te in trono, e non mi escludere dal numero dei tuoi figli, perché io sono tuo schiavo e figlio della tua schiava, uomo debole e dalla vita breve, incapace di comprendere la giustizia e le leggi. Se qualcuno fra gli uomini fosse perfetto, privo della sapienza che viene da te, sarebbe stimato un nulla. Tu mi hai prescelto come re del tuo popolo e giudice dei tuoi figli e delle tue figlie; mi hai detto di costruirti un tempio sul tuo santo monte, un altare nella città della tua dimora, immagine della tenda santa che ti eri preparata fin da principio. Con te è la sapienza che conosce le tue opere, che era presente quando creavi il mondo; lei sa quel che piace ai tuoi occhi e ciò che è conforme ai tuoi decreti. Inviala dai cieli santi, mandala dal tuo trono glorioso, perché mi assista e mi affianchi nella mia fatica e io sappia ciò che ti è gradito. Ella infatti tutto conosce e tutto comprende: mi guiderà con prudenza nelle mie azioni e mi proteggerà con la sua gloria. Così le mie opere ti saranno gradite; io giudicherò con giustizia il tuo popolo e sarò degno del trono di mio padre. Quale uomo può conoscere il volere di Dio? Chi può immaginare che cosa vuole il Signore? I ragionamenti dei mortali sono timidi e incerte le nostre riflessioni, perché un corpo corruttibile appesantisce l’anima e la tenda d’argilla opprime una mente piena di preoccupazioni. A stento immaginiamo le cose della terra, scopriamo con fatica quelle a portata di mano; ma chi ha investigato le cose del cielo? Chi avrebbe conosciuto il tuo volere, se tu non gli avessi dato la sapienza e dall’alto non gli avessi inviato il tuo santo spirito? Così vennero raddrizzati i sentieri di chi è sulla terra; gli uomini furono istruiti in ciò che ti è gradito e furono salvati per mezzo della sapienza»” (Sap 9,1-18). Gesù è dono del Padre. Questo dono però va anche chiesto con preghiera insistente. Non solo questo dono va chiesto al Padre, ma anche coloro che il dono devono preparare per noi, trasformando il pane in corpo di Cristo e il vino in sangue. Si prega perché il Signore sempre ci doni Cristo pane di vita eterna, se si prega perché il Signore mandi vescovi e presbiteri. Senza di essi non c’è né Cristo pane di Parola e neanche Cristo, vero corpo e vero sangue di vita eterna. Quando non si prega perché il Signore mandi vescovi e presbiteri, neanche si prega per avere la Parola e l’Eucaristia. Significa che siamo discepoli di Gesù senza anima, senza spirito, senza cuore. Siamo cristiani insensibili. Non riceviamo Cristo con vivo desiderio, perché non abbiamo chiesto Cristo al Padre con vivo desiderio e con preghiera ininterrotta. / In quel tempo, disse Gesù alla folla: «Nessuno può venire a me, se non lo attira il Padre che mi ha mandato; e io lo risusciterò nell’ultimo giorno. Sta scritto nei profeti: “E tutti saranno istruiti da Dio”. Chiunque ha ascoltato il Padre e ha imparato da lui, viene a me. Non perché qualcuno abbia visto il Padre; solo colui che viene da Dio ha visto il Padre. In verità, in verità io vi dico: chi crede ha la vita eterna. Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo». / Ora Gesù parla con divina chiarezza ai Giudei: “Il pane che io darò è la mia carne per la vita del mondo”. Dal mangiare spirituale, si passa al mangiare reale. La carne è vera, reale, sostanziale carne. Non è linguaggio figurato o simbolico quello di Gesù Signore. Veramente, realmente, essenzialmente si mangia il suo corpo, la sua carne nell’Eucaristia. È il mistero della fede. Solo nella fede si accoglie questa verità e solo per fede la si può vivere. Ma anche solo per fede si può chiedere a Dio questo dono. / Madre della Redenzione, Angeli, Santi, otteneteci sempre questo dono dal Padre.
</p>

<p>
<u>SILVESTRINI-21</u> / Cristo ha dato la salvezza a tutti i popoli. I giorni pasquali hanno rivelato la grandezza dell'amore, che li ha suscitati: Cristo è morto ed è risorto a motivo della sua carità per gli uomini. Egli è il dono che il Padre ci ha fatto. Nella colletta della messa di oggi chiediamo di accogliere pienamente questo dono, così da essere intimamente sciolti dalla relazione con il male e di aderire non solo con l'intenzione e il proposito ma con la vita alla parola di Dio, che è Gesù stesso. Chi crede riceve Cristo, Pane vivo disceso dal cielo, riceve la sua carne data in sacrificio per la vita del mondo e quindi riceve la vita che preserva dalla morte. Riceviamo con fede l'Eucaristia. È la fede la prima condizione per prendere parte alla mensa del Signore, per stabilire un'intimità con Gesù il cui mistero è quello di essere il Figlio di Dio, inviato dal Padre.
</p>

<p>
<u>LOYOLA1</u> / 
</p>

<p>
<u>LOYOLA2</u> / 
</p>

<p>
<u>LOYOLA-21</u> / Stare, il verbo giganteggia all’interno delle frasi che descrivono gli ultimi istanti della croce di Gesù, nel vangelo secondo Giovanni. Stavano quattro donne. Avranno pianto? Avranno gridato? Avranno tra loro parlato elemosinando un briciolo di consolazione che le sostenesse al cospetto del corpo nudo e devastato? Forse. Non lo sappiamo, e non mi interessano ora i dettagli storici precisi. Il testo ci presenta un silenzio. Stare, il verbo giganteggia all’interno delle frasi come il silenzio giganteggia all’interno del dramma brevemente tratteggiato. Il silenzio. C’è un silenzio che possiede il volto della timidezza, del ripiegamento, della confusione. C’è, però, un secondo silenzio che, per certi versi, può avere tratti in comune col primo, ma ne è anche distinto: è il silenzio dello stare. C’è il silenzio di chi sta, come le quattro donne presso la croce. Mi è capitato e sarà capitato anche a te che stai leggendo di ascoltare una persona che stava guadando il fiume del dolore, un crocifisso o una crocifissa, un’ombra presso cui si era accovacciato il dolore. In quel momento che fare, che dire? Stare in silenzio, farsi – piuttosto che fare – presenza silenziosa – piuttosto che tante parole. Può sembrare poco, eppure di fronte a certi tormenti stare in silenzio è tutto, è la sola risposta. Stare in silenzio presso le croci che incrociano la nostra storia, stare in silenzio accanto a chi fronteggia la morte è già fare tutto il possibile. / In quali occasioni hai sperimentato lo stare in silenzio come sola risposta di fronte alla situazione di chi soffre? Quali pensieri e sentimenti ti hanno abitato? Qual è stata la tua reazione quando hai assunto quel comportamento, quella forma di ascolto, lo stare in silenzio? (Carmine Carano SJ)
</p>

<p>
<u>LettureBose</u> / Sii pacifico e non zelante / Sii un perseguitato, ma non uno che perseguita. Sii un crocifisso, ma non uno che crocifigge. Sii un oltraggiato, ma non uno che oltraggia. Sii un calunniato, ma non uno che calunnia. Sii pacifico e non zelante. Persegui la bontà e non la giustizia. La giustizia non [appartiene] alla condotta del cristianesimo: non se ne trova menzione nell'insegnamento di Cristo! Rallegrati con chi si rallegra e piangi con chi piange (Rm 12,15): questo è il segno della limpidezza! Con i malati, fatti malato; con i peccatori, affliggiti; e con coloro che si convertono, gioisci! Sii amico di ogni uomo, ma solitario nel tuo pensiero. Unisciti alla sofferenza di ogni cosa, ma con il tuo corpo tieniti lontano da ogni cosa. Non accusare nessuno e non rimproverare nessuno, neppure coloro le cui condotte fossero molto cattive. Stendi il tuo mantello sul peccatore e coprilo. Se tu non puoi prendere sulla tua anima le sue mancanze e riceverne il castigo al suo posto, almeno sopporta di essere svergognato per non svergognare lui ... Non sei un servo della pace? Almeno non essere un agitatore! Non puoi essere diligente? Almeno sii modesto nella tua intelligenza! Non sei capace di vincere [il peccato]? Almeno non infiammarti contro coloro che sono vinti [dal peccato]! Non sei in grado di chiudere la bocca di colui che parla contro il suo prossimo? Almeno guardati dall'essere suo compagno! Sappi che se da te uscirà un fuoco che brucerà gli altri, alle tue mani sarà chiesto conto delle anime di tutti coloro che quel fuoco avrà toccato. E se [anche] non sei tu a soffiare su quel fuoco, ma sei d'accordo con colui che vi soffia sopra e ti compiaci della sua azione, sarai suo compagno nel giudizio. Se ami la tranquillità, sta' nella quiete; e se sei stato reso degno della quiete, rallegrati in ogni tempo. (Isacco di Ninive, Prima collezione 50) 
</p>

<p>
<u>FEGF1</u> / L'Eucaristia, Pasqua del Signore, di san Gaudenzio di Brescia nel quinto secolo / Cristo è lui solo che è morto per tutti. E' lui il medesimo che si trova nel sacramento del pane e del vino anche se sono molte le assemblee nelle quali si riunisce la Chiesa. E' il medesimo che immolato ricrea, creduto vivifica, consacrato santifica i consacranti. La carne del sacrificio è quella dell'Agnello divino, il sangue è quello suo. Infatti il Pane disceso dal cielo ha detto: «Il pane che io darò è la mia carne per la vita del mondo» (Gv 6, 52). «E' la Pasqua del Signore» (Es 12, 11), cioè il passaggio del Signore. Queste parole ti ammoniscono di non credere terrestre quello che è diventato celeste. Il Signore «passa» nella realtà terrestre e la fa suo corpo e suo sangue. Quello che ricevi è il corpo di colui che è pane celeste e il sangue di colui che è la sacra vite. Infatti mentre porgeva ai suoi discepoli il pane consacrato ed il vino, così disse: «Questo è il mio corpo, questo è il mio sangue» (Mt 26, 26-27). Crediamo dunque a colui al quale ci siamo affidati: la verità non conosce menzogna. Quando infatti diceva alle turbe sbigottite che il suo corpo era da mangiare e il suo sangue da bere, molti sussurravano: «Questo linguaggio è duro, chi può intenderlo?» (Gv 6, 60). Per cancellare con il fuoco celeste quei pensieri aggiunse: «E' lo Spirito che dà la vita; la carne invece non giova a nulla. Le parole che vi ho dette, sono spirito e vita» (Gv 6, 63).
</p>

<p>
<u>FEGF2</u> / Il pane che io darò è la mia carne per la vita del mondo, di San Giovanni Crisostomo  nel quarto secolo / “Noi, pur essendo molti siamo un corpo solo” (1 Cor 10,17). Cos’è il pane che mangiamo? Il Corpo di Cristo. Cosa divengono coloro che vi comunicano? Il Corpo di Cristo, non una moltitudine, bensì un corpo unico. Così come il pane, composto di tanti chicchi di grano è un solo pane, nel quale i chicchi scompaiono, così come in una massa tanto  compatta, benché i chicchi vi sussistano, è impossibile vedere cosa li distingue, così anche noi tutti, insieme e con Cristo, facciamo una cosa sola. Infatti come in un corpo tutte le membra vengono nutrite da quel corpo e non da un altro; lo stesso Corpo li nutre tutti. Per questo l’apostolo Paolo aggiunge: “Tutti partecipiamo dell’unico pane”. Ebbene ora, se partecipiamo tutti allo stesso pane, se tutti diveniamo lo stesso Cristo, perché dunque non mostriamo la stessa carità?... Questo si vedeva nel tempo dei nostri padri: “La moltitudine di coloro che eran venuti alla fede aveva un cuore solo e un’anima sola” (At 4,32).  Non è lo stesso adesso; anzi accade proprio il contrario. Eppure, uomo, è venuto Cristo a cercare te, che eri così lontano da lui, per unirsi a te. E tu, non vuoi unirti al tuo fratello? Infatti, Egli non ha soltanto dato il suo corpo; ma poiché la prima carne, tratta dalla terra, era morta a causa del peccato, egli vi ha introdotto, per così dire, un altro lievito, cioè la propria carne, della stessa natura della nostra carne, ma immune da ogni peccato, piena di vita. Il Signore l’ha condivisa con tutti noi affinché, nutriti da questa carne nuova, tutti in comunione gli uni con gli altri, potessimo entrare nella vita immortale.
</p>

<p>
<u>LuigiMariaEpicoco</u> / Salvi per dono / La forza di cui abbiamo bisogno per vivere autenticamente la vita cristiana è una forza che viene dall’alto e che prende il nome di virtù teologale. Nello specifico questa forza è tripartitica: la fede, la speranza e la carità. Essendo dono non possiamo ritrovarle nelle nostre forze, ma solo in quella gratuità con cui Dio ci ama. Liberi dall’ansia da prestazione che dobbiamo procurarcele da soli, veniamo ricollocati con gioia davanti a un Dio che muore dalla voglia di farci questo dono. È l’intento di Gesù nel Vangelo di oggi quando dice esplicitamente: “Nessuno può venire a me, se non lo attira il Padre che mi ha mandato”. Quando pensi di non aver fede non perdere tempo a colpevolizzarti, domandala al Signore. Quando pensi di non avere speranza non perdere tempo a fingere di essere ottimista, domandala al Signore. Quando pensi di non avere amore, non perdere tempo nel sentirti sbagliato domandalo al Signore. In questo domandare Dio risponde attraverso il Figlio. Gesù è la maniera che Dio ha di donarci questi tre doni. I sacramenti sono il Figlio. Soprattutto nell’Eucarestia noi riceviamo una scorta di fede, di speranza e di carità. Riceverla però non ci assicura che la useremo. Per questo la Grazia provoca la nostra libertà, affinché al dono corrisponda una scelta. Alla fede, alla speranza e alla carità corrispondono la fiducia, l’audacia e il saper morire per chi si ama. Ha ragione quindi Sant’Agostino a ricordarci che “il Dio che ci ha fatti senza di noi, non ci salva senza di noi”. La grazia e la nostra libertà diventano il binomio vero su cui si poggia la storia della salvezza, perché la redenzione non è semplicemente Dio che ci salva, ma noi che ci lasciamo salvare da Lui. Non siamo salvi per forza, siamo salvi per dono e per adesione a questo dono. Uno può anche lanciarti un salvagente ma tocca a te aggrapparti e farne buon uso. Siamo chiamati a non sprecare il dono, o in assenza di esso a saperlo chiedere con umiltà. L’umile è colui che chiede senza fingere autosufficienza.
</p>

<p>
<u>RobertoPasolini</u> / Avere domande / Le parole con cui il Signore Gesù si rivolge alla folla del suo tempo si posano come un balsamo sulla moltitudine delle preoccupazioni che, in questi giorni pasquali, cercano di orientarsi al dono e al riposo dello Spirito: «Nessuno può venire a me, se non lo attira il Padre che mi ha mandato» (Gv 6,44). Questa celebre affermazione che Gesù pone a commento del segno dei pani e dei pesci, se ascoltata con attenzione e accolta con fiducia, più che una parola di pretesa può diventare un vero e proprio parametro di garanzia con cui possiamo imparare a valutare la bontà del nostro cammino verso Dio. Dichiarando che non esiste altro passaggio al Padre se non la porta stretta – eppure pienamente accessibile – della sua esperienza filiale, Gesù vuole annunciare che la salvezza di Dio non può essere in alcun modo oggetto di una conquista da parte nostra, ma soltanto un dono che possiamo disporci a ricevere. Questo fondamentale corollario del Vangelo è qualcosa che nelle nostre giornate rischiamo di smarrire troppo facilmente e, soprattutto, troppo rapidamente, anche dopo quei momenti in cui la grazia del Signore riesce a scaldare e a penetrare la roccia del nostro cuore. Fortunatamente, ogni volta che decadiamo dalla vita filiale che abbiamo ricevuto nel battesimo, le cose diventano pesanti e la nostra esistenza inizia ad assomigliare a un progetto di cui noi siamo gli artefici, un edificio costruito con le nostre sole forze. Il Vangelo getta una potente luce su questa pericolosa deriva, ricordandoci che il cammino verso la vita eterna matura più per forza di attrazione che non per sforzo di volontà, che la sua efficacia si realizza più attraverso la custodia di un desiderio che non per forza di concentrazione. Tuttavia, come sembrano suggerire le parole di Gesù che concludono il Vangelo di oggi, ciò non significa che a noi non sia chiesto nulla per collaborare al disegno di salvezza di Dio: «Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo» (Gv 6,51). La metafora del cibo e dell’appetito è un ragionamento estremamente elementare, eppure indispensabile da applicare anche all’ambito della vita spirituale. Tutti siamo consapevoli che per poterci nutrire con gusto è necessario sentire l’impulso di una certa fame. Come senza appetito non si è attratti dal cibo, così senza un profondo desiderio di vivere bene l’avventura della nostra umanità non si può essere coinvolti con la missione di Cristo e del suo Vangelo. Se la salvezza è un dono che non possiamo né dobbiamo fabbricare, dobbiamo comunque avvertire la responsabilità di sentirne una fame sincera e assoluta. Sembra proprio questa la condizione in cui si trova quell’Etìope di cui parlano gli Atti degli Apostoli. Pur essendo una persona ricca e affermata, «amministratore di tutti» i «tesori» della «regina di Etiòpia» (At 8,27), l’eunuco giunge all’incontro con Filippo come un uomo affamato, abitato da un potente desiderio di scoprire se la sua solitudine è conosciuta da qualcuno che ne possa anche svelare un significato nascosto. Lo dimostrano le tante domande che il suo cuore non teme di esplicitare: «E come potrei capire se nessuno mi guida?» (8,31), «Ti prego, di quale persona il profeta dice questo? Di se stesso o di qualcun altro?» (8,34) «Ecco, qui c’è dell’acqua; che cosa impedisce che io sia battezzato?» (8,37). Essere affamati ed essere disposti a lasciarsi guidare sono le fondamentali libertà con cui si può camminare sotto la guida e in vista dello Spirito Santo. La missione a cui siamo continuamente invitati dal Risorto non è altro che la possibilità di condividere un pezzo di strada con ogni uomo e ogni donna che incrociamo lungo la strada. Portando e partecipando la gioia di quel Nome in cui per tutti c’è un felice annuncio di salvezza: «Quando risalirono dall’acqua, lo Spirito del Signore rapì Filippo e l’eunùco non lo vide più; e, pieno di gioia, proseguiva la sua strada» (At 8,39).
</p>

<p>
<u>MichaelDavideSemeraro</u> / Il tuo nome è Carro, alleluia! / La parola del Signore rivolta alla folla che ha appena sfamato è la chiave per entrare nella comprensione profonda di quanto avviene su quella strada che «va’ verso il mezzogiorno, sulla strada che scende da Gerusalemme a Gaza» (At 8,26). Quella strada è caratterizzata da una nota inconfondibile: «è deserta»! Nel Vangelo, il Signore Gesù ci ricorda quello che può essere considerato una sorta di principio fondamentale della nostra relazione con Dio: «Nessuno può venire a me, se non lo attira il Padre che mi ha mandato; e io lo risusciterò nell’ultimo giorno» (Gv 6,44). Come il Signore Gesù ha nutrito la folla e l’ha resa capace non solo di mangiare, ma anche di parlare e di interagire, così Filippo è invitato dal Signore a farsi carico di questo eunuco che sembra specchiarsi nel servo sofferente, di cui si parla nel racconto che sta leggendo mentre torna a casa. Il primo passo necessario perché l’eunuco possa ricevere consolazione e conforto è legato alla disponibilità di Filippo di farsi mediazione di salvezza: «Va’ avanti e accostati a quel carro» (At 8,29). L’evangelizzazione, nel senso più pieno del termine, di questo funzionario regale comincia, ancora una volta, con un primo passo che viene fatto da Filippo su ispirazione dello Spirito. Si tratta di prevenire i fratelli che camminano sulle strade della vita tanto da diventare, prima di tutto, loro compagni di viaggio e, solo dopo, persino loro guide. Così la domanda posta da Filippo rende possibile un’altra domanda che viene avanzata dall’eunuco: «E come potrei capire se nessuno mi guida?» (At 8,31). Il testo degli Atti ci dice che «Filippo, prendendo la parola e partendo da quel passo della Scrittura, annunciò a lui Gesù» (At 8,35). Si potrebbe dire che non è possibile annunciare il mistero di Gesù - e condividere la liberazione che ci viene dal suo Vangelo - se non si è capaci di prendere spunto dalla vita e, in particolare, se non si sa partire dalla sofferenza reale che attraversa il vissuto di ciascuno. Il «carro» su cui Filippo deve salire è, certamente, la vita di questo funzionario regale, che però è  - prima di tutto - un «eunuco» conquistato da un passo del profeta il quale, non certo per caso, parla di «umiliazione» (8,33). Solo quando la sofferenza sarà stata assunta e redenta nel mistero di Cristo Signore, allora si potrà «fermare il carro» (8,38) e scendere insieme nell’acqua per vivere l’esperienza del battesimo. È questo il modo per salire - ormai - sull’unico carro che può condurre verso gli spazi più ampi della vita, quella vita che è lo stesso mistero di Cristo. Egli è «il pane che discende dal cielo, perché chi ne mangia non muoia» (Gv 6,50) e possa risalire verso un di più di vita… come una pianta «recisa dalla terra» (At 8,13) che, al primo sole - e dopo le prime piogge - non solo germina di nuovo, ma è persino più forte e più bella. Vi è pure un’altra domanda che rimane aperta e che apre la generosa condivisione del dono della salvezza e della vita: «che cosa impedisce che io sia battezzato?» (At 8,37). La questione si porrà altre due volte (At 10, 47; 11, 17) a motivo della circoncisione, ritenuta essenziale per entrare nella vita del popolo di Dio. La parola profetica continua a far sognare e a far camminare: «E tutti saranno istruiti da Dio» (Gv 6,45). Sul carro regale di Cristo Risorto che è il talamo della sua croce… c’è posto per tutti… per tutto!
</p>

<p>
<u>HomilyVoice-21</u> / PRIMA LETTURA Disse allora lo Spirito a Filippo: «Va’ avanti e accòstati a quel carro». Filippo corse innanzi e, udito che leggeva il profeta Isaia, gli disse: «Capisci quello che stai leggendo?». Egli rispose: «E come potrei capire, se nessuno mi guida?». E invitò Filippo a salire e a sedere accanto a lui. Nell’Eunuco che viene battezzato da Filippo si compie la profezia di Isaia, profezia che riguarda anche tutti gli stranieri. Non è Filippo che prende l’iniziativa. È invece lo Spirito Santo che muove Filippo perché quanto il Signore Dio aveva promesso si compie oggi in una maniera soprannaturale e divina. Non è infatti per mozione interiore che la profezia di compie, ma per vero comando che viene dall’Alto. Così dice il Signore: «Osservate il diritto e praticate la giustizia, perché la mia salvezza sta per venire, la mia giustizia sta per rivelarsi». Beato l’uomo che così agisce e il figlio dell’uomo che a questo si attiene, che osserva il sabato senza profanarlo, che preserva la sua mano da ogni male. Non dica lo straniero che ha aderito al Signore: «Certo, mi escluderà il Signore dal suo popolo!». Non dica l’eunuco: «Ecco, io sono un albero secco!». Poiché così dice il Signore: «Agli eunuchi che osservano i miei sabati, preferiscono quello che a me piace e restano fermi nella mia alleanza, io concederò nella mia casa e dentro le mie mura un monumento e un nome più prezioso che figli e figlie; darò loro un nome eterno che non sarà mai cancellato. Gli stranieri, che hanno aderito al Signore per servirlo e per amare il nome del Signore, e per essere suoi servi, quanti si guardano dal profanare il sabato e restano fermi nella mia alleanza, li condurrò sul mio monte santo e li colmerò di gioia nella mia casa di preghiera. I loro olocausti e i loro sacrifici saranno graditi sul mio altare, perché la mia casa si chiamerà casa di preghiera per tutti i popoli» (Is 56,1-7). Negli Atti degli Apostoli sempre si compie la Parola che Gesù ha detto ai suoi Apostoli, quando ha affidato loro la missione di andare a fare discepoli tutti i popolo: “ Ed ecco, io sono con voi tutti i giorni, fino alla fine del mondo” (Mt 28,20). Se il Signore non fosse con i suoi discepoli – Apostoli, Presbiteri, Diaconi, Cresimati, Battezzati – questi avrebbero una grande difficoltà a separare i propri pensieri dai pensieri del Padre. Invece il Signore è con i suoi discepoli e sempre Lui interviene, prendendo le redini della storia nelle sue mani. La presenza del Signore mai dovrà essere considerata una cosa straordinaria. Deve essere invece vista come azione ordinaria del nostro Dio e Signore, di Cristo Gesù e dello Spirito Santo. E perché no! Anche della Vergine Maria e dei suoi Angeli. Se il Signore non agisse in modo ordinario con i suoi discepoli, la Chiesa non avrebbe alcun futuro. Come non avrebbe avuto alcun futuro Abramo e i suoi figli. Invece il Signore con presenza ordinaria ha condotto i figli d’Israele e per presenza ordinaria conduce i suoi discepoli. Gli Atti degli Apostoli sono questa presenza ordinaria ininterrotta del Signore nella vita di ogni suo discepolo. Senza questa presenza non c’è missione né di salvezza e né di vita eterna. Oggi i discepoli di Gesù pensano che tutto debba venire dal loro cuore, dalla loro mente, dalla loro scienza e intelligenza. Quali sono i frutti che stiamo raccogliendo? La Chiesa da realtà soprannaturale, teandrica, la si sta riducendo ad un insieme di persone senza alcuna identità propria né teologica, né cristologica, né pneumatologica, né soteriologica e neanche escatologica. Senza una identità propria neanche potrà mai esserci vera missione evangelizzatrice. Mai la Chiesa è precipitata in un baratro simile. Urge che si ricomponga l’unità e la comunione nell’essere e nelle operazioni tra Cristo Gesù e ogni suo discepolo e in Cristo Gesù tra ogni suo discepolo e lo Spirito Santo. Senza questa unità e comunione il discepolo mai potrà essere vero discepolo. Gli manca una parte essenziale. Cristo Gesù e lo Spirito Santo mai potranno essere pensati come degli accessori, un di più. Essi sono essenza e vita per noi. LEGGIAMO At 8,26-40 Un angelo del Signore parlò a Filippo e disse: «Àlzati e va’ verso il mezzogiorno, sulla strada che scende da Gerusalemme a Gaza; essa è deserta». Egli si alzò e si mise in cammino, quand’ecco un Etìope, eunuco, funzionario di Candace, regina di Etiopia, amministratore di tutti i suoi tesori, che era venuto per il culto a Gerusalemme, stava ritornando, seduto sul suo carro, e leggeva il profeta Isaia. Disse allora lo Spirito a Filippo: «Va’ avanti e accòstati a quel carro». Filippo corse innanzi e, udito che leggeva il profeta Isaia, gli disse: «Capisci quello che stai leggendo?». Egli rispose: «E come potrei capire, se nessuno mi guida?». E invitò Filippo a salire e a sedere accanto a lui. Il passo della Scrittura che stava leggendo era questo: Come una pecora egli fu condotto al macello e come un agnello senza voce innanzi a chi lo tosa, così egli non apre la sua bocca. Nella sua umiliazione il giudizio gli è stato negato, la sua discendenza chi potrà descriverla? Poiché è stata recisa dalla terra la sua vita. Rivolgendosi a Filippo, l’eunuco disse: «Ti prego, di quale persona il profeta dice questo? Di se stesso o di qualcun altro?». Filippo, prendendo la parola e partendo da quel passo della Scrittura, annunciò a lui Gesù. Proseguendo lungo la strada, giunsero dove c’era dell’acqua e l’eunuco disse: «Ecco, qui c’è dell’acqua; che cosa impedisce che io sia battezzato?». Fece fermare il carro e scesero tutti e due nell’acqua, Filippo e l’eunuco, ed egli lo battezzò. Quando risalirono dall’acqua, lo Spirito del Signore rapì Filippo e l’eunuco non lo vide più; e, pieno di gioia, proseguiva la sua strada. Filippo invece si trovò ad Azoto ed evangelizzava tutte le città che attraversava, finché giunse a Cesarèa. La fede non nasce dalla lettura di un testo biblico. La nascita della fede è opera perenne dello Spirito Santo. È Lui il Creatore della fede in ogni cuore. Lui però non agisce da solo. Agisce attraverso il corpo di Cristo. Dal corpo di Cristo sempre deve sgorgare lo Spirito Santo che crea la fede nei cuori e creando la fede crea il corpo di Cristo, perché perennemente aggiunge nuovi membri ad esso. Se nuovi membri non vengono aggiunti al corpo di Cristo è segno che il discepolo non è nello Spirito Santo. La sua parola non è portatrice dello Spirito Santo e nessuna fede verrà mai creata in un cuore. Filippo, pieno di Spirito Santo, annuncia Cristo Gesù all’Eunuco, spiegando le Scritture. Lo Spirito Santo scrive Cristo Gesù nel cuore dell’Eunuco, mettendo nel suo cuore il desiderio di essere battezzato. Filippo poi lo immerge nelle acque e lo Spirito Santo fa di questo Eunuco una creatura nuova. Lo fa figlio di Dio in Cristo Gesù. Ma tutto questo grande prodigio si compie perché Cristo Gesù è con i suoi discepoli e agisce non con azione straordinaria, ma ordinaria. Dobbiamo tutti convincerci: o crediamo che abbiamo bisogno che Cristo Gesù agisca insieme a noi con presenza ordinaria, o il nostro operare sarà sempre sterile. Possiamo anche spostare le montagne, ma per noi mai una sola anima si convertirà e mai un solo uomo diventerà discepolo. Presenza ordinaria, non presenza straordinaria. Presenza perenne e non occasionale. Presenza diuturna e non saltuario. È la Legge della vita. LETTURA DEL VANGELO Nessuno può venire a me, se non lo attira il Padre che mi ha mandato; e io lo risusciterò nell’ultimo giorno. Sta scritto nei profeti: E tutti saranno istruiti da Dio. Chiunque ha ascoltato il Padre e ha imparato da lui, viene a me. Non perché qualcuno abbia visto il Padre; solo colui che viene da Dio ha visto il Padre. In verità, in verità io vi dico: chi crede ha la vita eterna. Tutto nella nostra fede è per grazia del Signore nostro Dio. Anche andare a Lui, conoscere Lui, amare Lui, credere in Lui è per grazia. Questa grazia la dona il Signore per via immediata e per via mediata. Per via immediata è quando Lui direttamente interviene nella nostra storia. Per via mediata è quando Lui dona la grazia attraverso i suoi servi fedeli: profeti, sapienti, sacerdoti, uomini di Dio nell’Antico Testamento. Apostoli, Presbiteri, Diaconi, Cresimati, Battezzati nel Nuovo Testamento. Oggi la via immediata sempre deve realizzarsi nella via mediata. Via mediata oggi è la Chiesa una, santa, cattolica, apostolica, secondo regole e norme che vengono dallo Spirito Santo. Via mediata e via immediata si intrecciano mirabilmente. Oggi devono essere inseparabili. E Gesù gli disse: Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli (Mt 16,17). Tutti i tuoi figli saranno discepoli del Signore, grande sarà la prosperità dei tuoi figli; sarai fondata sulla giustizia (Is 54,13-14). Ecco, verranno giorni – oracolo del Signore –, nei quali con la casa d’Israele e con la casa di Giuda concluderò un’alleanza nuova. Non sarà come l’alleanza che ho concluso con i loro padri, quando li presi per mano per farli uscire dalla terra d’Egitto, alleanza che essi hanno infranto, benché io fossi loro Signore. Oracolo del Signore. Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Non dovranno più istruirsi l’un l’altro, dicendo: “Conoscete il Signore”, perché tutti mi conosceranno, dal più piccolo al più grande – oracolo del Signore –, poiché io perdonerò la loro iniquità e non ricorderò più il loro peccato» (Ger 31,31-34). Chi scrive nei cuori oggi Cristo Gesù è il suo Santo Spirito. Il suo Santo Spirito scrive Cristo Gesù se portato dal discepolo di Cristo e sempre dato nella parola del Vangelo che Lui annuncia e testimonia operante in lui mediante i frutti della sua potente azione. Se il discepolo di Gesù non si presenta al mondo ricco dei frutti dello Spirito, è segno che lo Spirito non è lui. Se non è in lui, neanche è nella Parola del Vangelo che dice. Ogni Parola priva del germe dello Spirito Santo è in tutto simile ad una penna senza inchiostro. Si può anche scrivere. Ma il foglio rimane bianco. Nessun segno dello Spirito in esso. Senza la potenza dello Spirito Santo nel discepolo del Signore, la via immediata mai si unità alla via mediata e la via mediata, non animata dalla via immediata, rimane sempre senza alcun frutto di salvezza. Ecco la perfetta confessione della verità della nostra fede, fatta dagli Apostoli nel Concilio di Gerusalemme: “È parso bene, infatti, allo Spirito Santo e a noi, di non imporvi altro obbligo al di fuori di queste cose necessarie: astenersi dalle carni offerte agli idoli, dal sangue, dagli animali soffocati e dalle unioni illegittime. Farete cosa buona a stare lontani da queste cose. State bene!” (At 15,28-29). Perfetto connubio della via mediata con la via immediata. Questa unità sempre è necessaria. Ecco come l’Apostolo Paolo parla di questo connubio nello stesso cuore dell’uomo: “Voi non avete ricevuto uno spirito da schiavi per ricadere nella paura, ma avete ricevuto lo Spirito che rende figli adottivi, per mezzo del quale gridiamo: «Abbà! Padre!». Lo Spirito stesso, insieme al nostro spirito, attesta che siamo figli di Dio. E se siamo figli, siamo anche eredi: eredi di Dio, coeredi di Cristo, se davvero prendiamo parte alle sue sofferenze per partecipare anche alla sua gloria” (Rm 8,15-17). Quando un discepolo di Gesù non riceve l’attestazione dello Spirito Santo, è segno che la sua vita è sotto il dominio della carne. Dalla carne parla il peccato dalla bocca dell’uomo, mai parlerà lo Spirito di Dio. LEGGIAMO IL TESTO DI Gv 6,44-51 Nessuno può venire a me, se non lo attira il Padre che mi ha mandato; e io lo risusciterò nell’ultimo giorno. Sta scritto nei profeti: E tutti saranno istruiti da Dio. Chiunque ha ascoltato il Padre e ha imparato da lui, viene a me. Non perché qualcuno abbia visto il Padre; solo colui che viene da Dio ha visto il Padre. In verità, in verità io vi dico: chi crede ha la vita eterna. Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo». Può un figlio di Adamo, un figlio di Abramo, un discepolo di Gesù aprire il suo cuore alla rivelazione del mistero, di ogni mistero, che viene a Lui per via immediata e per via mediata, secondo le regole stabilite dallo Spirito Santo e che troviamo nelle sacre pagine della Scrittura santa? Può aprirlo e lo aprirà se il suo cuore non è governato dall’empietà, dalla cattiveria, dalla malvagità, dalla trasgressione della Legge della coscienza, della Legge della razionalità, della Legge rivelata. La rivelazione ti chiede sempre di uscire dalle tenebre e di entrare nella luce. Ti chiede anche di camminare di luce in luce e di verità in verità. Quando il cuore per natura diviene tenebra, allora è impossibile accogliere la luce. Per accoglierla il Signore deve sradicare dal tuo petto il cuore di tenebra e al suo posto porre un cuore di carne. Per fare questo il Signore ha bisogno sempre dell’opera dell’uomo. Gesù ha dato la vita perché il Padre scrivesse Lui, il Cristo di Dio, per opera dello Spirito Santo, nei nostri cuori. Oggi è necessario che sia ogni membro del corpo di Cristo a offrire, in Cristo, se stesso al Padre, perché il Padre scriva Cristo Gesù, per opera del suo Santo Spirito, in molti cuori. Cristo Gesù non è scritto nei cuori per vie umane, è scritto solo per via divina e questa via è una sola: offrire in Cristo al Padre la nostra vita, mossi sempre dal suo Santo Spirito, in sacrificio perché per mezzo di questo sacrificio il Padre infonda la sua grazia in molti cuori. È da anni che lo diciamo: Cristo Gesù è portato nei cuori e si diffonde nel mondo attraverso il veicolo della santità di ogni membro del corpo di Cristo e questa santità ha un solo nome: fare della nostra vita un sacrificio gradito al Signore. Questa verità è così rivelata dall’Apostolo Paolo: “Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto” (Rm 12,1-2). Via universale e perenne. Madre di Cristo Signore, tu hai dato al mondo il Figlio Unigenito del Padre, per opera dello Spirito Santo, dopo aver offerto la tua vita perché il Padre se ne servisse secondo la sua volontà. Ottienici la grazia di offrire anche noi la nostra vita al Padre. Il Padre per questo sacrificio darà Cristo a molti cuori. Per questa tua intercessione, ti benediciamo in eterno. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
