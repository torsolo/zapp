<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della IV settimana di Quaresima (Laetare).
</p>

<p>
<u>ANTIFONA</u> / Rallegrati, Gerusalemme, e voi tutti che l’amate radunatevi. Sfavillate di gioia con essa, voi che eravate nel lutto. Così gioirete e vi sazierete al seno delle sue consolazioni. (Is 66,10-11)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Padre, che per mezzo del tuo Figlio operi mirabilmente la redenzione del genere umano, concedi al popolo cristiano di affrettarsi con fede viva e generoso impegno verso la Pasqua ormai vicina. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ O Dio, ricco di misericordia, che nel tuo Figlio, innalzato sulla croce, ci guarisci dalle ferite del male, donaci la luce della tua grazia, perché, rinnovati nello spirito, possiamo corrispondere al tuo amore di Padre. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Con l'esilio e la liberazione del popolo si manifesta l'ira e la misericordia del Signore</b> / Dal secondo libro delle Cronache (2Cr 36,14-16.19-23) / In quei giorni, tutti i capi di Giuda, i sacerdoti e il popolo moltiplicarono le loro infedeltà, imitando in tutto gli abomini degli altri popoli, e contaminarono il tempio, che il Signore si era consacrato a Gerusalemme. Il Signore, Dio dei loro padri, mandò premurosamente e incessantemente i suoi messaggeri ad ammonirli, perché aveva compassione del suo popolo e della sua dimora. Ma essi si beffarono dei messaggeri di Dio, disprezzarono le sue parole e schernirono i suoi profeti al punto che l'ira del Signore contro il suo popolo raggiunse il culmine, senza più rimedio. Quindi [i suoi nemici] incendiarono il tempio del Signore, demolirono le mura di Gerusalemme e diedero alle fiamme tutti i suoi palazzi e distrussero tutti i suoi oggetti preziosi. Il re [dei Caldèi] deportò a Babilonia gli scampati alla spada, che divennero schiavi suoi e dei suoi figli fino all'avvento del regno persiano, attuandosi così la parola del Signore per bocca di Geremìa: «Finché la terra non abbia scontato i suoi sabati, essa riposerà per tutto il tempo della desolazione fino al compiersi di settanta anni». Nell'anno primo di Ciro, re di Persia, perché si adempisse la parola del Signore pronunciata per bocca di Geremìa, il Signore suscitò lo spirito di Ciro, re di Persia, che fece proclamare per tutto il suo regno, anche per iscritto: «Così dice Ciro, re di Persia: "Il Signore, Dio del cielo, mi ha concesso tutti i regni della terra. Egli mi ha incaricato di costruirgli un tempio a Gerusalemme, che è in Giuda. Chiunque di voi appartiene al suo popolo, il Signore, suo Dio, sia con lui e salga!"». / Parola di Dio.
</p>

<p>
<u>PSALMUS</u> / (Sal 136) <b>Il ricordo di te, Signore, è la nostra gioia</b> / Lungo i fiumi di Babilonia, là sedevamo e piangevamo ricordandoci di Sion. Ai salici di quella terra appendemmo le nostre cetre. R. / Perché là ci chiedevano parole di canto coloro che ci avevano deportato, allegre canzoni, i nostri oppressori: «Cantateci canti di Sion!». R. / Come cantare i canti del Signore in terra straniera? Se mi dimentico di te, Gerusalemme, si dimentichi di me la mia destra. R. / Mi si attacchi la lingua al palato se lascio cadere il tuo ricordo, se non innalzo Gerusalemme al di sopra di ogni mia gioia. R.
</p>

<p>
<u>LETTURA2</u> / <b>Morti per le colpe, siamo stati salvati per grazia</b> / Dalla lettera di san Paolo apostolo agli Efesìni (Ef 2,4-10) / Fratelli, Dio, ricco di misericordia, per il grande amore con il quale ci ha amato, da morti che eravamo per le colpe, ci ha fatto rivivere con Cristo: per grazia siete salvati. Con lui ci ha anche risuscitato e ci ha fatto sedere nei cieli, in Cristo Gesù, per mostrare nei secoli futuri la straordinaria ricchezza della sua grazia mediante la sua bontà verso di noi in Cristo Gesù. Per grazia infatti siete salvati mediante la fede; e ciò non viene da voi, ma è dono di Dio; né viene dalle opere, perché nessuno possa vantarsene. Siamo infatti opera sua, creati in Cristo Gesù per le opere buone, che Dio ha preparato perché in esse camminassimo. / Parola di Dio.
</p>

<p>
<u>ACCLAMATIO</u> / Lode e onore a te, Signore Gesù! / Dio ha tanto amato il mondo da dare il Fglio unigenito; chiunque crede in lui ha la vita eterna. (Gv 3,16) / Lode e onore a te, Signore Gesù!
</p>

<p>
<u>VANGELO</u> / <b>Dio ha mandato il Figlio perché il mondo si salvi per mezzo di lui</b> / Dal Vangelo secondo Giovanni (Gv 3,14-21) / In quel tempo, Gesù disse a Nicodèmo: «Come Mosè innalzò il serpente nel deserto, così bisogna che sia innalzato il Figlio dell'uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell'unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, supplichiamo Dio, Padre misericordioso, che in Cristo apre a tutti gli uomini le porte della speranza e della vita. Preghiamo insieme e diciamo: <b>Mostraci, Signore, la tua misericordia.</b> / La Chiesa, fortificata dallo Spirito e unita alla morte e risurrezione di Cristo, offra a ogni uomo la speranza che l’amore è più forte della morte. Preghiamo. / I popoli e i loro governanti, liberi da logiche di menzogna e illuminati dalla grazia di Cristo, difendano e promuovano in ogni circostanza la dignità della persona umana. Preghiamo. / Le persone in ricerca del senso del vivere scoprano in Cristo, vincitore della morte, la ragione ultima e sicura dell’autentica speranza. Preghiamo. / I malati nel corpo e nello spirito sperimentino l’amorevole presenza di Dio e trovino conforto nell’umile servizio dei fratelli. Preghiamo. / Noi qui presenti, immersi nel mistero della Pasqua dal giorno del Battesimo, possiamo testimoniare al mondo la potenza dell’amore che salva. Preghiamo. / O Padre, che vegli sempre sull’opera delle tue mani e riporti la vita dove regna la morte, ascolta la voce del tuo popolo in preghiera e fa’ che, morendo e risorgendo con Cristo, possa innalzarti il canto della creazione nuova. Per Cristo nostro Signore.
</p>

<p>
<u>OFFERTORIO</u> / Ti presentiamo con gioia, o Signore, i doni della redenzione eterna: concedi a noi di venerarli con fede e di offrirli degnamente per la salvezza del mondo. Per Cristo nostro Signore.
</p>

<p>
<u>PREFAZIO</u> / <b>La penitenza dello spirito</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Tu hai stabilito per i tuoi figli un tempo di rinnovamento spirituale perché si convertano a te con tutto il cuore e, liberi dai fermenti del peccato, vivano le vicende di questo mondo sempre rivolti ai beni eterni. Per questo dono della tua benevolenza, uniti agli angeli e ai santi, con voce unanime cantiamo l’inno della tua lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / La luce é venuta nel mondo. Chi fa la verità viene alla luce. (Gv 3,19.21) ♦ Gerusalemme è costruita come città salda e compatta. È là che salgono le tribù, le tribù del Signore, secondo la legge d'Israele, per lodare il nome del Signore. (Sal 121,3-4)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che illumini ogni uomo che viene in questo mondo, fa' risplendere su di noi la luce della tua grazia, perché i nostri pensieri siano conformi alla tua sapienza e possiamo amarti con cuore sincero. Per Cristo nostro Signore. / Orazione sul popolo / Custodisci, o Signore, coloro che ti supplicano, sorreggi chi è fragile, vivifica sempre con la tua luce quanti camminano nelle tenebre del mondo e concedi loro, liberati da ogni male, di giungere ai beni eterni. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sermone attribuita a Sant'Efrem (ca 306-373) diacono in Siria e dottore della Chiesa / Sulla penitenza / «Bisogna che sia innalzato il Figlio dell'uomo, perché chiunque crede in lui abbia la vita eterna.» / Quando il popolo peccò nel deserto (Num 21,5), Mosè, che era profeta, ordinò agli Israeliti di innalzare un serpente sopra una croce, cioè di mettere a morte il peccato. (...) Dovevano guardare un serpente, perché i figli d'Israele erano stati colpiti dai serpenti per il loro castigo. E perché da serpenti? Perché avevano ripetuto la condotta dei nostri progenitori. Adamo e Eva infatti avevano peccato tutti e due mangiando dal frutto dell'albero; gli Israeliti avevano mormorato, per una questione di cibo. Proferire parole di lamentela perché mancavano di verdura, è il culmine della mormorazione. Questo afferma il salmo: «Mormorarono contro Dio nel deserto» (Sal 77,19). Ora anche nel paradiso, il serpente è stato all'origine della mormorazione. (...) I figli d'Israele dovevano così imparare che lo stesso serpente che aveva tramato la morte di Adamo, aveva procurato la morte anche a loro. Mosè dunque l'ha sospeso al legno, affinché guardandolo, tutti fossero condotti per similitudine, a ricordarsi dell'albero. Coloro infatti che lo guardavano erano salvi, non certo grazie al serpente, bensì grazie alla loro conversione. Guardavano il serpente e si ricordavano il loro peccato. Perché erano stati morsi, si pentivano e, una volta ancora, erano salvi. La loro conversione trasformava il deserto in dimora di Dio; il popolo peccatore diveniva con la penitenza un'assemblea ecclesiale e, anzi, suo malgrado, adorava la croce.
</p>

<p>
<u>DIBRUNO-21</u> / Chi crede in lui non è condannato (Gv 3,14-21) / Leggiamo il testo dei Numeri sul serpente innalzato nel deserto: “Gli Israeliti si mossero dal monte Or per la via del Mar Rosso, per aggirare il territorio di Edom. Ma il popolo non sopportò il viaggio. Il popolo disse contro Dio e contro Mosè: «Perché ci avete fatto salire dall’Egitto per farci morire in questo deserto? Perché qui non c’è né pane né acqua e siamo nauseati di questo cibo così leggero». Allora il Signore mandò fra il popolo serpenti brucianti i quali mordevano la gente, e un gran numero d’Israeliti morì. Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. Il Signore disse a Mosè: «Fatti un serpente e mettilo sopra un’asta; chiunque sarà stato morso e lo guarderà, resterà in vita». Mosè allora fece un serpente di bronzo e lo mise sopra l’asta; quando un serpente aveva morso qualcuno, se questi guardava il serpente di bronzo, restava in vita” (Num 21,4-9). C’è un presente che è fatto di mormorazione contro gli ordini dati dal Signore per mezzo di Mosè. Il Signore educa il suo popolo a fidarsi di Lui mandando serpenti brucianti dal morso letale nell’accampamento. Il presente di mormorazione diviene un presente di morte certa, sicura, inevitabile. Come trasformare questo presente di morte in un presente di vita? Guardando con fede il serpente di bronzo issato da Mosè nell’accampamento. Il rimedio non è il serpente di bronzo, ma la fede nella Parola del Signore. Chi ascolta la Parola e obbedisce, è salvo. Chi non ascolta e non obbedisce, rimane nella morte. La salvezza del popolo è solo dall’obbedienza alla Parola. Il presente è già di morte. / In quel tempo, Gesù disse a Nicodèmo: «Come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». / Con Gesù tutto è diverso. Lui è il vero serpente innalzato sul monte. La salvezza è dalla fede in Lui. Non si tratta però di guardare Lui come sorgente della nostra salvezza. Si deve invece divenire un solo corpo con Lui, nascendo da acqua e da Spirito Santo. Ma neanche questo è sufficiente. Si deve vivere in Lui, con Lui, per Lui, obbedendo ad ogni sua Parola e divenendo ogni suo discepolo serpente di verità, giustizia, santità, perché ogni altro uomo che è nella morte possa pervenire alla vera vita. Gesù non è un semplice serpente di bronzo. Gesù è il Figlio Unigenito del Padre che ha preso su di sé tutti i peccati dell’umanità per espiarli sulla croce, nel suo corpo: “con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo” (Col 2,12-15). È questo il grande mistero di Gesù Signore. Tutto avviene nel suo corpo, per il suo corpo, con il suo corpo. Non si crede in Cristo per avere la vita eterna se non si diviene corpo di Cristo e nel corpo di Cristo non ci si lascia fare dal Padre “serpenti innalzati in Cristo e con Cristo” per la salvezza del mondo. È una grande missione quella del discepolo di Gesù. È sua responsabilità mostrare Cristo innalzato nel suo corpo perché chiunque lo vede, creda in Lui per entrare nella vita. / Madre della Redenzione, Angeli, Santi, fateci “serpenti innalzati” per la salvezza. 
</p>

<p>
<u>SILVESTRINI-21</u> / Volgiamo lo sguardo a Colui che abbiamo trafitto. È inevitabile: la lontananza da Dio, l’infedeltà personale o di un intero popolo, oggi forse potremmo dire l’infedeltà del cristiano o della Chiesa, conduce all’esilio, alla schiavitù. Con il peccato cadono le mura di Gerusalemme, cedono in noi le difese dai nemici e dal male, ne segue l’invasione, la distruzione di tutto ciò che è prezioso in noi, la perdita della grazia e della preziosa libertà. Il Signore, l’eterno restauratore, non cessa mai di intervenire per liberare, riparare, ricostruire in senso fisico e spirituale servendosi all’occorrenza anche di un re straniero e ateo come Ciro. Nel deserto gli ebrei subiscono i morsi dei serpenti, sempre a causa della loro infedeltà e devono volgere lo sguardo al serpente di bronzo posto sull’asta per non subirne gli effetti venefici. Gesù, ricorrendo a questo antico episodio, nel dialogo notturno con Nicodemo afferma: “Come Mosè innalzò il serpente nel deserto, così bisogna che sia innalzato il Figlio dell'uomo, perché chiunque crede in lui abbia la vita eterna”. Egli parla della sua prossima morte in croce e aggiunge: “Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna”. È il progetto divino e universale di salvezza che sta per compiersi con Cristo a Gerusalemme: noi siamo in cammino con Lui verso la Pasqua. San Paolo così esplicita questa azione redentiva: “Dio, ricco di misericordia, per il grande amore con il quale ci ha amato, da morti che eravamo per le colpe, ci ha fatto rivivere con Cristo: per grazia siete salvati. Con lui ci ha anche risuscitato”. È una vera e propria rinascita quella che ci viene offerta, una riscoperta della Luce e della Verità da accogliere con fede e desiderio, da preferire alle tenebre, al peccato e alla morte. È il mistero della Pasqua, il mistero della morte e della risurrezione che si apre in noi e svela al nostro spirito quando con l’intensità della fede, dell’amore e della gratitudine volgiamo e fissiamo lo sguardo a Colui che abbiamo trafitto. È quanto siamo invitati a fare, particolarmente oggi, in questa domenica "in laetare", in preparazione alla ormai prossima Pasqua per viverla e goderla con la migliore intensità.
</p>

<p>
<u>LOYOLA-21</u> / “E tu, ci credi ancora all’amore?”: la mia condanna, la mia assoluzione, le pagine bianche di questa vita nuova che mi sta attendendo, dipendono solo dalla mia risposta a questa domanda. Sono ancora capace di credere all’amore, oppure no? Forse si resta nelle tenebre perché non si crede più che qualcuno possa amare in questo modo, senza condizioni, senza farci del male, e senza fine. Non siamo abituati a qualcuno che decide di restare, figuriamoci poi uno che resta per tutti, senza distinzioni. “Nessuno verrà a condannarti”. Nicodèmo arriva davanti a Gesù nella sua notte, da uomo che vive secondo la Legge, in cerca di una vita nuova, possiamo immaginare le sue, le nostre resistenze: se non c’è nessuno che mi condanni, tutta la mia vita, passata a cercare di guadagnarmi l’eternità osservando determinati comportamenti, non ha senso. Perché cerco continuamente un’assoluzione, di compiacere un Dio che è un giudice che si rivela così ingiusto? Un uomo innocente che muore al mio posto, che si fa simulacro dei nostri peccati, non ha senso, questo amore è ingiusto. E tu mi dici che non posso guadagnarmi una vita nuova, perché la ricevo da un altro nel momento in cui riesco a sollevare lo sguardo da me stesso, verso quella Croce, e la riconosco come dono. È un altro che mi dà alla luce: questo fa paura, questo ci fa sentire vulnerabili. Vengo fuori dalla Tua ferita d’amore. Tu mi chiedi di credere a questo amore senza senso che ci fa figli e fratelli, venendo verso di Te che sei la luce. / Cosa ti permette di credere ancora all’amore? Dove stai cercando la salvezza? Cosa significa per te amare più le tenebre che la luce? (Caterina Bruno)
</p>

<p>
<u>FEGF1</u> / Il cieco nato,  di Sant’Ireneo di Lione nel secondo secolo / Agendo in favore del cieco nato, non semplicemente con una parola bensì con un’azione il Signore gli ha reso la vista. Non ha agito in questo modo senza ragione o per caso, ma per fare conoscere la Mano di Dio che, in principio, aveva plasmato l’uomo. Perciò quando i suoi discepoli gli hanno domandato per colpa di chi, sua o dei suoi genitori quest’uomo era nato cieco, il Signore ha dichiarato: «Né lui ha peccato né i suoi genitori, ma è così perché si manifestassero in lui le opere di Dio».  Queste «opere di Dio», sono prima la creazione dell’uomo. Infatti la Scrittura ce la descrive proprio come un’azione: «Allora il Signore Dio plasmò l’uomo con polvere del suolo» (Gen 2,7). Per questo il Signore sputò per terra, fece del fango con la saliva, e plasmò il fango sugli occhi del cieco. Mostrava così in quale modo ebbe luogo la creazione originale, e per coloro che erano in grado di capire, manifestava la Mano di Dio che aveva plasmato l’uomo con la polvere… E poiché, in questa carne plasmata in Adamo, l’uomo era caduto nella trasgressione e quindi aveva bisogno del lavacro di rigenerazione (Tt 3,5), il Signore ha detto al cieco nato, dopo aver spalmato il fango sui suoi occhi: «Va’ a lavarti nella piscina di Sìloe». Gli concedeva nello stesso tempo il rimodellare e la rigenerazione operata dal lavacro. Perciò, dopo essersi lavato, «tornò che ci vedeva», affinché potesse riconoscere colui che lo aveva rimodellato e imparasse allo stesso tempo chi fosse il Signore che gli aveva reso la vista… Così colui che, in principio, aveva plasmato Adamo e al quale il Padre aveva detto: «Facciamo l’uomo, a nostra immagine, a nostra somiglianza» (Gen 1,26), proprio lui, in persona si è manifestato agli uomini alla fine dei tempi e ha rimodellato gli occhi di questo discendente di Adamo.
</p>

<p>
<u>FEGF1</u> / Accogliamo la Luce e diventiamo discepoli del Signore,  di Clemente Alessandrino nel terzo secolo / «I comandi del Signore sono limpidi, danno luce agli occhi» (Sal 18,9). Ricevi Cristo, ricevi la vista, ricevi la luce per conoscere a un tempo Dio e l'uomo. È più desiderabile il Verbo dal quale siamo illuminati «dell'oro, di molto oro fino; più dolce del miele e di un favo stillante» (Sal 18,11). E come potrebbe non essere desiderabile, dal momento che ha portato verso la luce la mente avvolta dalle tenebre e ha reso più luminosi e più acuti gli occhi dell'anima? Se non ci fosse il sole, la notte sarebbe diffusa dovunque nonostante tutte le stelle; così, se non avessimo conosciuto il Verbo e non fossimo stati da lui illuminati, saremmo come galline nutrite al buio per poi subire la morte. Apriamo dunque alla luce per possedere Dio. Accogliamo la luce per diventare discepoli del Signore. Egli infatti lo ha promesso al Padre: «Annunzierò il tuo nome ai miei fratelli, ti loderò in mezzo all'assemblea» (Sal 21,3). Esaltalo, e poi parlami di Dio tuo Padre: le tue parole apportano salvezza. Il tuo cantico mi insegnerà che nel cercare Dio, finora sono andato errando. Quando invece sei tu, o Signore, a condurmi alla luce e per tuo mezzo trovo Dio e da te accolgo il Padre divento tuo erede, perché non ti sei vergognato di chiamarmi fratello (Eb 2,11). Guardiamoci dal dimenticare la verità, allontaniamo da noi l'ignoranza e, dissipate le tenebre che offuscano come nube i nostri occhi, contempliamo il vero Dio elevando per prima cosa verso di lui questa acclamazione: salve, o luce! Infatti, a noi che eravamo sepolti nelle tenebre e avvolti nell'ombra della morte, è apparsa la luce del cielo, più pura del sole e più gioiosa di questa vita. Questa luce è la vita eterna e di essa vivono tutte le cose che ne partecipano.
</p>

<p>
<u>RosalbaManes</u> / Il grande amore che fa rivivere / C’è una notizia straordinaria che attraversa i secoli e giunge fino a noi invitandoci a vivere con il cuore in festa quella che la Liturgia chiama “domenica Laetare”: «Dio, ricco di misericordia, per il grande amore con il quale ci ha amato, da morti che eravamo per le colpe, ci ha fatto rivivere con Cristo» (Ef 2,4-5). L’apostolo Paolo ci ricorda così nella seconda lettura di oggi che Dio non è un punitore che ci rinfaccia i nostri cortocircuiti nella relazione con lui, ma il Misericordioso che s’investe totalmente per riconquistare il nostro cuore. L’amore che nutre per noi è così intenso e determinato da non lasciarci chiusi nel sepolcro. È un amore che grazie alla Pasqua di Cristo ci vivifica e risuscita. Ma come siamo finiti nella tomba? La morte ci ha colti quando il nostro cuore ha smesso di ascoltare la parola del Signore, la sola password capace di sboccarlo e renderlo di carne, e abbiamo scelto le tenebre, come suggerisce la pagina evangelica di oggi: «gli uomini hanno amato più le tenebre che la luce, perché le loro opere erano malvagie» (Gv 3,19). Scegliere le tenebre significa far assumere al proprio cuore la postura sbagliata, cioè piegarsi al male, affermando se stessi in modo disordinato e vivendo come se Dio non ci fosse. Egli però non si arrende al pensiero di lasciare i propri figli in balìa del male ed esercita l’arte della pazienza adottando sempre, lungo il corso della storia, delle strategie “da padre” per farci ritornare: «Il Signore, Dio dei loro padri, mandò premurosamente e incessantemente i suoi messaggeri ad ammonirli, perché aveva compassione del suo popolo e della sua dimora» (2Cr 36,15). Di fronte alle «infedeltà» e agli «abomini» di un popolo traviato che cambia i connotati persino al tempio di Gerusalemme (2Cr 36,14), Dio dispiega continuamente la sua azione premurosa inviando la parola dei profeti a raddrizzare le vie del suo cuore. Ma questi figli si ostinano nella ribellione: «si beffarono dei messaggeri di Dio, disprezzarono le sue parole e schernirono i suoi profeti» (2Cr 36,16). Quando il male si annida nel cuore prolifera inesorabilmente e il popolo designato a essere luce per le nazioni finisce con lo svendere la propria vocazione e volgere le spalle al suo Dio sperimentando un totale fallimento, come accade con l’esperienza dell’esilio in Babilonia. Dio però non demorde, attende e poi interviene ancora a insegnare la sacra arte del ricominciare. All’esilio segue il ritorno e il popolo dell’alleanza riceve l’invito a sperimentare una rinnovata appartenenza al suo Dio: «Chiunque di voi appartiene al suo popolo, il Signore, suo Dio, sia con lui e salga!» (2Cr 36,23). Quando si accoglie il Signore si torna a salire: la tristezza dell’esilio, che aveva spento la musica in mezzo al popolo della lode, cede il passo alla gioia del ritorno che permette ancora una volta di «cantare i canti del Signore» (Sal 136[137],4). E se a Gerusalemme il popolo sale per tornare a vivere l’alleanza con il suo Dio, Gesù vi sale per essere innalzato sulla croce, inaugurare la nuova ed eterna alleanza e rivelare al mondo che «Dio infatti ha tanto amato il mondo da dare il Figlio unigenito perché chiunque crede in lui non vada perduto, ma abbia la vita eterna» (Gv 3,16). Per recuperare i “perduti” Dio permette che il Figlio sia innalzato sulla croce e dia la sua vita per la salvezza del mondo. Con la Pasqua di Cristo siamo tutti strappati alla tirannia del peccato e «creati in Cristo Gesù per le opere buone, che Dio ha preparato perché in esse camminassimo» (Ef 2,10). La salvezza non è una produzione umana, ma è grazia, accoglienza nella fede di un dono costoso che ci fa rivivere, ci abilita a compiere le opere di Dio e a essere tra i rumori assordanti del mondo quelle «cetre» che diffondono la melodia del grande amore del Padre.
</p>

<p>
<u>RobertoPasolini</u> / Premurosamente / Nella domenica in cui veniamo esortati dalla liturgia a volgere già l’attenzione alla luce della Pasqua (domenica Laetare), possiamo permettere al nostro cuore di abbandonarsi a quella gioia che solo una parola di rivelazione sa accendere, improvvisamente e gratuitamente: «Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna» (Gv 3,16). Se la notizia dell’amore di Dio non fosse ancora sufficientemente chiara e certa, l’evangelista si premura di riportare anche la sottolineatura con cui Gesù afferma quanto sia incondizionata l’offerta d’amore incarnata nella sua stessa persona e nella sua missione: «Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui» (Gv 3,17). Il fatto che il mondo possa, tuttavia, decidere di rimanere chiuso o, persino, refrattario a questo dono di alleanza non attenua in alcun modo, anzi rende ancora più preziosa la parola del Vangelo: «E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie» (Gv 3,19). L’espansione della luce di Dio nelle tenebre del mondo svolge, necessariamente, la funzione di smascherare «le opere malvagie» di cui sappiamo essere non solo colpevoli autori, ma anche ambigui custodi: «Chiunque infatti fa il male, odia la luce, e non viene alla luce perché le sue opere non vengano riprovate» (Gv 3,20). La consapevolezza di quanto sia invincibile la forza della misericordia di Dio e di quanto possa essere invece ostinato il nostro cuore non ha impedito ai primi cristiani di trasformare l’esortazione a vivere la Pasqua di Cristo in una forza capace di dare avvio a una vita radicalmente nuova. L’apostolo Paolo trasforma in un inno le raccomandazioni per la chiesa di Efeso, suscitando nel lettore di ogni tempo uno stupore grande nei confronti della salvezza di Dio: «Fratelli, Dio, ricco di misericordia, per il grande amore con il quale ci ha amato, da morti che eravamo per le colpe, ci ha fatto rivivere con Cristo: per grazia siete salvati» (Ef 2,4-5). Il dono di Dio vuole suscitare la nostra responsabile risposta al Vangelo, mediante la forza dello Spirito, il quale rende possibile sperimentare, già in questo mondo, la dolcezza e la consolazione delle realtà celesti, verso cui i nostri passi sono orientati in virtù del battesimo: «Con lui ci ha anche risuscitato e ci ha fatto sedere nei cieli, in Cristo Gesù» (Ef 2,6). Forse anche noi, come già Israele, dovremmo fare memoria di come la nostra storia, anche nei suoi momenti più oscuri, sia stata sempre accompagnata da una discreta presenza di Dio. Riflettendo sull’esperienza di infedeltà, Israele non può che riconoscere come il Signore Dio non abbia mai cessato di mandare «premurosamente e incessantemente i suoi messaggeri» (2Cr 36,15) per accompagnare il cammino del popolo verso il ritorno alla terra promessa: «Chiunque di voi appartiene al suo popolo, il Signore, suo Dio, sia con lui e salga» (2Cr 36,23). Solo a partire da questa memoria grata, anche noi possiamo arrenderci non solo al ricordo, ma anche alla speranza che l’unica gioia davvero insuperabile sia quella di non scappare dalla presenza di Dio, dove il nostro volto è sempre guardato con fedele tenerezza: «Mi si attacchi la lingua al palato se lascio cadere il tuo ricordo, se non innalzo Gerusalemme al di sopra di ogni mia gioia» (Sal 136,6). Il cammino dietro a Cristo Signore, verso l’esperienza del suo «tanto» e grande amore, non è garantito dai nostri propositi o dalle nostre aspettative. È un misterioso disegno di cose belle e grandi, che Dio ha già preparato e disposto per noi, ma che non potrebbero in alcun modo costituire la sua gioia, se a realizzarle non fossimo noi, con l’aiuto della sua grazia e con la luce della nostra libertà: «Siamo infatti opera sua, creati in Cristo Gesù per le opere buone, che Dio ha preparato perché in esse camminassimo» (Ef 2,10).
</p>

<p>
<u>MichaelDavideSemeraro</u> / Convertire... in grazia / Sia la prima lettura che quanto viene evocato nel vangelo dal Signore Gesù, in dialogo con Nicodemo, evocano dei momenti difficili della storia di Israele e ci ricordano come e quanto anche nella nostra vita possano esserci dei momenti critici in cui tutto sembra inesorabilmente perduto. In pochi versetti la prima lettura ci mette di fronte alla decadenza di Israele nel suo cammino di fedeltà, che sembra essere lo sfondo sempre più sgombro su cui la luce della misericordia e della clemenza divine possono risplendere in modo ancora più forte, tanto da essere come una luce abbagliante. Il vero inizio della fine sembra essere il fatto che «moltiplicarono le loro infedeltà, imitando in tutto gli abomini degli altri popoli, e contaminarono il tempio, che il Signore si era consacrato a Gerusalemme» (2Cro 36,14). Per un atto unilaterale e assolutamente gratuito da parte di Dio, sembra proprio che si possa sempre riprendere a sperare poiché, contrariamente a ogni aspettativa e sfidando ogni logica, «il Signore suscitò lo spirito di Ciro, re di Persia…» (36,22) il quale invita il popolo a riprendere la strada verso Gerusalemme per riedificare il luogo di culto. Dopo aver ormai compiuto metà del cammino quaresimale, la Liturgia sembra avere bisogno di farci levare gli occhi e posarli direttamente sul mistero della croce del Signore, per riaprire il cuore alla speranza ben aldilà di tutte le lentezze e di tutte le eventuali e inevitabili colpe. Mentre Nicodemo cerca, nella notte del suo smarrimento interiore, alcune ragioni, il Signore Gesù gli chiede – e lo chiede a noi con lui – di fare un passo in più «verso la luce» (Gv 3,21). È come se fossimo invitati a fare un bilancio provvisorio del nostro cammino, tanto da chiederci in che misura i passi del nostro cuore stano salendo «verso» Gerusalemme ove sarà «innalzato il Figlio dell’uomo, perché chiunque crede in lui abbia la vita eterna» (3,14-15), a condizione che accettiamo non solo di guardare verso di lui, ma di lasciarci guardare da lui. A ben pensarci lo sguardo del Crocifisso ha l’ardore di quello del serpente, capace di mettere a nudo la verità delle nostre disposizioni e delle nostre scelte diventando «giudizio» (3,19) a cui è impossibile oltreché inutile volersi sottrarre: «la luce è venuta nel mondo, ma gli uomini hanno amato più le tenebre che la luce». Eppure, lo sfondo di questa tenebra, che radica nella fatica del nostro cuore ad accogliere il «giudizio» di Dio su tutto ciò che in noi contrasta con il suo disegno di amore e di benevolenza, sembra proprio evidenziare ancora di più e ancora meglio «la straordinaria ricchezza della sua grazia mediante la sua bontà verso di noi in Cristo Gesù» (Ef 2,7). La croce è piantata al cuore della storia come un’antenna – una sorta di parabola spirituale – che permette di riprendere i contatti tra il cielo e la terra, tra Dio e l’uomo, tra ciascuno di noi e il Creatore e questo «per grazia» (2,5). Metà del cammino quaresimale è già alle nostre spalle e la croce già si staglia all’orizzonte del nostro esodo rinnovato non come l’ultima stazione di un viaggio disperato, ma come la porta che apre a un oltre che ci viene donato, ma che pure passa per la nostra generosa accoglienza e il nostro audace coinvolgimento.
</p>

<p>
<u>HomilyVoice-21</u> / PRIMA LETTURA Il Signore, Dio dei loro padri, mandò premurosamente e incessantemente i suoi messaggeri ad ammonirli, perché aveva compassione del suo popolo e della sua dimora.  Ma essi si beffarono dei messaggeri di Dio, disprezzarono le sue parole e schernirono i suoi profeti al punto che l’ira del Signore contro il suo popolo raggiunse il culmine, senza più rimedio. Chi è un profeta del Signore? È la manifestazione più grande dell’amore di Dio per il suo popolo. Finché sulla nostra terra ci sarà un solo discepolo di Gesù che annuncia la sua Parola secondo purezza di verità e di dottrina, è segno che il Signore ancora ama il suo popolo. Poiché il Signore ama di amore eterno l’uomo, finché il sole si alzerà di giorno e la luna di notte vi sarà sempre un discepolo di Gesù che farà udire sulla nostra terra la parola del Signore. Ne è prova che in ogni luogo della nostra terra sempre vi sono persone colme di Spirito Santo che annunciano la divina Parola facendola udire ad ogni altro uomo. Neanche in esilio il Signore lasciò il suo popolo senza profeti. Mandò in Babilonia Ezechiele come suo profeta perché facesse risuonare in mezzo al popolo ivi deportato la Parola del suo Dio. Mi disse ancora: «Figlio dell’uomo, tutte le parole che ti dico ascoltale con gli orecchi e accoglile nel cuore: poi va’, rècati dai deportati, dai figli del tuo popolo, e parla loro. Ascoltino o non ascoltino, dirai: “Così dice il Signore”». Allora uno spirito mi sollevò e dietro a me udii un grande fragore: «Benedetta la gloria del Signore là dove ha la sua dimora!». Era il rumore delle ali degli esseri viventi, i quali le battevano l’una contro l’altra, e contemporaneamente era il rumore delle ruote e il rumore di un grande frastuono. Uno spirito mi sollevò e mi portò via; io me ne andai triste e con l’animo sconvolto, mentre la mano del Signore pesava su di me. Giunsi dai deportati di Tel-Abìb, che abitano lungo il fiume Chebar, dove hanno preso dimora, e rimasi in mezzo a loro sette giorni come stordito. Al termine di quei sette giorni mi fu rivolta questa parola del Signore: «Figlio dell’uomo, ti ho posto come sentinella per la casa d’Israele. Quando sentirai dalla mia bocca una parola, tu dovrai avvertirli da parte mia.  Se io dico al malvagio: “Tu morirai!”, e tu non lo avverti e non parli perché il malvagio desista dalla sua condotta perversa e viva, egli, il malvagio, morirà per la sua iniquità, ma della sua morte io domanderò conto a te.  Ma se tu avverti il malvagio ed egli non si converte dalla sua malvagità e dalla sua perversa condotta, egli morirà per la sua iniquità, ma tu ti sarai salvato. Così, se il giusto si allontana dalla sua giustizia e commette il male, io porrò un inciampo davanti a lui ed egli morirà.  Se tu non l’avrai avvertito, morirà per il suo peccato e le opere giuste da lui compiute non saranno più ricordate, ma della morte di lui domanderò conto a te.  Se tu invece avrai avvertito il giusto di non peccare ed egli non peccherà, egli vivrà, perché è stato avvertito e tu ti sarai salvato». Anche là venne sopra di me la mano del Signore ed egli mi disse: «Àlzati e va’ nella valle; là ti voglio parlare». Mi alzai e andai nella valle; ed ecco, la gloria del Signore era là, simile alla gloria che avevo visto al fiume Chebar, e caddi con la faccia a terra.  Allora uno spirito entrò in me e mi fece alzare in piedi. Egli mi disse: «Va’ e chiuditi in casa. E subito ti saranno messe addosso delle funi, figlio dell’uomo, sarai legato e non potrai più uscire in mezzo a loro. Farò aderire la tua lingua al palato e resterai muto; così non sarai più per loro uno che li rimprovera, perché sono una genìa di ribelli.  Ma quando poi ti parlerò, ti aprirò la bocca e tu riferirai loro: “Dice il Signore Dio”. Chi vuole ascoltare ascolti e chi non vuole non ascolti; perché sono una genìa di ribelli» (Ez 3,10-27).  Ma è giusto che ricordiamo anche l’altra profezia: la fame di Parola che il Signore farà venire in mezzo al suo popolo: In quel giorno – oracolo del Signore Dio – farò tramontare il sole a mezzogiorno e oscurerò la terra in pieno giorno! Cambierò le vostre feste in lutto e tutti i vostri canti in lamento: farò vestire ad ogni fianco il sacco, farò radere tutte le teste: ne farò come un lutto per un figlio unico e la sua fine sarà come un giorno d’amarezza. Ecco, verranno giorni – oracolo del Signore Dio – in cui manderò la fame nel paese; non fame di pane né sete di acqua, ma di ascoltare le parole del Signore».  Allora andranno errando da un mare all’altro e vagheranno da settentrione a oriente, per cercare la parola del Signore, ma non la troveranno (Am 8,9-12).  Il Signore manda i suoi profeti. Qual è la loro sorte? Il disprezzo, la persecuzione, l’uccisione. Questa verità è così confermata da Gesù nel Vangelo: Perciò ecco, io mando a voi profeti, sapienti e scribi: di questi, alcuni li ucciderete e crocifiggerete, altri li flagellerete nelle vostre sinagoghe e li perseguiterete di città in città; perché ricada su di voi tutto il sangue innocente versato sulla terra, dal sangue di Abele il giusto fino al sangue di Zaccaria, figlio di Barachia, che avete ucciso tra il santuario e l’altare. In verità io vi dico: tutte queste cose ricadranno su questa generazione. Gerusalemme, Gerusalemme, tu che uccidi i profeti e lapidi quelli che sono stati mandati a te, quante volte ho voluto raccogliere i tuoi figli, come una chioccia raccoglie i suoi pulcini sotto le ali, e voi non avete voluto! Ecco, la vostra casa è lasciata a voi deserta! (Mt 23,34-38).  Se il profeta non viene ascoltato, il Signore non può operare per il bene del suo popolo. Deve rispettare la volontà dell’uomo. Ma l’uomo, senza la protezione del Signore in questo mondo è come un lombrico in mezzo ad un esercito di formiche rosse. Viene divorato. Infatti le formiche rosse dei popoli hanno invaso Gerusalemme, l’hanno assediata, l’hanno espugnata, l’hanno incendiata, hanno distrutto il tempio, hanno deportato gli abitanti in Babilonia.  Questa è la sorte di quanti si sottraggano all’obbedienza al loro Dio e Signore. Diventano simili a lombrichi divorati da un esercito di formiche rosse.  Non potendo il Signore aiutare il suo popolo per avere esso rigettato, infranto, calpestato l’alleanza giurata, esso si trovò disperso in una terra non sua, schiavo di una schiavitù più grande di quella vissuta in Egitto. Dio dona libertà, dignità, pace. L’uomo senza Dio diviene schiavo, senza dignità, senza pace. Questa privazione gli serve perché si converta e ritorni ad osservare il patto stabilito con il suo Dio e Signore.  LEGGIAMO 2Cro 36,14-16.19-23 Anche tutti i capi di Giuda, i sacerdoti e il popolo moltiplicarono le loro infedeltà, imitando in tutto gli abomini degli altri popoli, e contaminarono il tempio, che il Signore si era consacrato a Gerusalemme. Il Signore, Dio dei loro padri, mandò premurosamente e incessantemente i suoi messaggeri ad ammonirli, perché aveva compassione del suo popolo e della sua dimora. Ma essi si beffarono dei messaggeri di Dio, disprezzarono le sue parole e schernirono i suoi profeti al punto che l’ira del Signore contro il suo popolo raggiunse il culmine, senza più rimedio.  Quindi incendiarono il tempio del Signore, demolirono le mura di Gerusalemme e diedero alle fiamme tutti i suoi palazzi e distrussero tutti i suoi oggetti preziosi. Il re deportò a Babilonia gli scampati alla spada, che divennero schiavi suoi e dei suoi figli fino all’avvento del regno persiano, attuandosi così la parola del Signore per bocca di Geremia: «Finché la terra non abbia scontato i suoi sabati, essa riposerà per tutto il tempo della desolazione fino al compiersi di settanta anni». Nell’anno primo di Ciro, re di Persia, perché si adempisse la parola del Signore pronunciata per bocca di Geremia, il Signore suscitò lo spirito di Ciro, re di Persia, che fece proclamare per tutto il suo regno, anche per iscritto: «Così dice Ciro, re di Persia: “Il Signore, Dio del cielo, mi ha concesso tutti i regni della terra. Egli mi ha incaricato di costruirgli un tempio a Gerusalemme, che è in Giuda. Chiunque di voi appartiene al suo popolo, il Signore, suo Dio, sia con lui e salga!”». Per liberare il suo popolo dalla schiavitù babilonese, il Signore non scese in campo come è sceso in Egitto, compiendo segni e prodigi. Mise nel cuore di Ciro, re di Persia, un pensiero di benevolenza verso i figli di Gerusalemme. Rileggiamo questo pensiero: Il Signore, Dio del cielo, mi ha concesso tutti i regni della terra. Egli mi ha incaricato di costruirgli un tempio a Gerusalemme, che è in Giuda. Chiunque di voi appartiene al suo popolo, il Signore, suo Dio, sia con lui e salga! I pensieri e le opere di Dio verso i suoi fedeli sono sempre nuovi. Questa verità è così annunciata dal profeta Isaia: «Non ricordate più le cose passate, non pensate più alle cose antiche! Ecco, io faccio una cosa nuova: proprio ora germoglia, non ve ne accorgete? Aprirò anche nel deserto una strada, immetterò fiumi nella steppa. Mi glorificheranno le bestie selvatiche, sciacalli e struzzi, perché avrò fornito acqua al deserto, fiumi alla steppa, per dissetare il mio popolo, il mio eletto. Il popolo che io ho plasmato per me celebrerà le mie lodi.  Invece tu non mi hai invocato, o Giacobbe; anzi ti sei stancato di me, o Israele. Non mi hai portato neppure un agnello per l’olocausto, non mi hai onorato con i tuoi sacrifici. Io non ti ho molestato con richieste di offerte, né ti ho stancato esigendo incenso. Non hai acquistato con denaro la cannella per me né mi hai saziato con il grasso dei tuoi sacrifici. Ma tu mi hai dato molestia con i peccati, mi hai stancato con le tue iniquità. Io, io cancello i tuoi misfatti per amore di me stesso, e non ricordo più i tuoi peccati (Is 43,18-25).  In Dio non c’è ripetizione. Pensieri e opere sono sempre nuovi. La risorse del suo amore eterno sono senza limiti.    SECONDA LETTURA Per grazia infatti siete salvati mediante la fede; e ciò non viene da voi, ma è dono di Dio; né viene dalle opere, perché nessuno possa vantarsene. Nella Lettera agli Efesini l’Apostolo Paolo canta il grande mistero di Cristo Gesù. Possiamo dire che questa Lettera è un inno alla misericordia eterna del Padre che si manifesta tutta in Cristo a favore di ogni uomo, dell’intera umanità. Urge però dire fin da subito che la misericordia del Padre non si realizza in noi solo per Cristo. Essa è per Cristo, per il suo sacrificio sulla croce, ma si vive tutta in Cristo e con Cristo. Cristo non è come un albero di mele che produce abbondanti frutti di misericordia. Ognuno si accosta all’albero, ne coglie i frutti e poi se ne va lasciando l’albero nel suo terreno. Cristo invece dice di sé che lui è la vite vera e che i suoi discepoli sono i tralci. Ecco come queste verità vengono rivelate sia nel Vangelo secondo Giovanni e sia nella Lettera agli Efesini: «Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato.  Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla.  Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto.  In questo è glorificato il Padre mio: che portiate molto frutto e diventiate miei discepoli (Gv 15,1-8). Benedetto Dio, Padre del Signore nostro Gesù Cristo,  che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto,  avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria (Ef 1,3-14).  Ecco la grande rivelazione che lo Spirito Santo ci fa per mezzo dell’Apostoli Paolo: noi eravamo morti a causa dei nostri peccati. Il Padre, ricco di misericordia, ci ha fatto rivivere con Cristo. La vita di Cristo data a noi come nostra vita, è solo grazia del nostro Dio. Possiamo così parafrasare la rilevazione dell’Apostolo: Noi eravamo polvere del suo suolo, non però polvere buona, ma polvere di peccato e di morte. Il Padre dei cieli viene, impasta nuovamente la polvere di peccato e di morte di ogni uomo, che accoglie nella fede di essere rigenerato, risanato, riformato, rimposto. Siamo polvere impastata, ma ancora senza alcuna vita. Il Padre dei cieli soffia in questa polvere impastata il Verbo della vita e della luce, la vita e la luce del Verbo diventano nostra vita e nostra luce. Vita e luce che ci fanno vivere non separati da Lui. Saremmo per Lui soltanto. Sono vita e luce che ci fanno vivere in Lui e con Lui. Ci fanno vivere come corpo di Cristo con ogni altra cellula del corpo di Cristo. Ciò significa che se ci separiamo da Cristo, ritorniamo ad essere sulla terra polvere di peccato e di morte. È Cristo la nostra vita. È possiamo viverla solo in Cristo. Se i pesci vogliono vivere devono essere immersi sempre nell’acqua. Se il rigenerato in Cristo vuole vivere, deve rimanere sempre in Cristo e con Cristo. Deve rimanere in Cristo e con Cristo per compiere nella sua vita lo stesso mistero di Cristo. Qual è il mistero che il cristiano deve compiere? Lo stesso che fu di Cristo: vivere di obbedienza al Padre fino alla morte e ad una morte di croce. In Cristo siamo stati risuscitati. Questa risurrezione è veroi ritorno alla vita divina, vita del Padre, di Cristo e dello Spirito Santo. Ora attraverso questa vita, in questa nostra vita da risorti in Cristo, deve compiersi il mistero della morte per obbedienza per essere domani risuscitati con Cristo, in Cristo, per Cristo, nel suo corpo glorioso ed essere rivestiti della sua stessa gloria. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me. Padre, voglio che quelli che mi hai dato siano anch’essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo (Gv 17,22-24).  A polvere di peccato e di morte, viene risorta in Cristo, per la misericordia del Padre, affinché per la sua obbedienza diventi polvere di luce. Se diviene polvere di luce, Cristo Gesù, alla fine dei giorno la farà risorgere, si unirà alla sua anima e per l’eternità sarà luce e vita in Cristo Gesù. Tutto è in Cristo oggi sulla terra. Tutto sarà domani in Cristo per l’eternità, a condizione che oggi si compia questo duplice passaggio: da polvere di luce e di morte a corpo di vita in Cristo e da corpo di vita e di luce in Cristo, a polvere di vita e di luce per la sua consegna alla morte per un’obbedienza al Padre che diviene sacrificio e olocausto di sé stessi. Il mistero è oltremodo grande. Lo possiamo comprendere solo se perennemente illuminati dalla sapienza e intelligenza dello Spirito Santo.  LEGGIAMO Ef 2,4-10 Ma Dio, ricco di misericordia, per il grande amore con il quale ci ha amato, da morti che eravamo per le colpe, ci ha fatto rivivere con Cristo: per grazia siete salvati.  Con lui ci ha anche risuscitato e ci ha fatto sedere nei cieli, in Cristo Gesù, per mostrare nei secoli futuri la straordinaria ricchezza della sua grazia mediante la sua bontà verso di noi in Cristo Gesù. Per grazia infatti siete salvati mediante la fede; e ciò non viene da voi, ma è dono di Dio; né viene dalle opere, perché nessuno possa vantarsene.  Siamo infatti opera sua, creati in Cristo Gesù per le opere buone, che Dio ha preparato perché in esse camminassimo. Se Cristo Gesù è la sola via attraverso la quale ogni uomo da polvere di peccato e di morte può tornare ad essere corpo di vita, possiamo noi affermare che tutte le religioni sono uguali e che senza di Cristo si può creare la fraternità universale sulla nostra terra? La storia ogni giorno attesta che questo è impossibile. Senza Cristo Gesù siamo solo polvere di morte e di peccato che si scaglia, si accanisce contro ogni altra polvere di peccato e di morte. Non solo. Siamo anche polvere di peccato e di morte che ci scagliamo contro ogni corpo di luce e di vita che è stato ricomposto per Cristo, vive in Cristo e con Cristo. Ammettiamo anche – mai però in realtà questo potrà essere ammesso – che siamo solo redenti per Cristo, solo siamo giustificati per la sua grazia per la fede in Lui, neanche in i questo casso possiamo noi affermare che Cristo è indifferente all’edificazione della nostra vera umanità. È quanto oggi purtroppo sta accadendo. Cristo Signore viene escluso dal mistero della salvezza universale. Se Cristo Signore non è necessario ad un solo uomo, non è necessario a nessun altro uomo. Allora perché io dovrei credere in Cristo, mentre tutto il mondo vive rinnegando Lui e si afferma che si hanno gli stessi frutti spirituali in questo tempo e anche nell’eternità. Noi sappiamo che la fraternità universale è un frutto di Cristo e che si può vivere solo in Cristo, con Cristo, per Cristo. Se diciamo che essa è possibile senza Cristo Signore, altro non facciamo se non rinnegare Cristo Gesù, il suo mistero, la sua verità, lo Spirito Santo che verità e mistero ha rivelato per bocca dei suoi profeti. Ma se il mistero di Cristo viene rinnegato, con questo rinnegamento all’istante si rinnega il mistero della Chiesa, il mistero del cristiano, il mistero di ogni altro uomo. Lasciamo l’uomo polvere di peccato e di morte. Mai potrà divenire polvere di vita e di luce, di pace e di verità. Che Cristo Gesù abbia pietà di noi e per il suo grande amore salga nuovamente sulla croce per la nostra salvezza e redenzione eterna.  LETTURA DEL  VANGELO Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna.  Gesù è il dono del Padre perché ogni uomo abbia in Lui la vita eterna. Questo dono è però condizionato alla fede, necessaria ad ogni uomo, perché si riceva in Cristo Signore la vita eterna. Ma cosa è la fede? Fede è ascoltare ogni sua Parola, obbedire ad ogni suo comandamento, dimorare e camminare sempre nella sua Parola che è Parola del Padre.  Ecco come Gesù parla della fede nel Vangelo secondo Giovanni:  Sebbene avesse compiuto segni così grandi davanti a loro, non credevano in lui, perché si compisse la parola detta dal profeta Isaia: Signore, chi ha creduto alla nostra parola? E la forza del Signore, a chi è stata rivelata? Per questo non potevano credere, poiché ancora Isaia disse: Ha reso ciechi i loro occhi e duro il loro cuore, perché non vedano con gli occhi e non comprendano con il cuore e non si convertano, e io li guarisca! Questo disse Isaia perché vide la sua gloria e parlò di lui. Tuttavia, anche tra i capi, molti credettero in lui, ma, a causa dei farisei, non lo dichiaravano, per non essere espulsi dalla sinagoga. Amavano infatti la gloria degli uomini più che la gloria di Dio. Gesù allora esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre.  Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno.  Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me» (Gv 12,37-50). Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena. Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici.  Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi.  Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri (Gv 15,9-17). Ecco invece come parla l’Apostolo Paolo della fede in Cristo nella Lettera ai Romani: Mosè descrive così la giustizia che viene dalla Legge: L’uomo che la mette in pratica, per mezzo di essa vivrà.  Invece, la giustizia che viene dalla fede parla così: Non dire nel tuo cuore: Chi salirà al cielo? – per farne cioè discendere Cristo –; oppure: Chi scenderà nell’abisso? – per fare cioè risalire Cristo dai morti.  Che cosa dice dunque? Vicino a te è la Parola, sulla tua bocca e nel tuo cuore, cioè la parola della fede che noi predichiamo. Perché se con la tua bocca proclamerai: «Gesù è il Signore!», e con il tuo cuore crederai che Dio lo ha risuscitato dai morti, sarai salvo.  Con il cuore infatti si crede per ottenere la giustizia, e con la bocca si fa la professione di fede per avere la salvezza. Dice infatti la Scrittura: Chiunque crede in lui non sarà deluso.  Poiché non c’è distinzione fra Giudeo e Greco, dato che lui stesso è il Signore di tutti, ricco verso tutti quelli che lo invocano. Infatti: Chiunque invocherà il nome del Signore sarà salvato. Ora, come invocheranno colui nel quale non hanno creduto? Come crederanno in colui del quale non hanno sentito parlare? Come ne sentiranno parlare senza qualcuno che lo annunci? E come lo annunceranno, se non sono stati inviati? Come sta scritto: Quanto sono belli i piedi di coloro che recano un lieto annuncio di bene! Ma non tutti hanno obbedito al Vangelo. Lo dice Isaia: Signore, chi ha creduto dopo averci ascoltato? Dunque, la fede viene dall’ascolto e l’ascolto riguarda la parola di Cristo (Rm 10, 5-17).  Senza l’ascolto della Parola di Gesù non c’è fede in Lui. Senza l’obbedienza alla Parola di Gesù ascoltata, la nostra fede è morta. Questo significa che senza la predicazione della Parola di Cristo, mai potrà nascere la fede in un cuore.  Se si predica la vera Parola di Gesù, nasce la fede vera, si vive di fede vera. Se si predica una Parola falsa di Gesù, nasce una fede falsa, si vive di fede falsa. Infatti la nostra fede può essere vera, ma anche falsa; retta ma anche erronea; perfetta e completa ma anche ereticale. Come Gesù ha detto la Parola del Padre in purezza di fedeltà e di amore, così anche il discepolo di Gesù deve dire la Parola di Gesù in pienezza di fedeltà e di amore. Se il discepolo o l’apostolo di Gesù non predica, non annuncia, non insegna la Parola nella sua perfezione e completezza, è lui il responsabile in eterno dinanzi a Dio di ogni fede falsa, incompleta, erronea, ereticale.  LEGGIAMO IL TESTO DI Gv 3,14-21 E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna.  Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui.  Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio.  E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie.  Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». Questo Vangelo si compie se viene annunciata la vera Parola del Signore. Mai esso si potrà compiere se la vera Parola di Cristo Gesù non viene annunciata, non viene predicata, non viene insegnata. Predicata, annunciata, insegnata la vera Parola di Gesù, ognuno è posto dinanzi alle sue personali responsabilità. Chi crede in Cristo Gesù, diviene una sola vita con Lui, ha la vita eterna. Chi non crede in Cristo Gesù, è condannato, perché non ha creduto nell’unigenito Figlio di Dio. Non è Dio che giudica chi vive e chi rimane nella morte. È ogni singola persona che giudica se stessa. Il sabato seguente quasi tutta la città si radunò per ascoltare la parola del Signore. Quando videro quella moltitudine, i Giudei furono ricolmi di gelosia e con parole ingiuriose contrastavano le affermazioni di Paolo. Allora Paolo e Bàrnaba con franchezza dichiararono: «Era necessario che fosse proclamata prima di tutto a voi la parola di Dio, ma poiché la respingete e non vi giudicate degni della vita eterna, ecco: noi ci rivolgiamo ai pagani.  Così infatti ci ha ordinato il Signore: Io ti ho posto per essere luce delle genti, perché tu porti la salvezza sino all’estremità della terra». Nell’udire ciò, i pagani si rallegravano e glorificavano la parola del Signore, e tutti quelli che erano destinati alla vita eterna credettero (At 13,44-48). Di nuovo disse loro: «Io vado e voi mi cercherete, ma morirete nel vostro peccato. Dove vado io, voi non potete venire». Dicevano allora i Giudei: «Vuole forse uccidersi, dal momento che dice: “Dove vado io, voi non potete venire”?».  E diceva loro: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». Gli dissero allora: «Tu, chi sei?». Gesù disse loro: «Proprio ciò che io vi dico.  Molte cose ho da dire di voi, e da giudicare; ma colui che mi ha mandato è veritiero, e le cose che ho udito da lui, le dico al mondo». Non capirono che egli parlava loro del Padre. Disse allora Gesù: «Quando avrete innalzato il Figlio dell’uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato è con me: non mi ha lasciato solo, perché faccio sempre le cose che gli sono gradite» (Gv 8,21-29).  Se non crediamo in Cristo Gesù rimaniamo nella nostra morte. Madre di Dio, Donna dalla fede purissima, aiutaci. Vogliamo credere in Cristo per avere la vita eterna. Ma anche vogliamo predicare, annunciare, insegnare la Parola perché ogni altro uomo creda e riceva la vita eterna.  Tu ci verrai in soccorso e noi manifesteremo la bellezza della fede. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
