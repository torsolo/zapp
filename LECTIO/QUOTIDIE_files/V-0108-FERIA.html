<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Feria propria del 8 gennaio
</p>

<p>
<u>ANTIFONA</u> / Benedetto colui che viene nel nome del Signore: il Signore nostro Dio è luce per noi. (Sal 117,26-27)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Padre, il tuo Figlio unigenito si è manifestato nella nostra carne mortale: concedi a noi, che lo abbiamo conosciuto come vero uomo, di essere interiormente rinnovati a sua immagine. Egli è Dio, e vive e regna con te, nell’unità dello Spirito Santo, per tutti i secoli dei secoli. 
</p>

<p>
<u>LETTURA1</u> / <b>Dio è amore</b> / Dalla prima lettera di san Giovanni apostolo.(1Gv 4,7-10) / Carissimi, amiamoci gli uni gli altri, perché l'amore è da Dio: chiunque ama è stato generato da Dio e conosce Dio. Chi non ama non ha conosciuto Dio, perché Dio è amore. In questo si è manifestato l'amore di Dio in noi: Dio ha mandato nel mondo il suo Figlio unigenito, perché noi avessimo la vita per mezzo di lui. In questo sta l'amore: non siamo stati noi ad amare Dio, ma è lui che ha amato noi e ha mandato il suo Figlio come vittima di espiazione per i nostri peccati. / Parola di Dio.
</p>

<p>
<u>PSALMUS</u> / (Sal 71) <b>Ti adoreranno, Signore, tutti i popoli della terra</b> / O Dio, affida al re il tuo diritto, al figlio di re la tua giustizia; egli giudichi il tuo popolo secondo giustizia e i tuoi poveri secondo il diritto. / Le montagne portino pace al popolo e le colline giustizia. Ai poveri del popolo renda giustizia, salvi i figli del misero. / Nei suoi giorni fiorisca il giusto e abbondi la pace, finché non si spenga la luna. E dòmini da mare a mare, dal fiume sino ai confini della terra.
</p>

<p>
<u>ACCLAMATIO</u> / Alleluia, Alleluia / Il Signore mi ha mandato a portare ai poveri il lieto annuncio, a proclamare ai prigionieri la liberazione. (Lc 4,18) / Alleluia.
</p>

<p>
<u>VANGELO</u> / <b>Moltiplicando i pani, Gesù si manifesta profeta</b> / Dal Vangelo secondo  Marco (Mc 6,34-44) / In quel tempo, sceso dalla barca, Gesù vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. Essendosi ormai fatto tardi, gli si avvicinarono i suoi discepoli dicendo: «Il luogo è deserto ed è ormai tardi; congedali, in modo che, andando per le campagne e i villaggi dei dintorni, possano comprarsi da mangiare». Ma egli rispose loro: «Voi stessi date loro da mangiare». Gli dissero: «Dobbiamo andare a comprare duecento denari di pane e dare loro da mangiare?». Ma egli disse loro: «Quanti pani avete? Andate a vedere». Si informarono e dissero: «Cinque, e due pesci». E ordinò loro di farli sedere tutti, a gruppi, sull'erba verde. E sedettero, a gruppi di cento e di cinquanta. Prese i cinque pani e i due pesci, alzò gli occhi al cielo, recitò la benedizione, spezzò i pani e li dava ai suoi discepoli perché li distribuissero a loro; e divise i due pesci fra tutti. Tutti mangiarono a sazietà, e dei pezzi di pane portarono via dodici ceste piene e quanto restava dei pesci. Quelli che avevano mangiato i pani erano cinquemila uomini. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Padre, vedendo la nostra povertà, ha mandato Gesù perchè ci desse il pane della vita. Lo invochiamo con fiducia, dicendo: <b>Sazia la nostra fame, Signore.</b> / Per la Chiesa di Cristo, perchè sia piena di amore per ogni uomo e rifugio per ogni sofferenza. Preghiamo: / Per le autorità civili, perchè siano sensibili ai bisogni delle popolazioni di tutto il mondo e sappiano distribuire le ricchezze in maniera equa. Preghiamo: / Per i cristiani, perchè sappiano tenere aperta a chiunque la porta della loro casa. Preghiamo: / Per i bambini nati in questi giorni, perchè possano trovare un ambiente ricco di salute, serenità, sapienza e amore. Preghiamo: / Per noi che partecipiamo a questa eucaristia, perchè nelle opere ringraziamo il Padre che ogni giorno sazia la nostra fame con il corpo di suo Figlio. Preghiamo: / Perchè la nostra comunità scelga concretamente gli ultimi. / Perchè ogni uomo accetti di essere amato da Dio. / Dio, Padre di tutti noi, aiutaci con la forza del tuo Spirito a compiere la tua volontà, così che non ci siano più dolore e ingiustizia, ma uguaglianza fondata sull'amore. Per Cristo nostro Signore. Amen.
</p>

<p>
<u>OFFERTORIO</u> / Accogli con bontà, o Signore, l’offerta del tuo popolo e per questo sacramento di salvezza donaci di conseguire il possesso dei beni eterni, nei quali crediamo con amore di figli. Per Cristo nostro Signore.
</p>

<p>
<u>PREFAZIO</u> / <b>Cristo luce delle genti</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. [Oggi] in Cristo, luce del mondo, tu hai rivelato alle genti il mistero della salvezza e in lui, apparso nella nostra carne mortale, ci hai rinnovati con la gloria dell’immortalità divina. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> /  Gesù spezzò i cinque pani e li diede ai suoi discepoli perché li distribuissero. Tutti mangiarono e furono sazi. (Mc 6,41-42)
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> /  Gesù spezzò i cinque pani e li diede ai suoi discepoli perché li distribuissero. Tutti mangiarono e furono sazi. (Mc 6,41-42)
</p>

<p>
 <img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che vieni a noi nella partecipazione al tuo sacramento, rendi efficace nei nostri cuori la sua potenza, perché il dono ricevuto ci prepari a riceverlo ancora. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Omelia sulla prima lettera ai Corinzi, 24,4 / «Preso il pane, rese grazie, lo spezzò e lo diede loro dicendo : questo è il mio corpo che è dato per voi» (Lc 22,19) / Cristo ci ha dato il suo corpo per saziarci, attirandoci a sé in un'amicizia sempre più grande. Accostiamoci dunque a lui con fervore e ardente carità... Anche i magi hanno adorato questo corpo adagiato nel presepe... Essi si accostarono con gran tremore a un presepe e a una grotta, senza scorgere nessuna di quelle cose che tu ora puoi vedere. Tu invece non ti volgi a un presepe ma a un altare; e non vedi una donna che lo porta, ma un sacerdote che sta in piedi alla sua presenza, e lo Spirito ricco di ogni fecondità, che si libra sulle offerte. Non vedi semplicemente quello stesso corpo, come lo videro loro, ma hai conosciuto la sua potenza e tutto il suo disegno e non ignori nulla di quanto lui ha fatto... Esortiamo quindi noi stessi, con un santo timore, e mostriamo una pietà molto maggiore di quegli stranieri, in modo da... non accostarci a lui con temerità e sconsideratamente. Poiché questa mensa è la forza della nostra anima, la fonte di unità di tutti i nostri pensieri, il motivo della nostra fiducia; è speranza, salvezza, luce, vita. Se ci saremo allontanati con tutto questo dal santo sacrificio, andremo con fiducia verso i suoi atrii santi, come rivestiti di armature d'oro. Parlo forse di cose future? Fin da quaggiù, questo mistero è per te il cielo e la terra. Apri quindi le porte del cielo e guarda; ... e allora contemplerai quello che è stato detto. Ciò che lì si trova è la più preziosa di tutte le cose e io te la mostrerò, deposta sulla terra... Non ti mostro angeli né arcangeli, non cieli né i cieli dei cieli, ma ti offro lo stesso Signore di tutto questo. Vedi come puoi vedere sulla terra ciò che è più prezioso di ogni altra cosa? Non solo lo vedi, ma puoi toccarlo; non soltanto lo tocchi ma puoi anche mangiarlo. Purifica quindi la tua anima, prepara la tua mente ad accogliere tali misteri.
</p>

<h5>EVANGELIZO</h5>

<p>
Catechismo della Chiesa cattolica, §1373-1380 / “Io sono il pane della vita; chi viene a me non avrà più fame” (Gv 6,35) / "Cristo Gesù, che è morto, anzi, che è risuscitato, sta alla destra di Dio e intercede per noi" (Rm 8,34), è presente in molti modi alla sua Chiesa: nella sua parola, nella preghiera della Chiesa, "dove sono due o tre riuniti nel mio nome, io sono in mezzo a loro" (Mt 18,20), nei poveri, nei malati, nei prigionieri, nei sacramenti di cui egli è l'autore, nel sacrificio della Messa e nella persona del ministro. Ma "soprattutto [è presente] sotto le specie eucaristiche" (Vaticano II SC 7). / Il modo della presenza di Cristo sotto le specie eucaristiche è unico. Nel Santissimo Sacramento dell'Eucaristia è contenuto veramente, realmente, sostanzialmente il Corpo e il Sangue di nostro Signore Gesù Cristo…” (Concilio di Trento).  "Tale presenza si dice "reale" non per esclusione, quasi che le altre non siano "reali", ma per antonomasia, perché è sostanziale, e in forza di essa Cristo, Dio e uomo, tutto intero si fa presente" (Papa Paolo VI). / Il culto dell'Eucaristia: ... "La Chiesa cattolica professa questo culto di adorazione al sacramento eucaristico non solo durante la Messa, ma anche fuori della sua celebrazione, conservando con la massima diligenza le ostie consacrate, presentandole alla solenne venerazione dei fedeli cristiani, portandole in processione" (Paolo VI). È oltremodo conveniente che Cristo abbia voluto rimanere presente alla sua Chiesa in questa forma davvero unica. Poiché stava per lasciare i suoi nel suo aspetto visibile, ha voluto che noi avessimo il memoriale dell'amore con il quale ci ha amati "sino alla fine" (Gv 13,1), fino al dono della propria vita. Nella sua presenza eucaristica, infatti, egli rimane misteriosamente in mezzo a noi come colui che ci ha amati e che ha dato se stesso per noi (Gal 2,20),  sotto i segni che esprimono e comunicano questo amore.
</p>

<p>
<u>EVANGELIZO-21</u> / San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Omelie sul Vangelo di Matteo, 49, 1-3  / La moltiplicazione dei pani / Consideriamo l'abbandono confidente dei discepoli alla provvidenza di Dio nelle più grandi necessità della vita ed il loro disprezzo per una vita lussuosa: erano dodici e avevano solo cinque pani e due pesci. Non si preoccupavano delle cose materiali; tutto il loro zelo era riservato allo spirito. Inoltre non hanno tenuto per sé queste provviste: le hanno subito consegnate al Salvatore quando lui gliele ha chieste. Impariamo da questo esempio a condividere ciò che abbiamo con chi è nel bisogno, anche se abbiamo poco. Quando Gesù chiede loro di portargli i cinque pani, essi non dicono: “E dopo che resterà per noi? Dove troveremo quanto ci serve per le nostre necessità?” Obbediscono subito... Il Signore ha preso i pani, li ha spezzati ed ha affidato ai discepoli l'onore di distribuirli. Non voleva solo onorarli con questo servizio, ma farli partecipare al miracolo per esserne testimoni ben convinti e perché non scordassero quanto avevano visto...  Attraverso loro fa sedere la gente e distribuisce il pane, affinché ognuno di loro possa testimoniare il miracolo che si è compiuto nelle loro mani... Tutto in questo avvenimento – il luogo deserto, la terra brulla, il poco pane e i pochi pesci, la distribuzione delle stesse cose a tutti senza preferenze, per cui ognuno ha quanto il suo vicino – tutto ci dice l'umiltà, la frugalità, e la carità fraterna. Amarci gli uni gli altri, mettere tutto in comune fra coloro che servono lo stesso Dio, ecco cosa ci insegna qui il nostro Salvatore.
</p>

<h5>DIBRUNO</h5>

<p>
Voi stessi date loro da mangiare (Mc 6,34-44) / Gesù dice agli Apostoli che dovranno essere loro a dare da mangiare alla folla. Essi dovranno nutrire ogni uomo di luce, verità, vita eterna. San Paolo si annunzia come vero modello di operaio del regno: “Infatti annunciare il Vangelo non è per me un vanto, perché è una necessità che mi si impone: guai a me se non annuncio il Vangelo! Se lo faccio di mia iniziativa, ho diritto alla ricompensa; ma se non lo faccio di mia iniziativa, è un incarico che mi è stato affidato. Qual è dunque la mia ricompensa? Quella di annunciare gratuitamente il Vangelo senza usare il diritto conferitomi dal Vangelo. Infatti, pur essendo libero da tutti, mi sono fatto servo di tutti per guadagnarne il maggior numero: mi sono fatto come Giudeo per i Giudei, per guadagnare i Giudei. Per coloro che sono sotto la Legge – pur non essendo io sotto la Legge – mi sono fatto come uno che è sotto la Legge, allo scopo di guadagnare coloro che sono sotto la Legge. Per coloro che non hanno Legge – pur non essendo io senza la legge di Dio, anzi essendo nella legge di Cristo – mi sono fatto come uno che è senza Legge, allo scopo di guadagnare coloro che sono senza Legge. Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno. Ma tutto io faccio per il Vangelo, per diventarne partecipe anch’io” (1Cor 9,16-23). Chi deve nutrire il popolo di verità, luce, grazia, deve trovarsi sempre sul posto di lavoro. Come il pastore è inseparabile dalle sue pecore, così è per l’operaio del Vangelo. Lui è anche perfetto modello di vero insegnamento, vera dottrina: “Io, infatti, ho ricevuto dal Signore quello che a mia volta vi ho trasmesso: il Signore Gesù, nella notte in cui veniva tradito, prese del pane e, dopo aver reso grazie, lo spezzò e disse: «Questo è il mio corpo, che è per voi; fate questo in memoria di me». Allo stesso modo, dopo aver cenato, prese anche il calice, dicendo: «Questo calice è la nuova alleanza nel mio sangue; fate questo, ogni volta che ne bevete, in memoria di me». Ogni volta infatti che mangiate questo pane e bevete al calice, voi annunciate la morte del Signore, finché egli venga. Perciò chiunque mangia il pane o beve al calice del Signore in modo indegno, sarà colpevole verso il corpo e il sangue del Signore. Ciascuno, dunque, esamini se stesso e poi mangi del pane e beva dal calice; perché chi mangia e beve senza riconoscere il corpo del Signore, mangia e beve la propria condanna” (1Cor 11,23-32). Oggi si danno da mangiare i sacramenti della salvezza, ma solo come vuota, sterile, inefficace ritualità. Essi sono stati privati, per mancanza di nutrimento di sapienza, dottrina, scienza delle cose di Dio, della loro verità eterna. / In quel tempo, sceso dalla barca, Gesù vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. Essendosi ormai fatto tardi, gli si avvicinarono i suoi discepoli dicendo: «Il luogo è deserto ed è ormai tardi; congedali, in modo che, andando per le campagne e i villaggi dei dintorni, possano comprarsi da mangiare». Ma egli rispose loro: «Voi stessi date loro da mangiare». Gli dissero: «Dobbiamo andare a comprare duecento denari di pane e dare loro da mangiare?». Ma egli disse loro: «Quanti pani avete? Andate a vedere». Si informarono e dissero: «Cinque, e due pesci». E ordinò loro di farli sedere tutti, a gruppi, sull’erba verde. E sedettero, a gruppi di cento e di cinquanta. Prese i cinque pani e i due pesci, alzò gli occhi al cielo, recitò la benedizione, spezzò i pani e li dava ai suoi discepoli perché li distribuissero a loro; e divise i due pesci fra tutti. Tutti mangiarono a sazietà, e dei pezzi di pane portarono via dodici ceste piene e quanto restava dei pesci. Quelli che avevano mangiato i pani erano cinquemila uomini. / Perché Apostoli e Ministri del Signore diano da mangiare alla gente il Pane della Parola e il Pane dell’Eucaristia secondo purezza di verità e di dottrina, è necessario che abbiano la stessa obbedienza di Gesù nella Parola del Padre e lo stesso amore che lo portò ad immolarsi sull’altare della croce. Più essi cresceranno in obbedienza e in amore e più si dedicheranno al vero nutrimento della gente. Se l’obbedienza è assente e l’amore è poco, assai poco, ben presto si consegnerà la vita a fare cose di questo mondo, di terra per la terra, ma non di cielo per il cielo. / Madre di Dio, Angeli, Santi, fate che nel mondo mai manchi il vero nutrimento di Cristo. 
</p>

<h5>DIBRUNO</h5>

<p>
Voi stessi date loro da mangiare / (1Gv 4,7-10; Sal 71; Mc 6,34-44) / Questo comando di Gesù ai suoi discepoli è intramontabile. Mai verrà meno. Dura fino a tutto il tempo in cui il sole e la luna brilleranno nel cielo. Urge tuttavia indicare quale cibo i discepoli dovranno dare al mondo e per discepoli qui si intendono gli Apostoli e i loro collaboratori nell’ordine episcopale che sono i presbiteri. Sappiamo che un giorno ai Dodici fu chiesto di interessarsi della questione dell’equa distribuzione del cibo. Alcune vedove si sentivano trascurate. La loro risposta fu immediata. In quei giorni, aumentando il numero dei discepoli, quelli di lingua greca mormorarono contro quelli di lingua ebraica perché, nell’assistenza quotidiana, venivano trascurate le loro vedove. Allora i Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense. Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico. Noi, invece, ci dedicheremo alla preghiera e al servizio della Parola». Piacque questa proposta a tutto il gruppo e scelsero Stefano, uomo pieno di fede e di Spirito Santo, Filippo, Pròcoro, Nicànore, Timone, Parmenàs e Nicola, un prosèlito di Antiòchia. Li presentarono agli apostoli e, dopo aver pregato, imposero loro le mani (At 6,1-6). / San Paolo con la sua fermezza nell’amministrazione della vera giustizia secondo Dio, insegna che non tutti hanno diritto di bussare alla porta della carità della Chiesa. / Onora le vedove, quelle che sono veramente vedove; ma se una vedova ha figli o nipoti, essi imparino prima ad adempiere i loro doveri verso quelli della propria famiglia e a contraccambiare i loro genitori: questa infatti è cosa gradita a Dio. Colei che è veramente vedova ed è rimasta sola, ha messo la speranza in Dio e si consacra all’orazione e alla preghiera giorno e notte; al contrario, quella che si abbandona ai piaceri, anche se vive, è già morta. Raccomanda queste cose, perché siano irreprensibili. Se poi qualcuno non si prende cura dei suoi cari, soprattutto di quelli della sua famiglia, costui ha rinnegato la fede ed è peggiore di un infedele. Una vedova sia iscritta nel catalogo delle vedove quando abbia non meno di sessant’anni, sia moglie di un solo uomo, sia conosciuta per le sue opere buone: abbia cioè allevato figli, praticato l’ospitalità, lavato i piedi ai santi, sia venuta in soccorso agli afflitti, abbia esercitato ogni opera di bene. Le vedove più giovani non accettarle, perché, quando vogliono sposarsi di nuovo, abbandonano Cristo e si attirano così un giudizio di condanna, perché infedeli al loro primo impegno. Inoltre, non avendo nulla da fare, si abituano a girare qua e là per le case e sono non soltanto oziose, ma pettegole e curiose, parlando di ciò che non conviene. Desidero quindi che le più giovani si risposino, abbiano figli, governino la loro casa, per non dare ai vostri avversari alcun motivo di biasimo. Alcune infatti si sono già perse dietro a Satana. Se qualche donna credente ha con sé delle vedove, provveda lei a loro, e il peso non ricada sulla Chiesa, perché questa possa venire incontro a quelle che sono veramente vedove (1Tm 5,3-16). / Resta valida per tutti la Legge del Signore sulla condivisione dei beni di questo mondo, sulla ricerca del regno di Dio e della sua giustizia, sul lavoro quotidiano, sulla preghiera. Preparare il pane materiale non è ministero degli Apostoli. Essi devono nutrire i figli di Dio di grazia, preghiera, sacramenti, Spirito Santo, Parola, Eucaristia. / Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. Essendosi ormai fatto tardi, gli si avvicinarono i suoi discepoli dicendo: «Il luogo è deserto ed è ormai tardi; congedali, in modo che, andando per le campagne e i villaggi dei dintorni, possano comprarsi da mangiare». Ma egli rispose loro: «Voi stessi date loro da mangiare». Gli dissero: «Dobbiamo andare a comprare duecento denari di pane e dare loro da mangiare?». Ma egli disse loro: «Quanti pani avete? Andate a vedere». Si informarono e dissero: «Cinque, e due pesci». E ordinò loro di farli sedere tutti, a gruppi, sull’erba verde. E sedettero, a gruppi di cento e di cinquanta. Prese i cinque pani e i due pesci, alzò gli occhi al cielo, recitò la benedizione, spezzò i pani e li dava ai suoi discepoli perché li distribuissero a loro; e divise i due pesci fra tutti. Tutti mangiarono a sazietà, e dei pezzi di pane portarono via dodici ceste piene e quanto restava dei pesci. Quelli che avevano mangiato i pani erano cinquemila uomini. / Madre di Dio, Angeli, Santi, aiutate ogni discepolo di Gesù a vivere il suo ministero.
</p>

<p>
<u>DIBRUNO-21</u> / Voi stessi date loro da mangiare<br>
VENERDÌ 8 GENNAIO (Mc 6,34-44)<br>
Esiste un solo corpo: quello di Cristo Gesù. Con questo corpo va sfamato ogni uomo fino al giorno della Parusia. Le parole di Gesù lo dicono con chiarezza: la vita è in questo corpo. Chi se ne nutre vive. Chi non se ne nutre muore. Quelle di Gesù sono parole che mai verranno meno, esse dureranno fino alla fine del mondo: “Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo». Allora i Giudei si misero a discutere aspramente fra loro: «Come può costui darci la sua carne da mangiare?». Gesù disse loro: «In verità, in verità io vi dico: se non mangiate la carne del Figlio dell’uomo e non bevete il suo sangue, non avete in voi la vita. Chi mangia la mia carne e beve il mio sangue ha la vita eterna e io lo risusciterò nell’ultimo giorno. Perché la mia carne è vero cibo e il mio sangue vera bevanda. Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, così anche colui che mangia me vivrà per me. Questo è il pane disceso dal cielo; non è come quello che mangiarono i padri e morirono. Chi mangia questo pane vivrà in eterno» (Gv 6,48-58). Il pane che Gesù moltiplica nel deserto è solo immagine, figura di ciò che i suoi Apostoli domani fino al giorno del giudizio universale dovranno fare verso i loro fratelli. Dovranno sfamarli di Cristo, pane di vita eterna. <br>
In quel tempo, sceso dalla barca, Gesù vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. Essendosi ormai fatto tardi, gli si avvicinarono i suoi discepoli dicendo: «Il luogo è deserto ed è ormai tardi; congedali, in modo che, andando per le campagne e i villaggi dei dintorni, possano comprarsi da mangiare». Ma egli rispose loro: «Voi stessi date loro da mangiare». Gli dissero: «Dobbiamo andare a comprare duecento denari di pane e dare loro da mangiare?». Ma egli disse loro: «Quanti pani avete? Andate a vedere». Si informarono e dissero: «Cinque, e due pesci». E ordinò loro di farli sedere tutti, a gruppi, sull’erba verde. E sedettero, a gruppi di cento e di cinquanta. Prese i cinque pani e i due pesci, alzò gli occhi al cielo, recitò la benedizione, spezzò i pani e li dava ai suoi discepoli perché li distribuissero a loro; e divise i due pesci fra tutti. Tutti mangiarono a sazietà, e dei pezzi di pane portarono via dodici ceste piene e quanto restava dei pesci. Quelli che avevano mangiato i pani erano cinquemila uomini.<br>
Come è possibile che questo possa accadere. Attraverso una via misteriosa e un comando dato da Gesù agli Apostoli nel cenacolo: “Quando venne l’ora, prese posto a tavola e gli apostoli con lui, e disse loro: «Ho tanto desiderato mangiare questa Pasqua con voi, prima della mia passione, perché io vi dico: non la mangerò più, finché essa non si compia nel regno di Dio». E, ricevuto un calice, rese grazie e disse: «Prendetelo e fatelo passare tra voi, perché io vi dico: da questo momento non berrò più del frutto della vite, finché non verrà il regno di Dio». Poi prese il pane, rese grazie, lo spezzò e lo diede loro dicendo: «Questo è il mio corpo, che è dato per voi; fate questo in memoria di me». E, dopo aver cenato, fece lo stesso con il calice dicendo: «Questo calice è la nuova alleanza nel mio sangue, che è versato per voi» (Lc 22,14-20). Possiamo dire che il miracolo dell’Eucaristia è particolarissimo. In verità non si tratta di moltiplicazione. Non esiste un corpo che viene moltiplicato. Non c’è neanche il corpo da moltiplicare. C’è solo un minuscolo pezzo di pane e qualche goccia di vino che il ministro di Cristo, il vescovo e il presbitero, con la potenza dello Spirito Santo, trasformano in corpo e sangue di Cristo Signore. È una trasformazione che solo la divina onnipotenza può compiere. Per forze umane e per scienze di questo mondo una tale trasformazione è impossibile. Sulla terra si trasforma la materia in altra materia, aggiungendo o togliendo elementi alla natura. Nell’Eucaristia invece della materia inanimata si trasforma in vero corpo e sangue di Cristo Signore. Miracolo unico nella storia. Ma anche miracolo indicibile. Lo si può credere solo per fede.<br>
Madre della Redenzione, Angeli, Santi, fate che crediamo con viva fede nel mistero. 
</p>

<p>
<u>SILVESTRINI-21</u> / «Voi stessi date loro da mangiare».<br>
La fame è una delle esigenze primordiali dell'uomo e nel linguaggio biblico non significa solo il bisogno urgente del cibo quotidiano, ma di tutto ciò che occorre all'essere umano per vivere dignitosamente. Per questo i nostri progenitori erano stati posti nel giardino dell'Eden, dove trovavano tutto il necessario: la famigliarità con Dio e il cibo per nutrirsi senza fatica. Nel deserto lo stesso Dio interviene miracolosamente con la manna per sfamare il suo popolo. Gesù guarda la folla e si commuove per loro perché erano come pecore senza pastore. E sospirava in commozione: quella gente è affamata di verità, vuole e cerca un pastore, una guida sicura. La fame che attanaglia lo spirito è quella che crea maggiore sofferenza quando non è soddisfatta. Per questo il Signore si mise ad insegnare loro molte cose. Egli sa bene che la sazietà dell'anima è più importante di quella del corpo e a questa provvede per primo. Quando poi si tratta di sfamare l'appetito di tutta quella gente, Gesù dà un mandato ai suoi: "Voi stessi date loro da mangiare": egli detta così una qualificata missione per la sua Chiesa. La vuole operosa nella carità, attenta a tutti i bisogni dell'uomo, sempre pronta a soccorrere in tutti i modi possibili specie nelle periferie del mondo. Possiamo dire oggi che tutti coloro che si riconoscono in Cristo, dovrebbero sentire urgente questo mandato e questa missione da compiere. La dottrina sociale della Chiesa è diventata ma dovrebbe diventare sempre di più un chiaro punto di riferimento per molti, anche per coloro che spendono le loro energie nel politico. La Chiesa per conto suo, e Papa Francesco ce lo ricorda in continuazione, non smette di mostrarsi madre e maestra anche nel settore della carità e della giustizia, nella ferma convinzione di vedere sotto le spoglie del povero e dell'indigente la persona stessa del Cristo. C'è poi una sfida aperta per i suoi ministri prediletti, i successori degli apostoli. Gesù prima di diventare egli stesso pane spezzato sollecita i suoi a diventarlo. Dice loro: voi, dovete diventare pane per gli affamati. Dovrete dare voi stessi da mangiare!
</p>

<h5>LOYOLA</h5>

<p>
I discepoli propongono a Gesù una soluzione pratica a un problema oggettivo che si presenta: è tardi e la gente ha fame. Analizzano la situazione, i dati che hanno a disposizione: Gesù ha fatto la sua bella lezione ed è finito ciò che può fare lui, sta ora a ognuno provvedere da sé per cercarsi da mangiare nelle campagne e nei villaggi vicini. Inoltre, anche quando, dopo l’invito a “dare loro stessi”, domandano se devono andare a comprare da mangiare, considerano quanto è fuori da sé, vedono le possibilità, ma non prendono in considerazione, in realtà, le risorse – proprie e della folla. Questa è una grande tentazione alla quale siamo invitati a prestare attenzione: la soluzione ai miei problemi sembra dipendere unicamente da quello che vedo, benché io mi metta di impegno ad analizzare meticolosamente tutti gli aspetti. Gesù ci dice che con lui ci è dato tutto quello di cui abbiamo bisogno; lui ci ha resi in grado di vedere non solo con occhi critici, ma anche con occhi d’amore, che non seguono, cioè, la logica della divisione equa, ma della condivisione piena. L’impegno è, quindi, quello di rimettere continuamente nelle sue mani ciò che abbiamo, che sono i suoi stessi doni, perché siano ai nostri occhi sempre preziosi. Chiediamo al Signore di imparare sempre più a imitare il suo amore, che è senza eccessivi calcoli, ma che si manifesta abbondante in noi e attraverso di noi. / In quale occasione mi è capitato di avere compassione della folla come Gesù? Quali sono le mie risorse che sento di dover rimettere nelle mani del Signore? In che occasioni non mi sono sentito all’altezza di servire i poveri? (Marco Ruggiero)
</p>

<h5>LOYOLA</h5>

<p>
Nel silenzio che contempla il mistero, il Signore si manifesta e mi scuote nel profondo. Mi viene incontro, lui che compie meraviglie, e mi invita alla pazienza e alla condivisione. Si mostra e nella sua bontà mi vuole fare strumento della sua giustizia, della sua tenerezza, della sua dolcezza, della sua pace. Carità senza dazio, ha fatto di me una preziosa creatura. La sua rivelazione è l’itinerario della salvezza che ci è mostrato nella grotta di Betlemme, piena di luce, a cui mi accosto con meraviglia e timore. Qui, davanti al bambino Gesù, mi accorgo che non c’è spazio per i calcoli, per le tasse. Non comprendo la sua giustizia, ma nell’umiltà scorgo la bellezza nella storia, nella mia storia. Così, mi lascio sorprendere e incontrandolo, pur nell’opacità della mia anima, scorgo l’eternità. Troppe volte mi sono lasciato andare al tremore del nascondimento, minimizzando le capacità delle mie mani; oggi, qui davanti a lui, mi chiede quanti pani ho e con sorpresa mi accorgo di avere non solo cinque pani, ma anche di più: due pesci. Suoi doni. Nella comunione, mi invita a predisporre il cuore al miracolo e, rimettendo tutta la mia vita nelle sue mani, ciò che vedo e vivo ancora una volta mi lascia senza parole. Nella sua misericordia accolgo la Grazia sovrabbondante che, nel donarmi all’altro, rende ricco anche me. Quali sono i “pani” che il Signore mi sta chiedendo e quali i “pesci” che mi sorprendo di avere? In che occasione con libertà e fiducia mi sono reso suo strumento? Quando mi sono sentito arricchito donandomi all’altro? (Marco Ruggiero)
</p>

<p>
<u>LOYOLA-21</u> / Contemplando questa scena posso provare, accompagnato dallo Spirito, a collocarmi in questo luogo deserto di cui si legge. Potrò, così, avere almeno tre possibilità. Nella prima sono nella grande folla: mi sento come pecora senza pastore e le parole di Gesù stuzzicano il mio animo come sorgente d’acqua dissetante. Sono lì per ore ad ascoltare i suoi insegnamenti e quello che più mi attira è che ha compassione di me; forse mi sentivo un po’ solo in quella folla, scomodo e non capito in un mondo inospitale. Percepisco, però, che quest’uomo sta parlando proprio a me, mi capisce, mi accoglie e mi ama; così si fa sera, senza che me ne accorga. Oppure mi trovo nel gruppo dei discepoli: un po’ stanco, pieno di cose da fare, mi trovo sballottolato fra i mille impegni, il lavoro, lo studio, le commissioni, gli affetti, eccetera. Allenato a calcolare tutto, valuto la situazione e stabilisco le varie priorità. Ecco che mi accorgo di avere delle risorse in più quando lui, il mio Signore, me lo fa notare; allora getto via la mia giustizia, metto da parte i calcoli così tanto umani per lasciar spazio al suo amore sovrabbondante. Infine, posso trovarmi io al posto di Gesù: avanzo in situazioni complesse, ma fiducioso nell’Amore del Padre voglio giocarmi tutto. Non ho alcuna aspettativa in quello che dico e che faccio, ma sono sorpreso delle persone che ho accanto e mi impegno nel notare le loro qualità. Alzo gli occhi al Cielo e, con libertà, mi faccio strumento di condivisione. / In quale personaggio mi identifico oggi? Quali i miei sentimenti? In che situazione mi sono sentito rifiutato e cosa o chi mi ha risollevato? Quali sono le risorse che voglio rimettere nelle mani del Signore? (Marco Ruggiero)
</p>

<p>
<u>LettureBose</u> / Rese grazie per insegnarci a rendere grazie / Il fatto che Gesù sollevasse gli occhi e vedesse venire la moltitudine è segno della compassione divina, perché egli è solito andare incontro con il dono della misericordia celeste a tutti quelli che desiderano venire a lui. E perché non si perdano nel cercarlo, è solito aprire la luce del suo Spirito a coloro che corrono a lui. Che gli occhi di Gesù indichino spiritualmente i doni dello Spirito, lo testimonia Giovanni nell'Apocalisse; costui, parlando di Gesù simbolicamente, dice: Vidi un agnello che stava in piedi, come sgozzato, con sette corna e sette occhi, che sono gli spiriti di Dio mandati su tutta la terra (Ap 5,6). Quando il Signore, per mettere alla prova Filippo, gli dice: "Dove compreremo i pani per sfamare questa gente?", lo fa con intento provvidenziale; non dice questo per venire a sapere ciò che non conosceva, ma affinché Filippo, messo alla prova, riconoscesse la lentezza della sua fede di cui non aveva coscienza, mentre ben la conosceva il maestro, che dopo il miracolo avrebbe potuto correggerla. Dato che era presente il creatore del mondo, che trae il pane dalla terra e con il vino allieta il cuore dell'uomo (Sal 103 [104],14-15), Filippo non avrebbe dovuto dubitare che i pani comprati con pochi denari sarebbero bastati per migliaia di persone, perché ciascuno ne ricevesse a sufficienza e se ne andasse sazio ... Il Signore diede i pani e i pesci ai discepoli e i discepoli li distribuirono alla folla. Il mistero dell'umana salvezza iniziò a narrarlo il Signore e dai suoi ascoltatori è stato confermato fino a noi. Spezzò i cinque pani e i due pesci e li distribuì ai discepoli quando svelò loro il senso per comprendere ciò che su di lui era stato scritto nella Legge di Mosè, nei profeti e nei salmi (Lc 24,44-45). I discepoli li offrirono alla folla quando predicarono dovunque con l'aiuto del Signore, che confermava la Parola con i miracoli che la accompagnavano (Mc 16,20) ... E non bisogna trascurare che quando fu sul punto di rifocillare la folla, Gesù rese grazie. Rese grazie per insegnare anche a noi a rendere sempre grazie per i doni celesti che riceviamo e per mostrarci quanto egli stesso gioisce dei nostri progressi, della nostra rigenerazione spirituale. (Beda il Venerabile, Omelie 2,2) 
</p>

<h5>HOMILY</h5>

<p>
PRIMA LETTURA Dio è amore. La sua natura è amore. La sua essenza divina è amore. Tutto il mistero di Dio è amore. Dio non è amore chiuso in se stesso, imprigionato nel suo mistero eterno di unità e di trinità. Dio nel suo mistero è amore generativo dall’eternità. Infatti il Padre genera il Figlio nello Spirito Santo. Il Figlio nello Spirito Santo ama il Padre vivendo dinanzi a Lui con un amore di purissimo ascolto. L’ascolto nel Figlio è dono eterno di se stesso al Padre. Lo Spirito Santo è il dono eterno dell’amore del Padre che genera il Figlio e del dono eterno dell’amore del Figlio che interamente vive per il Padre. Nello Spirito Santo il padre vive per il Figlio, il Figlio vive per il Padre. Questo dono reciproco del Padre al Figlio e del Figlio al Padre anche Lui è dono personale: è lo Spirito Santo. Ma qui siamo nel mistero che è indicibile, impronunciabile. L’Amore Eterno che è Dio, per sua volontà e per sua divina ed eterna onnipotenza, esplode fuori di Dio. Questo amore eterno esploso fuori di Dio, per volontà di Dio, per sua divina onnipotenza, è la creazione ed è anche l’uomo, fatto da Dio a sua immagine e somiglianza. Ad immagine ciò del suo mistero di unità e di trinità. Tutta la creazione è un riflesso del mistero della Beata Trinità, solo che nell’uomo questo mistero è esploso, sempre per divina volontà e per sua onnipotenza, in una maniera unica, singolare. Quando l’uomo ha voluto sottrarsi al suo mistero di vita e si è incamminato per una strada di morte, ecco che l’amore eterno del suo Signore e Dio esplode come amore di redenzione, salvezza, grazia, verità, luce, vita eterna, risurrezione. Ecco come Gesù nel Vangelo secondo Giovanni rivela questo amore eterno e infinito di redenzione e di salvezza. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio» (Gv 3,14-21). È però questo un amore eterno e divino che deve essere accolto. Nella creazione quest’amore è donato e l’uomo è chiamato all’esistenza. Nella redenzione, perché questo amore produca un frutto eterno di salvezza, deve essere accolto e in questo amore accolto dobbiamo consumare la nostra vita. Ecco invece come l’Apostolo Paolo rivela questo amore eterno di redenzione e di salvezza: L’amore del Cristo infatti ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove. Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio. Poiché siamo suoi collaboratori, vi esortiamo a non accogliere invano la grazia di Dio (2Cor 5,14-6,1). L’Amore Eterno donato se non diviene Amore Eterno accolto e consumazione in questo Amore Eterno, nessun frutto di salvezza sarà prodotto. Oggi è questa l’eresia che sta distruggendo la nostra purissima fede in Cristo Gesù. Si predica e si annuncia che la salvezza eterna è il frutto dolo dell’Amore Eterno donato. Non si predica più che essa è il frutto dell’amore Eterno non solo accolto, ma anche della nostra consumazione e immersione per tutta la nostra vita in questo Amore Eterno donato e accolto. LEGGIAMO 1Gv 4,7-10 Carissimi, amiamoci gli uni gli altri, perché l’amore è da Dio: chiunque ama è stato generato da Dio e conosce Dio. Chi non ama non ha conosciuto Dio, perché Dio è amore. In questo si è manifestato l’amore di Dio in noi: Dio ha mandato nel mondo il suo Figlio unigenito, perché noi avessimo la vita per mezzo di lui. In questo sta l’amore: non siamo stati noi ad amare Dio, ma è lui che ha amato noi e ha mandato il suo Figlio come vittima di espiazione per i nostri peccati. Ecco un’altra verità che va messa bene in luce. Per creazione siamo ad immagine e a somiglianza del nostro Dio. Per redenzione siamo resi partecipi della natura divina. Si tratta però di una partecipazione non autonoma, ma sempre per immersione nella natura divina. Se usciamo dalla natura divina, perdiamo il dono della partecipazione, ritorniamo ad essere natura di peccato per il peccato. Una immagine potrà aiutarci al fine di comprendere questa mistero. Prendiamo un pezzo di ferro. Se lo accostiamo al cuore solamente, il ferro subisce l’influsso del caldo, ma non tanto da divenire malleabile. Se invece il ferro è immerso nel fuoco dopo poco tempo diviene fuoco, può essere malleabile. Il fabbro può trarre da esso qualsiasi forma. Lo può plasmare secondo la sua volontà. Se però il ferro esce dal fuoco, dopo pochissimo tempo perde la sua natura di fuoco e torna ad essere un freddo ferro. Così ogni uomo. Se si lascia afferrare dallo Spirito Santo e si fa immergere nel fuoco divino del cuore di Cristo Gesù, e in questo cuore rimane, rimanendo nella purissima obbedienza alla Parola, a poco a poco si trasforma in natura divina. Trasformato in natura divina produrrà ogni frutto secondo la natura divina che è purissimo Amore Eterno. Non appena però l’uomo esce dall’obbedienza, esce anche dal cuore di Cristo Gesù e ritorna ad essere cuore di peccato per il peccato. Ecco perché l’Apostolo Giovanni può dire che chiunque ama, conosce Dio ed è generato da Dio. Chiunque ama, ama perché rimane immerso nel fuoco dell’Amore Eterno che è il cuore di Cristo Gesù. Dopo il peccato, la natura umana non è più amore. Si è trasformata in natura di male, odio, immoralità, idolatria. Per sua eterna misericordia, sempre il Signore Dio nostro è rimasto accanto all’uomo e in qualche modo lo ha reso capace di amare. Si tratta però di un amore ancora piccolo, fragile. Con Cristo, in Cristo, per Cristo, l’uomo diviene capace di amare di un amore di totale donazione nella purezza della grazia e della verità. Sono pertanto tutti in grande errore quanto annunciano e predicano che l’uomo senza Cristo è capace di amare. Se l’uomo è accanto a Cristo, sarà da Cristo solo riscaldato, mai potrà essere trasformato nel fuoco del suo Amore Eterno. Se invece l’uomo dallo Spirito Santo viene immerso in Cristo, nel fuoco del suo Amore Eterno, allora il Padre può fare di Lui un dono di Amore per la salvezza di ogni uomo. Se un fabbro sa che mai potrà lavorare un ferro solo posto accanto al fuoco, perché un cristiano non sa che mai potrà essere lavorato dallo Spirito Santo se non si lascia da Lui immergere nel fuoco dell’Amore Eterno di Cristo Signore? Se un fabbro ha questa sapienza, perché il cristiano si lascia governare dalla stoltezza e dalla grande insipienza? È il cristiano che oggi dice che Gesù non è più necessario per amare. Io non ho mai sentito un fabbro dire che il fuoco non serve per modellare il ferro. Si applica al cristiano oggi la profezia di Isaia. Ecco il grande lamento del Signore: Sordi, ascoltate, ciechi, volgete lo sguardo per vedere. Chi è cieco, se non il mio servo? Chi è sordo come il messaggero che io invio? Chi è cieco come il mio privilegiato? Chi è cieco come il servo del Signore? Hai visto molte cose, ma senza farvi attenzione, hai aperto gli orecchi, ma senza sentire. Il Signore si compiacque, per amore della sua giustizia, di dare una legge grande e gloriosa. Eppure questo è un popolo saccheggiato e spogliato; sono tutti presi con il laccio nelle caverne, sono rinchiusi in prigioni. Sono divenuti preda e non c’era un liberatore, saccheggio e non c’era chi dicesse: «Restituisci». Chi fra voi porge l’orecchio a questo, vi fa attenzione e ascolta per il futuro? Chi abbandonò Giacobbe al saccheggio, Israele ai predoni? Non è stato forse il Signore contro cui peccò, non avendo voluto camminare per le sue vie e non avendo osservato la sua legge? Egli, perciò, ha riversato su di lui la sua ira ardente e la violenza della guerra, che lo ha avvolto nelle sue fiamme senza che egli se ne accorgesse, lo ha bruciato, senza che vi facesse attenzione (Is 42,18-25). Severo monito per tutti noi, discepolo di Gesù. LETTURA DEL VANGELO Leggere il Vangelo con tutto il Vangelo, leggere tutto il Vangelo con tutta la Scrittura Santa, è la sapienza che sempre dobbiamo chiedere al Padre, per Cristo, nello Spirito Santo. Il Padre dona a noi Cristo Gesù da mangiare. Questa verità è così rivelata nel Vangelo secondo Giovanni. Allora gli dissero: «Quale segno tu compi perché vediamo e ti crediamo? Quale opera fai? I nostri padri hanno mangiato la manna nel deserto, come sta scritto: Diede loro da mangiare un pane dal cielo». Rispose loro Gesù: «In verità, in verità io vi dico: non è Mosè che vi ha dato il pane dal cielo, ma è il Padre mio che vi dà il pane dal cielo, quello vero. Infatti il pane di Dio è colui che discende dal cielo e dà la vita al mondo». Allora gli dissero: «Signore, dacci sempre questo pane». Gesù rispose loro: «Io sono il pane della vita; chi viene a me non avrà fame e chi crede in me non avrà sete, mai! Vi ho detto però che voi mi avete visto, eppure non credete. Tutto ciò che il Padre mi dà, verrà a me: colui che viene a me, io non lo caccerò fuori, perché sono disceso dal cielo non per fare la mia volontà, ma la volontà di colui che mi ha mandato. E questa è la volontà di colui che mi ha mandato: che io non perda nulla di quanto egli mi ha dato, ma che lo risusciti nell’ultimo giorno. Questa infatti è la volontà del Padre mio: che chiunque vede il Figlio e crede in lui abbia la vita eterna; e io lo risusciterò nell’ultimo giorno» (Gv 6,30-40). Il Padre ci dona Cristo da mangiare nella sua vera umanità, che è colma di grazia e di verità. Non soltanto dobbiamo mangiare Cristo verità, ma anche dobbiamo mangiare Cristo grazia. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,14-18). Cristo Gesù si dona a noi da mangiare come purissima verità, ma anche come purissima grazia. Il mangiare però non è solo spirituale. Si mangia Lui, mangiando il suo vero reale, sostanziale corpo, bevendo il suo vero, sostanziale, reale sangue. Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo». Allora i Giudei si misero a discutere aspramente fra loro: «Come può costui darci la sua carne da mangiare?». Gesù disse loro: «In verità, in verità io vi dico: se non mangiate la carne del Figlio dell’uomo e non bevete il suo sangue, non avete in voi la vita. Chi mangia la mia carne e beve il mio sangue ha la vita eterna e io lo risusciterò nell’ultimo giorno. Perché la mia carne è vero cibo e il mio sangue vera bevanda. Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, così anche colui che mangia me vivrà per me. Questo è il pane disceso dal cielo; non è come quello che mangiarono i padri e morirono. Chi mangia questo pane vivrà in eterno» (Gv 6,48-58). Cosa dovranno dare da mangiare i discepoli alle folle, sempre, per tutti giorni della storia? Devono dare da mangiare Cristo verità, Cristo grazia, Cristo corpo, Cristo sangue, Cristo vero pane di vita eterna. Se gli Apostoli non danno Cristo, le folle vengono meno. Mancano di ogni energia per operare quel cammino che dovrà condurli alla beatitudine eterna. A chi i discepoli devono dare da mangiare Cristo pane di vita eterna? Ad ogni uomo che ha accolto Cristo verità, luce, Parola, Vangelo del Padre. Non si può dare Cristo pane e Cristo vino, Cristo vero corpo e vera bevanda di vita eterna a chi rifiuta, rinnega, misconosce, non confessa Cristo verità, luce, Parola, Vangelo del Padre. Prima si deve confessare che Cristo Gesù è il solo nome nel quale è stabilito che dobbiamo essere salvati e poi si dona da mangiare Cristo pane e vino, corpo e sangue di vita eterna. Oggi si vuole mangiare Cristo pane e Cristo vino, Cristo corpo e Cristo sangue, ma non si vuole mangiare Cristo verità, Luce, Parola, Vangelo del Padre. O Cristo Gesù viene mangiato nella sua totalità e pienezza di verità e grazia, Parola e vita eterna, giustizia e santità, obbedienza e sottomissione, oppure il nostro è un mangiare vano, se non addirittura peccaminoso. Chi deve operare il discernimento perché Cristo venga mangiato nella sua pienezza è sempre l’Apostolo del Signore. È Lui che sempre deve vigilare perché venga mangiato tutto Cristo e non solo una parte di Lui. LEGGIAMO IL TESTO DI Mc 6,34-44 Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. Essendosi ormai fatto tardi, gli si avvicinarono i suoi discepoli dicendo: «Il luogo è deserto ed è ormai tardi; congedali, in modo che, andando per le campagne e i villaggi dei dintorni, possano comprarsi da mangiare». Ma egli rispose loro: «Voi stessi date loro da mangiare». Gli dissero: «Dobbiamo andare a comprare duecento denari di pane e dare loro da mangiare?». Ma egli disse loro: «Quanti pani avete? Andate a vedere». Si informarono e dissero: «Cinque, e due pesci». E ordinò loro di farli sedere tutti, a gruppi, sull’erba verde. E sedettero, a gruppi di cento e di cinquanta. Prese i cinque pani e i due pesci, alzò gli occhi al cielo, recitò la benedizione, spezzò i pani e li dava ai suoi discepoli perché li distribuissero a loro; e divise i due pesci fra tutti. Tutti mangiarono a sazietà, e dei pezzi di pane portarono via dodici ceste piene e quanto restava dei pesci. Quelli che avevano mangiato i pani erano cinquemila uomini. Ecco come l’Apostolo Paolo vigila perché non si pecchi e non si mangi la propria condanna quando si mangia il corpo di Cristo Gesù: Mentre vi do queste istruzioni, non posso lodarvi, perché vi riunite insieme non per il meglio, ma per il peggio. Innanzi tutto sento dire che, quando vi radunate in assemblea, vi sono divisioni tra voi, e in parte lo credo. È necessario infatti che sorgano fazioni tra voi, perché in mezzo a voi si manifestino quelli che hanno superato la prova. Quando dunque vi radunate insieme, il vostro non è più un mangiare la cena del Signore. Ciascuno infatti, quando siete a tavola, comincia a prendere il proprio pasto e così uno ha fame, l’altro è ubriaco. Non avete forse le vostre case per mangiare e per bere? O volete gettare il disprezzo sulla Chiesa di Dio e umiliare chi non ha niente? Che devo dirvi? Lodarvi? In questo non vi lodo! Io, infatti, ho ricevuto dal Signore quello che a mia volta vi ho trasmesso: il Signore Gesù, nella notte in cui veniva tradito, prese del pane e, dopo aver reso grazie, lo spezzò e disse: «Questo è il mio corpo, che è per voi; fate questo in memoria di me». Allo stesso modo, dopo aver cenato, prese anche il calice, dicendo: «Questo calice è la nuova alleanza nel mio sangue; fate questo, ogni volta che ne bevete, in memoria di me». Ogni volta infatti che mangiate questo pane e bevete al calice, voi annunciate la morte del Signore, finché egli venga. Perciò chiunque mangia il pane o beve al calice del Signore in modo indegno, sarà colpevole verso il corpo e il sangue del Signore. Ciascuno, dunque, esamini se stesso e poi mangi del pane e beva dal calice; perché chi mangia e beve senza riconoscere il corpo del Signore, mangia e beve la propria condanna. È per questo che tra voi ci sono molti ammalati e infermi, e un buon numero sono morti. Se però ci esaminassimo attentamente da noi stessi, non saremmo giudicati; quando poi siamo giudicati dal Signore, siamo da lui ammoniti per non essere condannati insieme con il mondo. Perciò, fratelli miei, quando vi radunate per la cena, aspettatevi gli uni gli altri. E se qualcuno ha fame, mangi a casa, perché non vi raduniate a vostra condanna. Quanto alle altre cose, le sistemerò alla mia venuta (1Cor 11,20-34). Se gli Apostoli del Signore sono mandati nel mondo per dare a tutti da mangiare Cristo pane di verità e Cristo pane di grazia, perché oggi si vuole edificare sulla terra una religione senza Cristo? Edificare una religione senza Cristo significa edificare una religione senza il Pane della vita. La possiamo edificare, ma dobbiamo sapere che camminiamo in un deserto nel quale non c’è pane e non c’è acqua. Madre del Pane della vita, liberarci dalla stoltezza che si possa edificare sulla nostra terra una religione senza Cristo Gesù. Se facciamo questo, condanniamo gli uomini a sicura morte. Nessuno potrà mai attraversare il deserto della storia senza il vero nutrimento che è Cristo Signore. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
