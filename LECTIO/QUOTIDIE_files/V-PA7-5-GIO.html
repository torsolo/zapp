<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Giovedì della VII settimana di Pasqua.
</p>

<p>
<u>ANTIFONA</u> / Accostiamoci con fiducia al trono della grazia, per ricevere misericordia e ottenere l'aiuto, che ci sostenga al momento opportuno. Alleluia. (Eb 4,16)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Il tuo Spirito, o Signore, infonda con potenza i suoi doni, crei in noi un cuore a te gradito e ci renda conformi alla tua volontà. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>È necessario che tu dia testimonianza anche a Roma</b> / Dagli Atti degli Apostoli (At 22,30: 23,6-11) / In quei giorni, [il comandante della coorte,] volendo conoscere la realtà dei fatti, cioè il motivo per cui Paolo veniva accusato dai Giudei, gli fece togliere le catene e ordinò che si riunissero i capi dei sacerdoti e tutto il sinedrio; fece condurre giù Paolo e lo fece comparire davanti a loro. Paolo, sapendo che una parte era di sadducèi e una parte di farisei, disse a gran voce nel sinedrio: «Fratelli, io sono fariseo, figlio di farisei; sono chiamato in giudizio a motivo della speranza nella risurrezione dei morti». Appena ebbe detto questo, scoppiò una disputa tra farisei e sadducèi e l'assemblea si divise. I sadducèi infatti affermano che non c'è risurrezione né angeli né spiriti; i farisei invece professano tutte queste cose. Ci fu allora un grande chiasso e alcuni scribi del partito dei farisei si alzarono in piedi e protestavano dicendo: «Non troviamo nulla di male in quest'uomo. Forse uno spirito o un angelo gli ha parlato». La disputa si accese a tal punto che il comandante, temendo che Paolo venisse linciato da quelli, ordinò alla truppa di scendere, portarlo via e ricondurlo nella fortezza. La notte seguente gli venne accanto il Signore e gli disse: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma». / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 15) <b>Proteggimi, o Dio: in te mi rifugio</b> / Proteggimi, o Dio: in te mi rifugio. Ho detto al Signore: «Il mio Signore sei tu». Il Signore è mia parte di eredità e mio calice: nelle tue mani è la mia vita. / Benedico il Signore che mi ha dato consiglio; anche di notte il mio animo mi istruisce. Io pongo sempre davanti a me il Signore, sta alla mia destra, non potrò vacillare. / Per questo gioisce il mio cuore ed esulta la mia anima; anche il mio corpo riposa al sicuro, perché non abbandonerai la mia vita negli inferi, né lascerai che il tuo fedele veda la fossa. / Mi indicherai il sentiero della vita, gioia piena alla tua presenza, dolcezza senza fine alla tua destra.
</p>

<p>
<u>ACCLAMATIO</u> / Siano tutti una cosa sola, come tu, Padre, sei in me e io in te, perché il mondo creda che tu mi hai mandato. (Gv 17,21) / Alleluia.
</p>

<p>
<u>VANGELO</u> / <b>Siano perfetti nell'unità!</b> / Dal Vangelo secondo  Giovanni (Gv 17,20-26) / In quel tempo, [Gesù, alzàti gli occhi al cielo, pregò dicendo:] «Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch'essi in noi, perché il mondo creda che tu mi hai mandato. E la gloria che tu hai dato a me, io l'ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell'unità e il mondo conosca che tu mi hai mandato e che li hai amati come hai amato me. Padre, voglio che quelli che mi hai dato siano anch'essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo. Padre giusto, il mondo non ti ha conosciuto, ma io ti ho conosciuto, e questi hanno conosciuto che tu mi hai mandato. E io ho fatto conoscere loro il tuo nome e lo farò conoscere, perché l'amore con il quale mi hai amato sia in essi e io in loro». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / Lo Spirito Santo ci dona un cuore nuovo e fa di tutti noi un solo corpo in Cristo Gesù. Forti di questa certezza, innalziamo a Dio la nostra comune preghiera. Preghiamo insieme e diciamo: <b>Venga il tuo Spirito, o Padre.</b> / Per la Chiesa: lo Spirito del Signore, che raduna i figli di Dio da ogni parte della terra, bruci ogni traccia di egoismo, causa di discordie e divisioni. Preghiamo. / Per i missionari: lo Spirito Santo sostenga il loro coraggio apostolico e renda tutti i cristiani corresponsabili dell’annuncio evangelico. Preghiamo. / Per i giovani: lo Spirito doni loro forza di profezia e l’audacia di un servizio generoso alla Chiesa e al mondo. Preghiamo. / Per i governanti: illuminati dallo Spirito Santo promuovano con sapienza il bene comune, la vera libertà e la pace. Preghiamo. / Per noi tutti: dall’ascolto della Parola e dalla partecipazione all’Eucaristia sappiamo trarre la forza di testimoniare una fede autentica e una carità senza riserve. Preghiamo. / O Signore, che rinnovi il mondo con la forza creatrice del tuo Spirito, fa’ rifiorire le speranze deluse: ricostruisci ciò che l’odio distrugge, consola i cuori affranti e raduna i tuoi figli dispersi. Per Cristo nostro Signore.
</p>

<p>
<u>OREMUS2</u> / Il Signore Gesù ha elevato un'appassionata preghiera per l'unità fra tutti i credenti. Raccogliendo il suo anelito, diciamo: <b>Rendici perfetti nell'unità, Signore.</b> / Per tutti gli uomini che non hanno la speranza della risurrezione futura, perché comprendano il valore e la portata anche umana di questo destino, fondato sul Cristo risorto. Preghiamo: / Per tutti i credenti in Cristo, perché collaborino alle iniziative che cercano e promuovono l'unità fra i cristiani, divisi nelle varie confessioni. Preghiamo: / Per il vescovo della Chiesa di Roma, perché nel suo carisma di presidenza nella carità universale dei cristiani sia sempre più fedele alla sua missione di principio visibile di unità. Preghiamo: / Per le comunità religiose, perché siano per la Chiesa e per il mondo testimonianza viva dell'unità voluta da Cristo. Preghiamo: / Per tutti noi chiamati a credere per la parola dei successori degli apostoli, perché siamo testimoni gioiosi della nostra fede. Preghiamo: / Per le forme di divisione presenti in parrocchia. / Per chi non riesce a perdonare. / O Padre santo, che sei fonte di amore e principio di unità, rendici docili alla Parola del tuo Figlio, perché per mezzo dello Spirito possiamo essere fra noi una sola cosa in te. Tu che vivi e regni nei secoli dei secoli. Amen.
</p>

<p>
<u>OFFERTORIO</u> / Santifica, o Signore, i doni che ti presentiamo e, accogliendo questo sacrificio spirituale, trasforma anche noi in offerta perenne a te gradita. Per Cristo nostro Signore. ♦ Accetta, o Padre, l’offerta viva dei tuoi figli in unione con il sacrificio di Cristo, e fa’ che riceviamo un’effusione sempre più abbondante dei doni del tuo Spirito. Per Cristo nostro Signore.
</p>

<p>
<u>PREFAZIO</u> / <b>Nell’attesa della venuta dello Spirito</b> / E’ veramente cosa buona e giusta, che tutte le creature in cielo e sulla terra si uniscano nella tua lode, Dio onnipotente ed eterno, per Cristo tuo Figlio Signore dell’universo. Entrato una volta per sempre nel santuario dei cieli, egli intercede per noi, mediatore e garante della perenne effusione dello Spirito. Pastore e vescovo delle nostre anime, ci chiama alla preghiera unanime, sull’esempio di Maria e degli Apostoli, nell’attesa di una rinnovata Pentecoste. Per questo mistero di santificazione e d’amore, uniti agli angeli e ai santi, cantiamo senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / È bene per voi che io me ne vada, perché, se non vado, non verrà a voi il Paraclito. Alleluia. (Gv 16,7) ♦ Padre, l’amore con il quale mi hai amato sia in essi, e io in loro. Alleluia. (Gv 17,26)
</p>

<p>
<u>GRATIAS</u> / La partecipazione ai tuoi misteri, o Signore, ci doni la vera sapienza e rinnovi la nostra vita, perché possiamo ottenere i doni dello Spirito. Per Cristo nostro Signore. ♦ Ci illumini, o Signore, la tua parola e ci sostenga la comunione al sacrificio che abbiamo celebrato, perché, guidati dal tuo santo Spirito, perseveriamo nell’unità e nella pace. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Massimo il Confessore (ca 580-662) monaco e teologo / Centuria sulla teologia VII, n. 87, 89 / Il movimento dell'amore / Dio stesso ha suscitato e generato l'"agape" e l'"eros". E' lui stesso che ha portato all'esterno, cioè verso le creature, quell'amore che è in lui. Perciò è detto: "Dio è amore (agape)" (1Gv 4,16), e ancora: "E' dolcezza e desiderio" (Cant 5,16 LXX), cioè "eros". Chi è amato e veramente amabile è lui stesso. Quindi, da una parte si dice che l'"eros" innamorato viene da lui e che lui stesso, che ha generato l'"eros", è veramente amabile e amato, desiderabile e degno di essere scelto: egli mette in moto gli esseri che vegliano a ciò. Coloro a cui arriva la potenza del suo desiderio lo desiderano con la stessa misura. (...) Il movimento 'innamorato' del bene, che preesiste nel bene, che è semplice, che si muove da se stesso e proviene dal bene, ritorna subito alla sua origine, poiché non ha né fine né inizio. Tale movimento significa slancio perenne verso il divino e l'unione con lui. Infatti l'unione d'amore con Dio si eleva e si situa al di sopra di ogni unione.
</p>

<p>
<u>EVANGELIZO-21</u> / San Teodoro Studita (759-826) monaco a Costantinopoli / Catechesi 6 / La porta è aperta! / Cristo Gesù, nostro Dio, l'assolutamente perfetto, dopo aver tutto compiuto e rivestito per noi la natura umana, è risalito al cielo e come prezzo della lotta ci ha dato la sua pace (Col 3,15) dicendo: "Vi do la mia pace" (Gv 14,27). Ciò non riguarda solo gli apostoli; infatti il nostro Dio stesso che dà la vita ha detto: "Non prego solo per questi, ma anche per quelli che per la loro parola crederanno in me; ... perché siano come noi una cosa sola" (Gv 17,20-22). Miei onoratissimi fratelli, di fronte a ciò è giusto esclamare come l'apostolo: "Chi ci separerà dunque dall'amore di Cristo? Forse la tribolazione, l'angoscia, la persecuzione, la fame, la nudità, il pericolo, la spada?" (Rm 8,35) (...) Esultate e siate pieni di gioia al vedere l'amore di Dio per l'uomo! Sotto i nostri occhi c'è la vita, davanti a noi la gioia, ai nostri piedi la felicità! La porta è aperta! Correte, arrivate! (Fil 3,13) Perciò chi non avrà la forza? Chi non si affretterà, provando ancora e sempre più di superare l'altro, spinto dal pensiero che non sono tesori corruttibili e terrestri che gli si offrono, ma tesori eterni e immortali? (...) Il Signore Dio vi dia (...) di essere saldi nel bene, di vincere la corsa, di essere ammessi nello stadio e di riportare la corona della vittoria. Sia possibile per noi ottenere tutti i beni connessi, per la grazia e la bontà di nostro Signore Gesù Cristo. A lui appartengono , come al Padre e allo Spirito Santo, onore e adorazione, ora e sempre e per i secoli dei secoli. Amen.
</p>

<p>
<u>DiBruno1</u> / Io ho fatto conoscere loro il tuo nome (Gv 17,20-26) / Gesù ogni giorno cresce in sapienza e grazia, mai si ferma nella conoscenza del Padre. Conosce il Padre. Fa conoscere il Padre. Paolo, Apostolo del Signore, ogni giorno corre dietro Cristo Gesù per conoscere tutto di Lui: “Ritengo che tutto sia una perdita a motivo della sublimità della conoscenza di Cristo Gesù, mio Signore. Per lui ho lasciato perdere tutte queste cose e le considero spazzatura, per guadagnare Cristo ed essere trovato in lui, avendo come mia giustizia non quella derivante dalla Legge, ma quella che viene dalla fede in Cristo, la giustizia che viene da Dio, basata sulla fede: perché io possa conoscere lui, la potenza della sua risurrezione, la comunione alle sue sofferenze, facendomi conforme alla sua morte, nella speranza di giungere alla risurrezione dai morti. Non ho certo raggiunto la mèta, non sono arrivato alla perfezione; ma mi sforzo di correre per conquistarla, perché anch’io sono stato conquistato da Cristo Gesù. Fratelli, io non ritengo ancora di averla conquistata. So soltanto questo: dimenticando ciò che mi sta alle spalle e proteso verso ciò che mi sta di fronte, corro verso la mèta, al premio che Dio ci chiama a ricevere lassù, in Cristo Gesù. Fratelli, fatevi insieme miei imitatori e guardate quelli che si comportano secondo l’esempio che avete in noi. Perché molti – ve l’ho già detto più volte e ora, con le lacrime agli occhi, ve lo ripeto – si comportano da nemici della croce di Cristo. La loro sorte finale sarà la perdizione, il ventre è il loro dio. Si vantano di ciò di cui dovrebbero vergognarsi e non pensano che alle cose della terra. La nostra cittadinanza infatti è nei cieli e di là aspettiamo come salvatore il Signore Gesù Cristo, il quale trasfigurerà il nostro misero corpo per conformarlo al suo corpo glorioso, in virtù del potere che egli ha di sottomettere a sé tutte le cose” (Fil 3,1-21). Oggi chi è nel bisogno di custodirsi in Cristo è ogni discepolo. Custodisce in Cristo chi si custodisce. / In quel tempo, [Gesù, alzàti gli occhi al cielo, pregò dicendo:] «Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me. Padre, voglio che quelli che mi hai dato siano anch’essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo Padre giusto, il mondo non ti ha conosciuto, ma io ti ho conosciuto, e questi hanno conosciuto che tu mi hai mandato. E io ho fatto conoscere loro il tuo nome e lo farò conoscere, perché l’amore con il quale mi hai amato sia in essi e io in loro». / Ecco come Paolo custodisce i discepoli nella verità e nella carità di Cristo Gesù: “Vi dico dunque e vi scongiuro nel Signore: non comportatevi più come i pagani con i loro vani pensieri, accecati nella loro mente, estranei alla vita di Dio a causa dell’ignoranza che è in loro e della durezza del loro cuore. Così, diventati insensibili, si sono abbandonati alla dissolutezza e, insaziabili, commettono ogni sorta di impurità. Ma voi non così avete imparato a conoscere il Cristo, se davvero gli avete dato ascolto e se in lui siete stati istruiti, secondo la verità che è in Gesù, ad abbandonare, con la sua condotta di prima, l’uomo vecchio che si corrompe seguendo le passioni ingannevoli, a rinnovarvi nello spirito della vostra mente e a rivestire l’uomo nuovo, creato secondo Dio nella giustizia e nella vera santità. Perciò, bando alla menzogna e dite ciascuno la verità al suo prossimo, perché siamo membra gli uni degli altri. Chi rubava non rubi più, anzi lavori operando il bene con le proprie mani, per poter condividere con chi si trova nel bisogno. Nessuna parola cattiva esca dalla vostra bocca, ma piuttosto parole buone che possano servire per un’opportuna edificazione, giovando a quelli che ascoltano. E non vogliate rattristare lo Spirito Santo di Dio, con il quale foste segnati per il giorno della redenzione. Scompaiano da voi ogni asprezza, sdegno, ira, grida e maldicenze con ogni sorta di malignità. Siate invece benevoli gli uni verso gli altri, misericordiosi, perdonandovi a vicenda come Dio ha perdonato a voi in Cristo (Ef 4,17-32). Se noi non ci custodiamo nella verità e nella carità, mai potremo custodire. / Madre di Dio, Angeli, Santi, fate che il cristiano si custodisca nella verità per custodire. 
</p>

<p>
<u>DiBruno-21</u> / Poiché mi hai amato prima della creazione del mondo (Gv 17,20-26) / L’amore prima della creazione del mondo è amore di generazione nell’oggi dell’eternità. Questa verità è già rivelata nei Salmi: «Io stesso ho stabilito il mio sovrano sul Sion, mia santa montagna». Voglio annunciare il decreto del Signore. Egli mi ha detto: «Tu sei mio figlio, io oggi ti ho generato. Chiedimi e ti darò in eredità le genti e in tuo dominio le terre più lontane. Le spezzerai con scettro di ferro, come vaso di argilla le frantumerai» (Sal 2,6-9). “Oracolo del Signore al mio signore: «Siedi alla mia destra finché io ponga i tuoi nemici a sgabello dei tuoi piedi». Lo scettro del tuo potere stende il Signore da Sion: domina in mezzo ai tuoi nemici! A te il principato nel giorno della tua potenza tra santi splendori; dal seno dell’aurora, come rugiada, io ti ho generato. Il Signore ha giurato e non si pente: «Tu sei sacerdote per sempre al modo di Melchìsedek»” (Sal 110 (109) 1-4). Prima della creazione del mondo, non è solo questo l’amore con il quale il Padre ha amato Cristo Gesù. L’amore prima della creazione del mondo è aver messo nelle mani del Figlio tutto il mistero della creazione e della redenzione, della grazia e della verità, della luce e della vita eterna. Ecco come l’Apostolo Paolo canta questo amore: “Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto, avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria” (Ef 1,3-14). Ecco l’amore del Padre: tutto ha posto in Cristo, tutto deve avvenire per Cristo, tutto deve compiersi con Cristo. Senza Cristo, il Padre non opera, non salva, non redime, non crea, non ama. / In quel tempo, [Gesù, alzàti gli occhi al cielo, pregò dicendo:] «Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me. Padre, voglio che quelli che mi hai dato siano anch’essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo. Padre giusto, il mondo non ti ha conosciuto, ma io ti ho conosciuto, e questi hanno conosciuto che tu mi hai mandato. E io ho fatto conoscere loro il tuo nome e lo farò conoscere, perché l’amore con il quale mi hai amato sia in essi e io in loro». / È cosa giusta chiedersi: perché oggi il discepolo di Gesù sta precipitando da questa purissima fede in Gesù Signore? Quali sono le cause di questo rinnegamento della verità del suo Signore, Redentore, Dio? La causa è solo una: il distacco o separazione dalla Parola del Signore, dalla Tradizione della Chiesa e dal suo Magistero di duemila anni di insegnamento. Facendosi ognuno maestro di se stesso, si è separato dalla sorgente della verità. Perdendo la verità di Cristo, il cristiano ha perso la sua verità. / Madre della Redenzione, Angeli, Santi, fate che il cristiano ritrovi la verità di Gesù. 
</p>

<p>
<u>Silvestrini-21</u> / Prego anche per quelli che crederanno alla loro parola. Continuiamo il racconto della Preghiera sacerdotale di Gesù. E ora la preghiera di Gesù abbraccia tutti i credenti, tutti coloro che accoglieranno la testimonianza degli apostoli e formeranno la sua Chiesa. La stessa unità richiesta ai suoi prediletti, ora Egli la implora per tutti. Questa sarà motivo di adesione alla fede per molti e di gloria per il Signore. L'esclamazione dei pagani di Roma che, pur perseguitando i primi cristiani, non potevano trattenere la meraviglia vedendo e costatando l'amore che li univa, sarà l'annuncio da dare nei secoli futuri da tutti i suoi seguaci. La perfezione dell'unità sarà raggiungibile soltanto nell'unione intima con Cristo: in lui e con lui saremo una cosa sola. È impossibile immaginare una Chiesa senza Cristo e cristiani frantumati da discordie e divisioni. L'annuncio cristiano, per volontà dello stesso Signore, deve necessariamente passare attraverso la via della testimonianza dell'amore fraterno nella perfezione dell'unità: "Non prego solo per questi, ma anche per quelli che per la loro parola crederanno in me; perché tutti siano una sola cosa. Come tu, Padre, sei in me e io in te, siano anch'essi in noi una cosa sola, perché il mondo creda che tu mi hai mandato". Possiamo così cogliere non solo il nostro primario impegno di credenti, ma anche l'inevitabile responsabilità che incombe su ciascuno di noi. Siamo ornati di gloria per questo: "la gloria che tu hai dato a me, io l'ho data a loro, perché siano come noi una cosa sola". La nostra gloria consiste nell'essere, perché redenti, figli di Dio, "abbeverati ad un solo Spirito", resi quindi capaci di amore autentico verso Dio e verso il nostro prossimo, con la perfezione che Egli stesso ci dona. Questa è la via per testimoniare l'amore del Padre per il Figlio e l'amore che Cristo ci ha donato. Il mondo è rimasto ignaro di questa meravigliosa esperienza, ma gli apostoli e tutti coloro che per mezzo loro aderiranno al vangelo, hanno il compito di farla conoscere nel corso dei secoli. È un compito arduo, esigente ma bello, da cui però non possiamo esimerci.
</p>

<p>
<u>LOYOLA1</u> / Nelle parole di Gesù, oggi, trova posto ciascuno di noi, la cui fede poggia su un annuncio iniziato più di duemila anni fa e su una catena di testimoni che ci lega fino ai primi discepoli di Gesù. Gesù prega perché tutti noi siamo una cosa sola, con lui e il Padre. Questo non significa rimuovere tutte le differenze per raggiungere una violenta e sofferta uniformità. L’orizzonte a cui guardare infatti è l’unità che lega il Padre e il Figlio, ciascuno autenticamente se stesso nella diversità, ma nello stesso tempo perfettamente uniti nel progetto d’amore per tutti gli uomini. Un’unità che può essere solo chiesta come dono, che riposa in uno stesso sguardo, uno stesso desiderio d’amore per tutti coloro che incontriamo sul nostro cammino. / Sono grato per il dono della fede che ho ricevuto? In quale occasione mi sono sentito parte di una catena di testimoni del Vangelo? Che sentimento mi suscita questa appartenenza? (Anna Laura Lucchi Filippo Zalambani)
</p>

<p>
<u>LOYOLA-21</u> / Non può trattenersi, Gesù, perché non c’è misura, non c’è limite, non c’è recipiente che possa contenere questo Amore totalizzante e allora lo prega in ginocchio perché tutti, ma proprio tutti, possano sentirsi amati e fare festa insieme. È una gioia talmente bella che tutti devono provarla, va condivisa e la condivisione moltiplica la gioia. Credetegli! L’Amore del Padre è reale, ed è per tutti, si propaga tra noi, e ci rende comunità. Nell’economia della salvezza di Dio, l’essere uniti nel legame indissolubile del suo amore è ciò che ci tiene in vita e ci permette di fare corpo contro le fatiche del quotidiano che possono toglierci la gioia. Di fronte alla società che ci allontana sempre più l’uno dall’altro per far prevalere l’uno sull’altro, per creare divisioni e disuguaglianze dolorose che privano del diritto alla dignità, Gesù ci accompagna nel cammino opposto ed è un destino comune, non individuale: abbiamo tutti ricevuto l’infinito dell’Amore, in esso siamo un unico corpo, nel legame tra noi possiamo aiutarci a vicenda a sperare. Insieme, possiamo. / In che modo accolgo le gioie con chi ho accanto? Quando ho sentito di essere portato dalla preghiera dell’altro per me? Come mi sento responsabile, uno tra altri, in una comunità di figli amati? (Ilaria De Lillo)
</p>

<p>
<u>LettureBose</u> / Per mezzo dello Spirito che ci ha donato / Quando parla del comandamento, Giovanni aggiunge: Questo è il comandamento: che crediamo nel nome del Figlio suo Gesù Cristo e ci amiamo a vicenda. E chiunque compie il suo comandamento rimane in lui ed egli in lui. Da questo conosciamo che egli rimane in noi, per mezzo dello Spirito che ci ha donato (1Gv 3,23-24). Se troverai in te la carità, hai lo Spirito di Dio che ti aiuta a comprendere, ed è questa una cosa quanto mai necessaria. Nei primi tempi lo Spirito santo scendeva sopra i credenti ed essi parlavano in lingue che non avevano imparato, così come lo Spirito donava loro. Quei segni erano opportuni a quel tempo. Era necessario infatti che in tutte le lingue fosse annunciato lo Spirito santo poiché il vangelo di Dio doveva percorrere il mondo intero in tutte le lingue. Quel segno fu dato, ed è passato. Forse che oggi da coloro a cui vengono imposte le mani perché ricevano lo Spirito santo ci si aspetta che parlino in lingue? ... Se dunque la presenza dello Spirito santo ora non è testimoniata da quei segni, da che cosa ciascuno giunge a riconoscere di aver ricevuto lo Spirito santo? Interroghi il suo cuore: se ama il fratello, lo Spirito di Dio rimane in lui. Esamini se stesso, si metta alla prova davanti a Dio; veda se c'è in lui l'amore della pace e dell'unità, l'amore per la chiesa diffusa su tutta la terra. Non si accontenti di amare il fratello che gli si trova vicino; ci sono molti fratelli che non vediamo eppure siamo uniti a loro nello Spirito. Che c'è da meravigliarsi se non si trovano accanto a noi? Formiamo un solo corpo, abbiamo un unico capo in cielo ... Se dunque tutti quelli che con te amano Dio, condividono i tuoi stessi intenti, non preoccuparti se fisicamente ne sei lontano; insieme avete ingaggiato la lotta del cuore nella luce della verità. Se dunque vuoi sapere se hai ricevuto lo Spirito, interroga il tuo cuore per non rischiare di avere il sacramento, ma non l'efficacia. Interroga il tuo cuore e se lì c'è la carità verso il fratello, sta' tranquillo. Non ci può essere amore senza lo Spirito di Dio, poiché Paolo grida: L'amore di Dio è stato effuso nei nostri cuori per mezzo dello Spirito santo che ci è stato dato (Rm 5,5). (Agostino di Ippona, Sulla Prima lettera di Giovanni 6,9-10) 
</p>

<p>
<u>FEGF1</u> / «Ho fatto conoscere il tuo nome agli uomini» Beato Guerrico d’Igny nel dodicesimo secolo / Ti rendiamo grazie, Padre della luce (Gc 1,17) per averci «chiamati dalle tenebre alla tua ammirabile luce» (1Pt 2,9). Ti rendiamo grazie per aver fatto sgorgare, con la tua parola, la luce dalle tenebre, e per averla fatta brillare nei nostri cuori, per far risplendere la conoscenza del volto di Cristo (2 Cor 4,6). Sì, questa è la vera luce – anzi la vita eterna –: «che conoscano te, l’unico Dio, e colui che hai mandato, Gesù Cristo». Noi ti conosciamo, poiché conosciamo Gesù. Infatti, il Padre e il Figlio sono una cosa sola (Gv 10,30). Noi ti conosciamo, è vero, mediante la fede che consideriamo un pegno sicuro della conoscenza nella visione. Pur tuttavia, di ora a quel giorno, aumenta la nostra fede (Lc 17,5), guidaci, di fede in fede, di chiarezza in chiarezza, come sotto il moto del tuo Spirito, perché penetriamo ogni giorno più avanti nella profondità della luce. Così la nostra fede crescerà, la nostra scienza si arricchirà, la nostra carità diventerà più fervente e più universale finché la nostra fede non ci abbia condotti all’incontro faccia a faccia.
</p>

<p>
<u>FEGF2</u> / Padre, ho fatto conoscere il tuo nome agli uomini, di San Cirillo Alessandrino nel quinto secolo / Il Nostro Salvatore afferma di aver glorificato il nome di Dio suo Padre. Cioè di aver reso la sua gloria illustre e sfolgorante su tutta la terra. Come? Mostrandosi egli stesso suo testimone e suo annunciatore, compiendo opere straordinarie. Infatti, il Padre è glorificato nel Figlio, come in un’immagine e un’impronta della sua forma e della sua figura. Infatti le impronte riflettono sempre la bellezza dei loro archetipi. Il Figlio ha fatto conoscere il nome del Padre non soltanto rivelandolo e lasciandoci un insegnamento esatto sulla sua divinità. In fatti, tutto ciò era stato proclamato prima della venuta del Figlio, dalla Scrittura ispirata. Ma è anche insegnandoci che, pure essendo vero Dio, è anche veramente Padre, e è qualificato così in verità, poiché ha in sé e produce fuori di sé suo Figlio, coeterno alla sua natura. Il nome di Padre si confà a Dio più propriamente del nome di Dio: questo è un nome di dignità, quello significa una proprietà sostanziale. Infatti dire Dio vale a dire il Signore dell’universo. Pero, chi lo chiama Padre, precisa la proprietà della sua persona. Indica che lui genera. Che il nome di Padre sia più vero e più proprio del nome di Dio, il Figlio stesso ce lo mostra quando lo usa. Diceva infatti non «Io e Dio» ma proprio «Io e il Padre siamo una cosa sola» (Gv 10, 30). E diceva anche «E’ il Figlio. Su di lui il Padre, Dio, ha messo il suo sigillo» (Gv 6, 27). E quando ha prescritto ai suoi discepoli di battezzare tutte le nazioni, ha espressamente ordinato di farlo non nel nome di Dio, ma nel nome del Padre e del Figlio e dello Spirito Santo.
</p>

<p>
<u>Luigi Maria Epicoco</u> / Essere la visibilità di Dio / A volte leggere il Vangelo di Giovanni dà le vertigini, ma basta fermarsi con attenzione per coglierne tutta la bellezza disarmante: “Io in loro e tu in me, perché siano perfetti nell'unità e il mondo sappia che tu mi hai mandato e li hai amati come hai amato me”. Dov’è il Padre? Il Padre è nel Figlio. E dov’è il Figlio? Il Figlio è in noi. Qual è la parte più visibile di Dio? Noi. Questa è la grande responsabilità che ci è stata consegnata, e cioè quella di essere la visibilità di Dio. E ciò è possibile perché l’amore ci fa entrare nell’altro in maniera profonda. Quando si ama qualcuno allora quell’amore ci entra talmente tanto dentro che tutto quello che si fa è influenzato da quell’amore. In questo senso ogni cosa parla di quell’amore. Tutto ciò che Gesù ha fatto nella vita lo ha fatto rendendo visibile l’amore del Padre. E questo perché è talmente forte e vero l’amore che ha per il Padre e che il Padre ha per Lui, che ogni cosa che ha fatto l’ha fatta influenzato da quest’amore. Allo stesso modo l’amore profondo per Cristo dovrebbe raggiungere così profondamente noi da lasciare che questo amore influenzi tutto quello che facciamo così da poter dire che ogni cosa fatta è un modo di  mostrarsi dell’amore di Cristo. Chi vede cioè quello che facciamo, in un certo senso, vede l’amore di Cristo, e chi vede l’amore di Cristo vede l’amore del Padre. Non è un gioco di parole ma forse l’immagine più bella di che cosa ha fatto l’amore di Dio. Nessuno allora può dire di non vedere Dio, perché incontrando ogni cosa fatta da un discepolo che ama Gesù, è incontrare nei fatti Cristo stesso. È così che Dio ha scelto di toccare la vita degli uomini: attraverso Suo Figlio. E Suo Figlio ha scelto di toccare la vita degli uomini attraverso di noi. La più grande nostra responsabilità è non tradire questo passaggio di amore. Quando noi non amiamo impediamo a Cristo di amare e agli altri di vedere Dio. L’evangelizzazione consiste solo nel permettere all’amore di passare attraverso di noi.  
</p>

<p>
<u>MichaelDavide Semeraro</u> / Il tuo nome è Speranza, alleluia! / Il grido dell’apostolo attraversa i secoli e giunge, con la stessa forza e intensità di duemila anni fa, alle nostre orecchie: «Fratelli, io sono fariseo, figlio di farisei; sono chiamato in giudizio a motivo della speranza nella risurrezione dei morti» (At 23,6). Questa parola di Paolo ha l’effetto di una bomba lanciata in una piazza affollata tanto che «scoppiò una disputa tra farisei e sadducei e l’assemblea si divise» (23,7). La risurrezione è motivo di divisione e di contrapposizione non solo tra i farisei e i sadducei del tempo di Gesù, ma pure tra quanti, in ogni tempo, hanno bisogno di una speranza e chi, invece, essendo sicuri e ricchi, sono sufficienti a se stessi e non hanno bisogno di nessun dono. Al contrario, il Signore, persino in quella che possiamo definire la sua preghiera testamentaria, manifesta un profondo bisogno di condivisione che si fa pressante invocazione al cospetto del Padre suo, perché vi sia una piena partecipazione anche per noi del preziosissimo dono della sua comunione divina: «E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me» (Gv 17,22-23). In questa supplica accorata del Signore possiamo sentire in che cosa consista il fondamento di quella speranza nella risurrezione che, se ci è promesso come frutto di eternità, fiorisce e germoglia già in questo tempo nella misura in cui accettiamo l’esodo quotidiano dalla nostra autoreferenzialità, per vivere fondati su quell’amore che ci accompagna in modo così radicale da essere «prima della creazione del mondo» (17,24). Ciò che già mette in moto il linguaggio e la realtà della risurrezione che speriamo, è la decisione che sta alla base ed è la motivazione fondamentale dell’offerta pasquale di Cristo Signore: «E io ho fatto conoscere loro il tuo nome e lo farò conoscere, perché l’amore con il quale mi hai amato sia in essi e io in loro» (Gv 17,26). Come scrive Elisabetta della Trinità: «Questa è l’ultima volontà di Cristo, la sua preghiera suprema prima di ritornare al Padre. Egli vuole che noi siamo là dove egli è. E questo non solo nell’eternità, ma già in questo tempo che è l’eternità già cominciata, ma sempre in progresso». La preghiera del Signore accompagna il cammino della Chiesa chiamata a essere, sempre di più e sempre meglio, sacramento di salvezza, fino a essere capace, come Gesù stesso, di abbracciare con l’amore tutta l’umanità. Nella preghiera del Signore, la Chiesa e ciascun discepolo è contemplato e abbracciato in totalità, non escluse le povertà e le fragilità. Attraverso la luce e la cura della preghiera, persino la debolezza può diventare una porta di salvezza e un indizio di risurrezione, rendendo ciascuno di noi più umano e più mite. Il primo passo sembra essere quello di diventare più oranti. Possa capitare anche a noi ciò che accadde per Paolo, che fu visitato ancora una volta da una parola che rischiara ogni notte: «Coraggio!» (At 22,11). Si tratta del coraggio necessario a rinnovare ogni mattina la speranza radicata nell’esperienza di un amore sempre antico e sempre nuovo.
</p>

<p>
<u>Roberto Pasolini</u> / La realtà dei fatti / Accusato «dai Giudei» e messo in «catene» (At 22,30) a «motivo della speranza nella risurrezione dei morti» (23,6), l’apostolo Paolo viene condotto in un sinedrio che appare palesemente segnato da una divisione interna, dal momento che «una parte era di sadducèi e una parte di farisei» (23,6). Essendo anch’egli, in quanto «fariseo, figlio di farisei» (23,6), non certo estraneo alla possibilità di far prevalere logiche di appartenenza a una precisa identità religiosa, rispetto a una sincera apertura verso la ricerca del volto del vero Dio, Paolo decide di approfittare di questa situazione, per dichiarare il cuore dell’annuncio evangelico, attraverso il riferimento alla risurrezione di Cristo. La menzione di questo argomento così spinoso da un punto di vista teologico è sufficiente perché si manifesti quale mancanza di comunione sia presente nell’assemblea dei giudei: «Appena ebbe detto questo, scoppiò una disputa tra farisei e sadducèi e l’assemblea si divise» (At 23,7). La rottura e il dissenso che esplodono tra gli esperti di Scritture e di tradizioni religiose, non appena Paolo prova ad affermare non se stesso, ma la gloria del Signore risorto, confermano dove si radichi l’incapacità di conoscere la rivelazione ultima di Dio, per accogliere anche la «dolcezza senza fine» (Sal 15,11) del suo amore. I farisei e i sadducèi sono maggiormente preoccupati di difendere il «grande chiasso» (At 23,9) delle loro posizioni dottrinali, piuttosto che aprirsi e accogliere la definitiva testimonianza di Dio che si è rivelata nella carne umana del suo Figlio. La polemica innescata dal tema della risurrezione è tale «che il comandante» decide di «portarlo via e ricondurlo nella fortezza» (23,10), creando l’occasione perché il fariseo convertito al Vangelo maturi una rinnovata comunione con il Signore e una più consapevole assunzione del suo mandato apostolico. Ogni volta che le circostanze della vita nuova in Cristo ci espongono al rifiuto e al fallimento, il Signore trova il modo di venirci «accanto» per ricordarci che non è più possibile vivere una sequela al Vangelo che non sia, al contempo, testimonianza della Pasqua di salvezza: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma» (At 23,11). Manifestare agli altri il volto di quel Padre dinanzi al quale abbiamo iniziato a riconoscerci figli, anche quando il volto dei fratelli può mostrarsi indifferente o minaccioso, è la sola via per sprofondare nel desiderio che abita il cuore del Figlio ed è partecipato a quanti sono disposti a vivere sotto la guida del suo Spirito. La preghiera che Gesù rivolge al Padre, non solo per noi ma anche «per quelli che crederanno» anche mediante la nostra «parola» (Gv 17,20), si conclude con l’ardente desiderio che la comunione d’amore da cui scaturisce la vita divina possa diventare un universale luogo di convegno e di fraternità, dove si può imparare a restare uniti mediante un vincolo che oltrepassa – senza mortificare – ogni differenza e ogni indifferenza: «… perché tutti siano una cosa sola; come tu, Padre, sei in me e io in te, siano anch’essi in noi» (Gv 17,21). La «realtà dei fatti» (At 22,30), di cui il tempo pasquale continua a renderci curiosi e appassionati testimoni, è il fatto che Cristo non è soltanto morto e risorto. Nemmeno che tanti uomini e tante donne abbiano creduto e accolto la vita del Vangelo, dando origine nel mondo alla testimonianza della Chiesa, la comunità dei figli di Dio. La «realtà dei fatti» originata dal mistero pasquale è che Dio desidera non soltanto rivelarci chi egli è e quale sia la verità del suo cuore. Egli desidera persino introdurci in una comunione di vita dove ogni divisione e ogni solitudine sono vinte per sempre e per tutti: «Padre, voglio che quelli che mi hai dato siano anch’essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo» (Gv 17,24).
</p>

<p>
<u>HomilyVoice-21</u> / PRIMA LETTURA Appena ebbe detto questo, scoppiò una disputa tra farisei e sadducei e l’assemblea si divise. I sadducei infatti affermano che non c’è risurrezione né angeli né spiriti; i farisei invece professano tutte queste cose. Le vie del Signore per liberare i suoi amici dalla morte, quando non è giunto il loro tempo, sono mistero. Veramente la sapienza dello Spirito Santo e la sua intelligenza sono imperscrutabili. L’Apostolo Paolo dinanzi alla sapienza dello Spirito Santo e alle sue vie, rimaneva senza parole. O profondità della ricchezza, della sapienza e della conoscenza di Dio! Quanto insondabili sono i suoi giudizi e inaccessibili le sue vie! Infatti, chi mai ha conosciuto il pensiero del Signore? O chi mai è stato suo consigliere? O chi gli ha dato qualcosa per primo tanto da riceverne il contraccambio? Poiché da lui, per mezzo di lui e per lui sono tutte le cose. A lui la gloria nei secoli. Amen (Rm 11,32-36). Quanto Gesù dice sulla sua Parola è purissima verità: “Il cielo e la terra passeranno, ma le mie parole non passeranno” (Mt 24, 35). Ecco le parole di Gesù che vive Paolo nel sinedrio di Gerusalemme: “Ecco: io vi mando come pecore in mezzo a lupi; siate dunque prudenti come i serpenti e semplici come le colombe. Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi. Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato. Un discepolo non è più grande del maestro, né un servo è più grande del suo signore; e sufficiente per il discepolo diventare come il suo maestro e per il servo come il suo signore. Se hanno chiamato Beelzebùl il padrone di casa, quanto più quelli della sua famiglia! (Mt 10,16-25). Possiamo dire che nel sinedrio si compie la profezia di Geremia. Quanto infatti esce dalla bocca di Paolo, anche se è stata una sola parola, è bastata che gli uni si mettessero contro gli altri. Ecco cosa dice il Signore agli abitanti di Gerusalemme per bocca del suo profeta: “Dirai a questo popolo: Così dice il Signore, Dio d’Israele: Ogni boccale va riempito di vino. Essi ti diranno: “Non lo sappiamo forse che ogni boccale va riempito di vino?”. Tu allora risponderai loro: Così dice il Signore: Ecco, io renderò tutti ubriachi gli abitanti di questo paese, i re che siedono sul trono di Davide, i sacerdoti, i profeti e tutti gli abitanti di Gerusalemme. Poi li sfracellerò, gli uni contro gli altri, i padri e i figli insieme. Oracolo del Signore. Non avrò pietà né li risparmierò né per compassione mi tratterrò dal distruggerli» (Ger 1312-14). Si badi bene, la forte e violenta disputa tra farisei e sadducei non è motivata dalla fede degli uni in Cristo e dalla non fede degli altri. È solo una questione che riguarda la loro tradizione, il loro modo di pensare la fede. Lo Spirito Santo conosce i cuori e li mette gli uni contro gli altri. Ecco la frase che accende la violenta e forte disputa: «Fratelli, io sono fariseo, figlio di farisei; sono chiamato in giudizio a motivo della speranza nella risurrezione dei morti». I farisei credevano nella risurrezione dei morti. I sadducei invece la negavano. Cristo Gesù non c’entra in questa disputa. Ognuno lotta e combatte per difendere la sua tradizione. Paolo può benedire il Signore. Si compie per lui la Parola del Salmo: “Benedirò il Signore in ogni tempo, sulla mia bocca sempre la sua lode. Io mi glorio nel Signore: i poveri ascoltino e si rallegrino. Magnificate con me il Signore, esaltiamo insieme il suo nome. Ho cercato il Signore: mi ha risposto e da ogni mia paura mi ha liberato. Guardate a lui e sarete raggianti, i vostri volti non dovranno arrossire. Questo povero grida e il Signore lo ascolta, lo salva da tutte le sue angosce. L’angelo del Signore si accampa attorno a quelli che lo temono, e li libera. Gustate e vedete com’è buono il Signore; beato l’uomo che in lui si rifugia. Temete il Signore, suoi santi: nulla manca a coloro che lo temono (Sal 34,1-10). Di una cosa l’uomo di Dio si deve sempre preoccupare: di essere governato dall’amore del Padre, dalla grazia di Cristo Gesù, dalla comunione dello Spirito Santo. Questo avviene con la sua obbedienza ad ogni Parola di Cristo Gesù, seguendo ogni mozione dello Spirito Santo. Poi la storia è condotta dalla sapienza eterna e dalla divina intelligenza dello Spirito. Le risorse dello Spirito sono umanamente impensabili. LEGGIAMO At 22,30; 23,6-11 Il giorno seguente, volendo conoscere la realtà dei fatti, cioè il motivo per cui veniva accusato dai Giudei, gli fece togliere le catene e ordinò che si riunissero i capi dei sacerdoti e tutto il sinedrio; fece condurre giù Paolo e lo fece comparire davanti a loro. Paolo, sapendo che una parte era di sadducei e una parte di farisei, disse a gran voce nel sinedrio: «Fratelli, io sono fariseo, figlio di farisei; sono chiamato in giudizio a motivo della speranza nella risurrezione dei morti». Appena ebbe detto questo, scoppiò una disputa tra farisei e sadducei e l’assemblea si divise. I sadducei infatti affermano che non c’è risurrezione né angeli né spiriti; i farisei invece professano tutte queste cose. Ci fu allora un grande chiasso e alcuni scribi del partito dei farisei si alzarono in piedi e protestavano dicendo: «Non troviamo nulla di male in quest’uomo. Forse uno spirito o un angelo gli ha parlato». La disputa si accese a tal punto che il comandante, temendo che Paolo venisse linciato da quelli, ordinò alla truppa di scendere, portarlo via e ricondurlo nella fortezza. La notte seguente gli venne accanto il Signore e gli disse: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma». Perché Paolo è nel Sinedrio? Possiamo risponde che è lì perché il Signore vuole offrire al suo popolo ancora una ulteriore grazia. Paolo è vera presenza di Cristo Signore in Gerusalemme ed è presente come ultima grazia per la conversione e la salvezza del suo popolo. Lo attestano le parole a Lui rivolte dal Signore: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma». Paolo è in Gerusalemme per testimoniare che Gesù è il Cristo di Dio, la vera discendenza di Abramo, il Figlio di Davide, Colui nel quale tutte le Parole dei Profeti, della Legge, dei Salmi si sono compiute. Lui è l’atteso del popolo e delle genti. Dopo Paolo Gesù non manderà nessun altro per la conversione del suo popolo. Dopo il rifiuto di questa grazia, si dovrà solo attendere la distruzione di Gerusalemme. Il Signore ha fatto tutto ciò che era in suo potere per la conversione e la salvezza dei figli di Abramo. Essi hanno rifiutato la salvezza offerta dal Signore. Si compie la Parola di Gesù: “Gerusalemme, Gerusalemme, tu che uccidi i profeti e lapidi quelli che sono stati mandati a te, quante volte ho voluto raccogliere i tuoi figli, come una chioccia raccoglie i suoi pulcini sotto le ali, e voi non avete voluto! Ecco, la vostra casa è lasciata a voi deserta!” (Mt 23,37-38). Quando un uomo è lasciato a se stesso, non c’è futuro per lui. Le forze del male lo consumeranno, lo scioglieranno come la cera che si accosta al fuoco. Non c’è futuro di salvezza per chi rifiuta la grazia del Signore. LETTURA DEL VANGELO E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me. Il Figlio dona ai suoi discepoli la sua verità, li fa verità nella sua verità, vita nella sua vita, luce nella sua luce. Il Figlio è verità, vita, luce dalla verità, vita, luce del Padre, ma anche eternamente è nella verità, luce, vita del Padre. Non solo Gesù è dal Padre e nel Padre, ma è anche eternamente per il Padre. La sua vita è dono eterno al Padre. Lui è per il Padre, per fare la volontà del Padre. Parliamo del Verbo Eterno del Padre. La perfetta unità di Cristo Gesù con il Padre è in questo suo essere eternamente per il Padre. Se Il Verbo fosse solo dal Padre, nel Padre, l’unità non sarebbe perfetta. Avrebbe Lui una sua vita autonoma. Invece l’essere Lui eternamente dal Padre, nel Padre, per il Padre, fa sì che la sua vita sia vissuta sempre nella perfetta unità. Infatti la perfetta unità è quando il Verbo vive tutto per il Padre, in una consegna piena della sua vita, perché solo la volontà del Padre sia fatta. Quando il discepolo di Cristo Gesù sarà perfetto nell’unità con Cristo? Quando anche Lui sarà dalla verità, dalla vita, dalla luce di Cristo Signore. Quando sempre sarà nella verità, nella vita, nella luce di Cristo Signore. Quando sarà per Cristo Signore, ponendo tutto se stesso a suo servizio. La perfezione vi sarà quando non solo si è da Cristo, non solo si è in Cristo, ma anche si è per Cristo, si vive cioè la vita interamente a servizio di Cristo. È perfetto nell’unità con Cristo chi cerca sempre l’utile di Cristo. Quando si vive per essere utili a Cristo Gesù? Quando si consuma la propria vita per portare ogni uomo a Cristo Gesù. Se non si cerca questo utile e questo interesse di Cristo, non si vive per Cristo. Cristo ha un solo desiderio: che ogni uomo divenga suo corpo, sua luce, sua verità e vita. Ecco l’insegnamento dell’Apostolo Paolo: “«Tutto è lecito!». Sì, ma non tutto giova. «Tutto è lecito!». Sì, ma non tutto edifica. Nessuno cerchi il proprio interesse, ma quello degli altri. Tutto ciò che è in vendita sul mercato mangiatelo pure, senza indagare per motivo di coscienza, perché del Signore è la terra e tutto ciò che essa contiene. Se un non credente vi invita e volete andare, mangiate tutto quello che vi viene posto davanti, senza fare questioni per motivo di coscienza. Ma se qualcuno vi dicesse: «È carne immolata in sacrificio», non mangiatela, per riguardo a colui che vi ha avvertito e per motivo di coscienza; della coscienza, dico, non tua, ma dell’altro. Per quale motivo, infatti, questa mia libertà dovrebbe essere sottoposta al giudizio della coscienza altrui? Se io partecipo alla mensa rendendo grazie, perché dovrei essere rimproverato per ciò di cui rendo grazie? Dunque, sia che mangiate sia che beviate sia che facciate qualsiasi altra cosa, fate tutto per la gloria di Dio. Non siate motivo di scandalo né ai Giudei, né ai Greci, né alla Chiesa di Dio; così come io mi sforzo di piacere a tutti in tutto, senza cercare il mio interesse ma quello di molti, perché giungano alla salvezza” (1Cor 10,23-33). Chi scandalizza i suoi fratelli, chi si abbandona al vizio, chi trasgredisce i Comandamenti, chi disprezza il Vangelo, chi spegne le profezie, chi abbandona lo Spirito Santo, mai potrà cercare gli interessi e l’utile di Cristo Gesù. Non vive da suo vero corpo. Non vivendo da vero corpo di Cristo, neanche potrà vivere per il suo corpo. La sua unità con Cristo non solo non è perfetta, neanche esiste. L’unità con Cristo inizia quando si è con Lui un solo corpo e si vive come vero corpo. L’unità cammina verso la sua perfezione nella misura in cui noi lavoriamo per formare il corpo di Cristo. Quando non si lavora per il corpo di Cristo è segno che non si è dal corpo di Cristo e non si dimora nel corpo di Cristo. Quando si è dal corpo di Cristo e si vive nel corpo di Cristo, sempre siamo mossi dallo Spirito Santo a formare il corpo di Cristo. Ogni membro del corpo di Cristo per la sua parte, è chiamato a formare il corpo di Cristo. Così l’Apostolo Paolo agli Efesini: “Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità” (Ef 4,11-16). Come Cristo Gesù vive per la gloria del Padre, il cristiano deve vivere per la gloria di Cristo. Come vive per la gloria di Cristo? Operando per formare il corpo di Cristo e il corpo di Cristo si forma vivendo il cristiano come verità, vita, luce, grazia, santità attinta dal corpo di Cristo, dimorando sempre nella verità, nella vita, nella luce, nella grazia, nella santità del corpo di Cristo, operando perché ogni altro uomo diventi corpo di Cristo e anche lui operi per formare il corpo di Cristo secondo le regole del corpo di Cristo a noi date dallo Spirito Santo. LEGGIAMO IL TESTO DI Gv 17,20-26 Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me. Padre, voglio che quelli che mi hai dato siano anch’essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo. Padre giusto, il mondo non ti ha conosciuto, ma io ti ho conosciuto, e questi hanno conosciuto che tu mi hai mandato. E io ho fatto conoscere loro il tuo nome e lo farò conoscere, perché l’amore con il quale mi hai amato sia in essi e io in loro». Formare il corpo di Cristo per essere perfetti nell’unità è comando e desiderio di Gesù Signore. È sua volontà, perché è volontà del Padre. È questo il decreto eterno stabilito dal Padre: che tutto avvenga in Cristo, per Cristo, con Cristo, nel suo corpo. Se noi diciamo che essere corpo di Cristo non serve, altro non facciamo che dichiarare nullo il decreto eterno del Padre. Che il mondo accolga o non accolga questo decreto eterno del Padre, è un mistero che dobbiamo lasciare al mondo. Noi dobbiamo vivere il nostro mistero. Qual è il nostro mistero? Operare senza mai fermarsi perché Cristo sia formato in ogni uomo. Se non realizziamo questo mistero, non siamo discepoli di Gesù. Possiamo essere uomini con gli uomini, ma saremo con gli uomini senza il nostro mistero. A che servirebbe Cristo a noi se fosse con noi senza il suo mistero? A nulla. A che serviamo noi cristiani agli uomini se siamo senza il nostro mistero? A nulla. È solo nella realizzazione del nostro mistero che il nostro essere per gli uomini è vero. Vergine Madre, tu sei stata tutta per Cristo Gesù. A Lu hai dato il tuo corpo, la tua anima, il tuo spirito. Fa’ che noi ti possiamo imitare. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
