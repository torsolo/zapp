<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della I Settimana del Tempo di Avvento
</p>

<p>
<u>ANTIFONA</u> / Vieni e fa' risplendere il tuo volto su di noi, o Signore, che siedi nei cieli, e noi saremo salvi. (Sal 79,4.2)
</p>

<p>
<u>COLLETTA</u> / O Dio, che per liberare l’uomo dalla schiavitù del peccato hai mandato il tuo Figlio unigenito in questo mondo, concedi a noi, che attendiamo con fede il dono della tua misericordia, di giungere al premio della vera libertà. Per il nostro Signore Gesù Cristo.
</p>

<p>
<u>LETTURA</u> / <b>A un tuo grido di supplica il Signore ti farà grazia</b> / Dal libro del profeta Isaìa (Is 30,19-21.23-26) / Popolo di Sion, che abiti a Gerusalemme, tu non dovrai più piangere. A un tuo grido di supplica [il Signore] ti farà grazia; appena udrà, ti darà risposta. Anche se il Signore ti darà il pane dell'afflizione e l'acqua della tribolazione, non si terrà più nascosto il tuo maestro; i tuoi occhi vedranno il tuo maestro, i tuoi orecchi sentiranno questa parola dietro di te: «Questa è la strada, percorretela», caso mai andiate a destra o a sinistra. Allora egli concederà la pioggia per il seme che avrai seminato nel terreno, e anche il pane, prodotto della terra, sarà abbondante e sostanzioso; in quel giorno il tuo bestiame pascolerà su un vasto prato. I buoi e gli asini che lavorano la terra mangeranno biada saporita, ventilata con la pala e con il vaglio. Su ogni monte e su ogni colle elevato scorreranno canali e torrenti d'acqua nel giorno della grande strage, quando cadranno le torri. La luce della luna sarà come la luce del sole e la luce del sole sarà sette volte di più, come la luce di sette giorni, quando il Signore curerà la piaga del suo popolo e guarirà le lividure prodotte dalle sue percosse. Parola di Dio.
</p>

<p>
<u>SALMO</u> / Sal 146 (147) <b>Beati coloro che aspettano il Signore</b> / È bello cantare inni al nostro Dio, è dolce innalzare la lode. Il Signore ricostruisce Gerusalemme, raduna i dispersi d'Israele. / Risana i cuori affranti e fascia le loro ferite. Egli conta il numero delle stelle e chiama ciascuna per nome. / Grande è il Signore nostro, grande nella sua potenza; la sua sapienza non si può calcolare. Il Signore sostiene i poveri, ma abbassa fino a terra i malvagi.
</p>

<p>
<u>CANTO</u> / Alleluia, alleluia / Il Signore è nostro giudice, nostro legislatore, nostro re: egli ci salverà. (Is 33,22) / Alleluia.
</p>

<p>
<u>VANGELO</u> / <b>Vedendo le folle, ne sentì compassione</b> / Dal Vangelo secondo Matteo (Mt 9,35 - 10,1.6-8) / In quel tempo, Gesù percorreva tutte le città e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermità. Vedendo le folle, ne sentì compassione, perché erano stanche e sfinite come pecore che non hanno pastore. Allora disse ai suoi discepoli: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe!». Chiamati a sé i suoi dodici discepoli, diede loro potere sugli spiriti impuri per scacciarli e guarire ogni malattia e ogni infermità. E li inviò ordinando loro: «Rivolgetevi alle pecore perdute della casa d'Israele. Strada facendo, predicate, dicendo che il regno dei cieli è vicino. Guarite gli infermi, risuscitate i morti, purificate i lebbrosi, scacciate i demòni. Gratuitamente avete ricevuto, gratuitamente date».
</p>

<p>
<u>OFFERTA</u> / Sempre si rinnovi, o Signore, l’offerta di questo sacrificio che attua il santo mistero da te istituito, e con la sua divina potenza renda efficace in noi l’opera della salvezza. Per Cristo nostro Signore.
</p>

<p>
<u>OFFERTA</u> / L’offerta di questo sacrificio, o Signore, ci liberi dall’antica schiavitù del peccato, perché possiamo camminare in novità di vita. Per Cristo nostro Signore.
</p>

<p>
<u>PREFAZIO</u> / <b>La duplice venuta del Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Al suo primo avvento nell’umiltà della condizione umana egli portò a compimento la promessa antica, e ci aprì la via dell’eterna salvezza. Quando verrà di nuovo nello splendore della gloria, ci chiamerà a possedere il regno promesso che ora osiamo sperare vigilanti nell’attesa. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Cristo, Signore e giudice della storia</b> / È veramente giusto renderti grazie e innalzare a te l’inno di benedizione e di lode, Padre onnipotente, principio e fine di tutte le cose. Tu ci hai nascosto il giorno e l’ora, in cui il Cristo tuo Figlio, Signore e giudice della storia, apparirà sulle nubi del cielo rivestito di potenza e splendore. In quel giorno tremendo e glorioso passerà il mondo presente e sorgeranno cieli nuovi e terra nuova. Ora egli viene incontro a noi in ogni uomo e in ogni tempo, perché lo accogliamo nella fede e testimoniamo nell’amore la beata speranza del suo regno. Nell’attesa del suo ultimo avvento, insieme agli angeli e ai santi, cantiamo unanimi l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Il regno dei cieli è vicino. Gratuitamente avete ricevuto, gratuitamente date. (Mt 10,7.8)
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Il regno dei cieli è vicino. Gratuitamente avete ricevuto, gratuitamente date. (Mt 10,7.8)
</p>

<p>
<img src="./MM/ComunioneSpirituale.jpg">
</p>

<p>
<u>PRAESIDIUM</u> / Imploriamo, o Signore, la tua misericordia: la forza divina di questo sacramento ci purifichi dal peccato e ci prepari alle feste del Natale. Per Cristo nostro Signore.
</p>

<p>
<u>PRAESIDIUM</u> / Ci hai nutriti, Dio onnipotente, al tuo santo convito; fa’ che ti onoriamo con fedele servizio e ci prodighiamo verso tutti con carità instancabile. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
Concilio Vaticano II Costituzione sulla Chiesa “Lumen Gentium”, § 48 / “E strada facendo, predicate che il regno dei cieli è vicino” / La Chiesa, alla quale tutti siamo chiamati in Cristo Gesù e nella quale per mezzo della grazia di Dio acquistiamo la santità, non avrà il suo compimento se non nella gloria celeste, quando verrà il tempo in cui tutte le cose saranno rinnovate (Ap 3,21), e col genere umano anche tutto l'universo, il quale è intimamente congiunto con l'uomo e per mezzo di lui arriva al suo fine, troverà nel Cristo la sua definitiva perfezione. (…) Quindi la nuova condizione promessa e sperata è già incominciata con Cristo; l'invio dello Spirito Santo le ha dato il suo slancio e per mezzo di lui essa continua nella Chiesa, nella quale siamo dalla fede istruiti anche sul senso della nostra vita temporale, mentre portiamo a termine, nella speranza dei beni futuri, l'opera a noi affidata nel mondo dal Padre e attuiamo così la nostra salvezza (Fil 2,12). Già dunque è arrivata a noi l'ultima fase dei tempi (1Cor 10,11). La rinnovazione del mondo è irrevocabilmente acquisita e in certo modo reale è anticipata in questo mondo: difatti la Chiesa già sulla terra è adornata di vera santità, anche se imperfetta. Tuttavia, fino a che non vi saranno i nuovi cieli e la terra nuova, nei quali la giustizia ha la sua dimora (2Pt 3,13), la Chiesa peregrinante nei suoi sacramenti e nelle sue istituzioni, che appartengono all'età presente, porta la figura fugace di questo mondo; essa vive tra le creature, le quali ancora gemono, sono nel travaglio del parto e sospirano la manifestazione dei figli di Dio (Rm 8,19-22).
</p>

<h5>DIBRUNO</h5>

<p>
Annunciando il vangelo del Regno<br>
SABATO 5 DICEMBRE (Mt 9,35-10,1.6-8)<br>
L’Evangelista Matteo già al Capitolo IV del suo Vangelo aveva riferito il metodo con il quale Gesù viveva la sua missione. Questa è racchiusa in quattro verbi: percorrere, insegnare, annunciare, guarire: “Gesù percorreva tutta la Galilea, insegnando nelle loro sinagoghe, annunciando il vangelo del Regno e guarendo ogni sorta di malattie e di infermità nel popolo. La sua fama si diffuse per tutta la Siria e conducevano a lui tutti i malati, tormentati da varie malattie e dolori, indemoniati, epilettici e paralitici; ed egli li guarì. Grandi folle cominciarono a seguirlo dalla Galilea, dalla Decàpoli, da Gerusalemme, dalla Giudea e da oltre il Giordano” (Mt 4,23-25). È verità. La gente accorreva in ogni luogo dove veniva annunciata la sua presenza. Gesù però non aveva una casa o una piazza o un campo o una riva del mare stabili, fissi. Lui si recava da villaggio in villaggio e da città in citta. Il suo però non era un andare vuoto, sterile, per portare se stesso o i suoi pensieri o le sue personali visioni. Lui andava per insegnare nelle loro sinagoghe la Parola di Dio e per annunciare il Vangelo del regno. Non però un suo particolare Vangelo, ma il Vangelo di Dio. / Così l’Evangelista Marco inizia il racconto della missione di Gesù: “Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo» (Mc 1.14-15). Nell’Apostolo Paolo vi è perfetta identità tra il Vangelo di Dio e il Vangelo di Cristo Gesù. Il Vangelo di Dio è il Vangelo del Figlio suo: “Paolo, servo di Cristo Gesù, apostolo per chiamata, scelto per annunciare il vangelo di Dio – che egli aveva promesso per mezzo dei suoi profeti nelle sacre Scritture e che riguarda il Figlio suo, nato dal seme di Davide secondo la carne, costituito Figlio di Dio con potenza, secondo lo Spirito di santità, in virtù della risurrezione dei morti, Gesù Cristo nostro Signore; per mezzo di lui abbiamo ricevuto la grazia di essere apostoli, per suscitare l’obbedienza della fede in tutte le genti, a gloria del suo nome, e tra queste siete anche voi, chiamati da Gesù Cristo –, a tutti quelli che sono a Roma, amati da Dio e santi per chiamata, grazia a voi e pace da Dio, Padre nostro, e dal Signore Gesù Cristo! Anzitutto rendo grazie al mio Dio per mezzo di Gesù Cristo riguardo a tutti voi, perché della vostra fede si parla nel mondo intero. Mi è testimone Dio, al quale rendo culto nel mio spirito annunciando il vangelo del Figlio suo, come io continuamente faccia memoria di voi, chiedendo sempre nelle mie preghiere che, in qualche modo, un giorno, per volontà di Dio, io abbia l’opportunità di venire da voi (Rm 1,1-9). Oggi quasi tutti i mali che sorgono nella Chiesa sono il frutto del cambiamento del Vangelo. Esso non è più il Vangelo di Dio, il Vangelo del Figlio suo, ma il Vangelo secondo il proprio cuore. Possiamo affermare che vi sono tanti Vangeli per quanti sono i cristiani. / In quel tempo, Gesù percorreva tutte le città e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermità. Vedendo le folle, ne sentì compassione, perché erano stanche e sfinite come pecore che non hanno pastore. Allora disse ai suoi discepoli: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe!». Chiamati a sé i suoi dodici discepoli, diede loro potere sugli spiriti impuri per scacciarli e guarire ogni malattia e ogni infermità. E li inviò ordinando loro: «Rivolgetevi alle pecore perdute della casa d’Israele. Strada facendo, predicate, dicendo che il regno dei cieli è vicino. Guarite gli infermi, risuscitate i morti, purificate i lebbrosi, scacciate i demòni. Gratuitamente avete ricevuto, gratuitamente date». / È inutile una Chiesa in uscita, se essa esce portando il Vangelo degli uomini e non il Vangelo di Dio. La fede che produce frutti di conversione e di salvezza è quella data al Vangelo di Dio che è il Vangelo del Figlio suo. A nulla serve andare con il proprio Vangelo presso gli uomini. La nostra parola non produce alcun frutto di vita eterna. Quando ci convinceremo che solo il Vangelo di Dio produce, saremo veri missionari. / Madre della Redenzione, Angeli, Santi, fateci missionari del vero Vangelo di Dio. 
</p>

<h5>SILVESTRINI</h5>

<p>
E' bello cantare al Signore nostro Dio. / L’odierna pagina di Matteo sottolinea che gli apostoli sono il prolungamento di Gesù: i loro poteri sono gli stessi del Maestro che glieli trasmette. Ma perché proprio “dodici” e non sette o otto o dieci? Perché all’interno di Israele tale numero non può avere altro riferimento che alle Dodici tribù costitutive di quel popolo, il gesto di Gesù rivela una forte e originalissima intenzione: quella di rifondare l’identità della propria nazione, che è il partner di una specifica alleanza con Dio. Prima che la Scrittura racconti dei dodici figli di Giacobbe, i capostipiti delle tribù, Israele non esiste ancora come popolo. Con Abramo ed Isacco siamo di fronte ad una famiglia, non ancora a quel popolo che Dio aveva promesso. Con Giacobbe appare, nella narrazione veterotestamentaria, il “popolo di Dio”. I “Dodici” scelti da Gesù sono l’inizio del “nuovo popolo di Dio”. Cristo li ha legati indissolubilmente a sé. Identico è il tema della predicazione: la venuta del regno di Dio; anche l’attività per il regno è la medesima; uguale deve essere anche il disinteresse più luminoso. Il lavoro apostolico è paragonato a quello dei mietitori. Gesù ha compassione delle immense folle di uomini che attendono la liberazione e la salvezza. Vuole che questa ansia pastorale sia condivisa anche da coloro che sono stati salvati, dai suoi discepoli di oggi. Quindi il tema di questa liturgia è inerente alla salvezza che Cristo viene a portare, mediante coloro i quali ha designato a questo scopo. Nella prima lettura il profeta annuncia per i tempi futuri l’attuazione piena di una verità che, se pur già presente in tutta la storia umana, sarà però una delle prerogative dei tempi messianici: la vicinanza di Dio all’uomo. Gli abitanti di Gerusalemme invocheranno il Signore e saranno esauditi. Però è Dio stesso che precede la supplica dell’uomo e quasi la sollecita desideroso di poter usare misericordia. Il salmo 146 è un inno alla potenza e alla bontà del Signore. Tale lode deve esprimersi in modo conveniente, poiché è bello cantare al Signore nostro Dio. Dio è fedele alle sue promesse. Se ci apre gli occhi, potremo vedere quanto ha già realizzato per noi e sapremo anche attendere con fiducia quanto egli realizzerà. Beati coloro che aspettano il Signore!
</p>

<h5>SILVESTRINI</h5>

<p>
Il tuo grido di supplica. / L'atteggiamento del profeta Isaia è sintomatico e sempre attuale e ricorrente: egli si trova di fronte ad una situazione drammatica e miserabile del suo popolo, egli li invita alla conversione, all'attesa messianica che è il fondamento perenne ed efficace, perché colui che viene è bontà infinita, viene a liberare a rispondere al grido di implorazione del popolo e a dimostrare la grande disponibilità del Padre Celeste. È un invito perenne alla speranza, anche quando la disperazione potrebbe sembrare la più logica delle reazioni umane. Tutto questo appare anche nel vangelo di oggi. Gesù è visto all'opera, sente la compassione della folla, cura vari tipi di malattia. L'evangelista Matteo, prendendo spunto da questa grande generosità del Signore, sottolinea che gli apostoli poi sono chiamati a prolungare l'opera di Cristo, a svolgere la missione salvifica, sotto la potenza di Dio, l'attività che diventa un'opera missionaria simile alla sua. Anche gli apostoli di oggi hanno ancora il compito di raccogliere i gemiti dell'umanità sofferente e tramutarli in supplica al Signore. Il cristiano non prega mai solo per se stesso e per la sua cerchia affettiva, ma con la sua preghiera spazia per il mondo e, unito a Cristo, per l'umanità invoca la salvezza.
</p>

<p>
<u>LOYOLA2021</u> / Gesù ha compassione di tutti, ma Lui non basta a tutti. Vuole collaboratori della sua opera. “Che mandi operai” non vuol dire “manda altri”, ma “tira Tu fuori l’operaio che è in me, e in noi”. E questo viene dalla preghiera, è dono di Dio: “pregate che…”. Vuoi sapere se c’è il regno di Dio? Se è gratis, lo è, se no, meno. / Ricordo gli operai di Gesù che mi hanno parlato di Lui e portato a Lui. Se loro sì, perché io no? Cosa ho fatto per Cristo, che cosa faccio per Cristo, cosa posso fare per Cristo? (Ottavio De Bertolis SJ)
</p>

<p>
<u>LettureBose</u> / Si ravvivi la fede in ciò in cui abbiamo creduto / Dice il Signore: Se qualcuno entrerà attraverso di me sarà salvo; entrerà, uscirà e troverà i pascoli (Gv 10,9). Entrerà cioè nella fede, uscirà dalla fede verso la visione - dal credere al contemplare - troverà i pascoli, cioè il banchetto eterno. Le sue pecore troveranno dunque i pascoli, perché chi lo segue con cuore semplice si nutre a un pascolo di erba eternamente verde. Cosa sono dunque i pascoli di queste pecore se non la gioia interiore di un paradiso verdeggiante? Pascolo degli eletti è la presenza del volto di Dio e mentre questo volto viene incessantemente contemplato, il cuore si nutre senza sosta del cibo della vita ... Cerchiamo, dunque, fratelli amatissimi, questi pascoli dove gioiremo con l'adunanza festosa di tanti eletti. Questa gioia di chi partecipa alla festa sia per noi un invito. Quando la gente celebra una festa in occasione di una solennità per la dedicazione di una chiesa, ci affrettiamo tutti per trovarci insieme, e ognuno cerca di essere presente ritenendo di patire un grave danno se non assiste alla festa, fonte di gioia per tutti. Ecco, in cielo si ha la gioia degli eletti e tutti si allietano gli uni per gli altri per essere radunati insieme e noi, invece, tiepidi nell'amore per le realtà eterne, non ardiamo di desiderio, non cerchiamo di partecipare a una così grande festa ... Fratelli, ravviviamo il fuoco nel nostro animo, si ravvivi la fede in ciò in cui abbiamo creduto; il nostro desiderio si infiammi per le realtà celesti. Amare in tal modo è già essere in cammino. Nessuna avversità ci distolga dalla gioia della festa interiore, perché se uno desidera raggiungere la meta che si è proposto, nessuna asprezza del cammino sarà in grado di cambiare il suo desiderio. Nessuna forma di ricchezza ci seduca con il suo fascino, perché è stolto il viandante che lungo il cammino si ferma a guardare prati ameni e cosi non raggiunge la meta che si era prefissata. L'animo, dunque, aneli con ogni suo desiderio alla patria eterna. (Gregorio Magno, Omelie sui vangeli I,14,5-6)
</p>

<h5>FEGF</h5>

<p>
Mt 9,35 - 10,8 «Predicate che il Regno dei cieli è vicino» di Sant’Agostino nel quinto secolo / Fratelli, sento che qualcuno sta mormorando contro Dio: «Quanto sono duri questi tempi, Signore; quanto è difficile da attraversare questa epoca!»… Uomo, che non ti correggi, non sei forse mille volte più duro del tempo in cui viviamo? Tu che spasimi per il lusso, per ciò che è solo vanità, tu la cui cupidigia è sempre insaziabile, tu che vuoi fare un cattivo uso di ciò che desideri, non otterrai nulla… Guariamo noi stessi, fratelli! Correggiamoci! Il Signore sta per venire. Poiché non appare ancora, non ci si cura di lui. Eppure, non tarderà a venire, e allora non sarà più il momento per essergli indifferenti. Fratelli, correggiamoci! Un tempo migliore sta per venire, non però per coloro che vivono male. Già il mondo invecchia, volge alla decrepitezza; e noi, ridiventeremo forse giovani? Cosa speriamo? Fratelli, non speriamo in qualcosa di diverso dai tempi di cui ci parla il Vangelo. Non sono cattivi, poiché viene Cristo! Se ci sembrano duri, difficili da attraversare, Cristo viene a confortarci… Fratelli, occorre che i tempi siano duri. Perché? Perché non si cerchi la felicità in questo mondo. In ciò si trova il nostro rimedio: bisogna che questa vita sia agitata, affinché ci si attacchi all’altra vita. Come? Ascoltate… Dio vede gli uomini agitarsi miserabilmente nella morsa dei loro desideri e delle preoccupazioni del mondo che mettono a morte la loro anima. Allora il Signore viene da loro, come un medico che porta il rimedio.
</p>

<h5>FEGF</h5>

<p>
IA settimana d'Avvento - PRIMI VESPRI sabato / «Si rallegrino il deserto e la terra arida, esulti e fiorisca la steppa» Beato Guerrico d’Igny nel dodicesimo secolo / «Voce di uno che grida nel deserto: preparate la via del Signore!» Fratelli, occorre riflettere sulla grazia della solitudine, sulla beatitudine del deserto, il quale fin dall’inizio dell’era della salvezza ha meritato di essere consacrato al riposo dei santi. Certo, il deserto è stato santificato per noi dalla voce del profeta, dalla voce di colui che gridava nel deserto, predicandovi e donandovi il battesimo di conversione. Prima di lui, già, i più grandi profeti hanno sempre considerato la solitudine un’amica, in quanto collaboratrice dello Spirito. Tuttavia, una grazia di santificazione incomparabilmente più eccellente è stata legata a questo luogo quando Gesù successe a Giovanni (Mt 4, 1). A sua volta, prima di predicare ai penitenti, Gesù ha ritenuto di dover preparare un luogo dove riceverli. È andato nel deserto per consacrare una vita nuova in questo luogo rinnovato… e ciò, non tanto per lui ma per coloro che dopo di lui avrebbero abitato nel deserto. Se dunque ti sei stabilito nel deserto, rimanici, aspetta lì colui che ti salverà dalla pusillanimità di spirito e dalla tempesta… Il Signore ti sazierà, tu che l’hai seguito, più meravigliosamente della moltitudine che l’aveva seguito in quel luogo (Mc 6, 34 s) … Proprio nel momento in cui penserai che lui, da molto tempo ti ha abbandonato, verrà a consolarti, poiché non ha dimenticato la sua bontà, e dirà: «Mi ricordo di te, dell’affetto della tua giovinezza, dell’amore al tempo del tuo fidanzamento, quando mi seguivi nel deserto» (Ger 2,2). Il Signore farà un paradiso di delizie dal tuo deserto; e tu proclamerai, come il profeta, che a lui è stata data la gloria del Libano, lo splendore del Carmelo e di Sàron (Is 35,2) … Allora, dalla tua anima saziata, zampillerà l’inno della tua lode: «Sia glorificato il Signore per la sua misericordia, per i suoi prodigi a favore degli uomini; poiché saziò il desiderio dell’assetato, e l’affamato ricolmò di beni» (Sal 107, 8-9).
</p>

<h3>LECTIO</h3>

<h5>HOMILY</h5>

<p>
PRIMA LETTURA<br>
Tutti i profeti, anche se con parole e modalità diverse, annunciano al popolo del Signore quanto è stato sempre rivelato nelle promesse di maledizione e di benedizione, di vita e di morte, contenute in modo dettagliato e perfetto nei Libri del Levitico e del Deuteronomio.<br>
Queste promesse possiamo racchiuderle in pochi versetti del Libro del Deuteronomio:<br>
Vedi, io pongo oggi davanti a te la vita e il bene, la morte e il male. <br>
Oggi, perciò, io ti comando di amare il Signore, tuo Dio, di camminare per le sue vie, di osservare i suoi comandi, le sue leggi e le sue norme, perché tu viva e ti moltiplichi e il Signore, tuo Dio, ti benedica nella terra in cui tu stai per entrare per prenderne possesso. <br>
Ma se il tuo cuore si volge indietro e se tu non ascolti e ti lasci trascinare a prostrarti davanti ad altri dèi e a servirli, oggi io vi dichiaro che certo perirete, che non avrete vita lunga nel paese in cui state per entrare per prenderne possesso, attraversando il Giordano. <br>
Prendo oggi a testimoni contro di voi il cielo e la terra: io ti ho posto davanti la vita e la morte, la benedizione e la maledizione. Scegli dunque la vita, perché viva tu e la tua discendenza, amando il Signore, tuo Dio, obbedendo alla sua voce e tenendoti unito a lui, poiché è lui la tua vita e la tua longevità, per poter così abitare nel paese che il Signore ha giurato di dare ai tuoi padri, Abramo, Isacco e Giacobbe» (Dt 30,15-20). <br>
Il popolo del Signore è in esilio, lontano dalla sua terra. Ecco la luce che dona il Profeta Baruc su questa storia di morte:<br>
Ascolta, Israele, i comandamenti della vita, porgi l’orecchio per conoscere la prudenza.<br>
Perché, Israele? Perché ti trovi in terra nemica e sei diventato vecchio in terra straniera?<br>
Perché ti sei contaminato con i morti e sei nel numero di quelli che scendono negli inferi? Tu hai abbandonato la fonte della sapienza!<br>
Se tu avessi camminato nella via di Dio, avresti abitato per sempre nella pace.<br>
Impara dov’è la prudenza, dov’è la forza, dov’è l’intelligenza, per comprendere anche dov’è la longevità e la vita, dov’è la luce degli occhi e la pace.<br>
Ma chi ha scoperto la sua dimora, chi è penetrato nei suoi tesori? Dove sono i capi delle nazioni, quelli che dominano le belve che sono sulla terra?<br>
Coloro che si divertono con gli uccelli del cielo, quelli che ammassano argento e oro, in cui hanno posto fiducia gli uomini, e non c’è un limite ai loro possessi?<br>
Coloro che lavorano l’argento e lo cesellano senza rivelare il segreto dei loro lavori?<br>
Sono scomparsi, sono scesi negli inferi e altri hanno preso il loro posto. <br>
Generazioni più giovani hanno visto la luce e hanno abitato sopra la terra, ma non hanno conosciuto la via della sapienza, non hanno compreso i suoi sentieri e non si sono occupate di essa; i loro figli si sono allontanati dalla loro via.<br>
Non se n’è sentito parlare in Canaan, non si è vista in Teman.<br>
I figli di Agar, che cercano la sapienza sulla terra, i mercanti di Merra e di Teman, i narratori di favole, i ricercatori dell’intelligenza non hanno conosciuto la via della sapienza, non si sono ricordati dei suoi sentieri.<br>
O Israele, quanto è grande la casa di Dio, quanto è esteso il luogo del suo dominio! È grande e non ha fine, è alto e non ha misura!<br>
Là nacquero i famosi giganti dei tempi antichi, alti di statura, esperti nella guerra; ma Dio non scelse costoro e non diede loro la via della sapienza: perirono perché non ebbero saggezza, perirono per la loro indolenza.<br>
Chi è salito al cielo e l’ha presa e l’ha fatta scendere dalle nubi? Chi ha attraversato il mare e l’ha trovata e l’ha comprata a prezzo d’oro puro?<br>
Nessuno conosce la sua via, nessuno prende a cuore il suo sentiero. <br>
Ma colui che sa tutto, la conosce e l’ha scrutata con la sua intelligenza, colui che ha formato la terra per sempre e l’ha riempita di quadrupedi, colui che manda la luce ed essa corre, l’ha chiamata, ed essa gli ha obbedito con tremore.<br>
Le stelle hanno brillato nei loro posti di guardia e hanno gioito; egli le ha chiamate ed hanno risposto: «Eccoci!», e hanno brillato di gioia per colui che le ha create.<br>
Egli è il nostro Dio, e nessun altro può essere confrontato con lui.<br>
Egli ha scoperto ogni via della sapienza e l’ha data a Giacobbe, suo servo, a Israele, suo amato. Per questo è apparsa sulla terra e ha vissuto fra gli uomini (Bar 3,9-38). <br>
Cosa oggi annuncia il profeta Isaia al suo popolo? La stessa verità. La sua vita è nella Parola del suo Signore:<br>
“I tuoi orecchi sentiranno questa parola dietro di te: «Questa è la strada, percorretela», caso mai andiate a destra o a sinistra”.<br>
È questa una regola eterna: la vita, la benedizione, la grazia, la pace sono per coloro che camminano nella Parola del Signore, obbedendo ad essa con ogni sapienza e intelligenza.<br>
Si esce dalla Parola, si entra nel regno della morte. Si ritorna nella Parola, si ritorna nel regno della vita e della benedizione.<br>
È questa la verità madre di ogni altra verità. Ogni altra cosa a questo serve: farci entrare nella Parola e rimanere in essa per tutti i giorni della nostra vita, obbedendo ad essa in ogni sua anche più piccola prescrizione.
</p>

<p>
LEGGIAMO Is 30,19-21.23-26<br>
Popolo di Sion, che abiti a Gerusalemme, tu non dovrai più piangere. A un tuo grido di supplica ti farà grazia; appena udrà, ti darà risposta. <br>
Anche se il Signore ti darà il pane dell’afflizione e l’acqua della tribolazione, non si terrà più nascosto il tuo maestro; i tuoi occhi vedranno il tuo maestro, <br>
i tuoi orecchi sentiranno questa parola dietro di te: «Questa è la strada, percorretela», caso mai andiate a destra o a sinistra. <br>
Allora egli concederà la pioggia per il seme che avrai seminato nel terreno, e anche il pane, prodotto della terra, sarà abbondante e sostanzioso; in quel giorno il tuo bestiame pascolerà su un vasto prato.<br>
I buoi e gli asini che lavorano la terra mangeranno biada saporita, ventilata con la pala e con il vaglio. <br>
Su ogni monte e su ogni colle elevato scorreranno canali e torrenti d’acqua nel giorno della grande strage, quando cadranno le torri. <br>
La luce della luna sarà come la luce del sole e la luce del sole sarà sette volte di più, come la luce di sette giorni, quando il Signore curerà la piaga del suo popolo e guarirà le lividure prodotte dalle sue percosse.<br>
Oggi il mondo grida ed esulta per il suo progresso sociale raggiunto. <br>
In cosa consiste questo progresso del quale ogni giorno ci vantiamo? <br>
Ecco il nostro vanto: aver legalizzato come nostro vero bene l’abrogazione del bene stabilito dal Signore nella sua Parola.<br>
Aver legalizzato dal morte come vero progresso della nostra società.<br>
Chi oggi si potrà gloriare di essere una società o una nazione civile?<br>
Chi pratica l’aborto. Chi scioglie le famiglie con il divorzio. Chi priva o si priva della vita con l’eutanasia. Chi può praticare ogni genere di dissolutezza sessuale. <br>
Chi compra e vende il frutto del grembo. Chi nega e rinnega anche la natura così come è stata fatta dal suo Dio, Signore, Creatore, abolendo sia il genere che la specie.<br>
Chi si libera da ogni traccia della presenza del Signore sulla terra, nei cieli, nella materia visibile e invisibile, vicina e lontana.<br>
È questa la civiltà della grande imperante idolatria. In verità questo non è progresso, ma vero regresso.<br>
Siamo tornati a quei tempi bui della storia così descritti dal Libro della Sapienza e che riguardavano le civiltà senza il vero Dio:<br>
Celebrando riti di iniziazione infanticidi o misteri occulti o banchetti orgiastici secondo strane usanze, non conservano puri né la vita né il matrimonio, ma uno uccide l’altro a tradimento o l’affligge con l’adulterio.<br>
Tutto vi è mescolato: sangue e omicidio, furto e inganno, corruzione, slealtà, tumulto, spergiuro, sconcerto dei buoni, dimenticanza dei favori,<br>
corruzione di anime, perversione sessuale, disordini nei matrimoni, adulterio e impudicizia.<br>
L’adorazione di idoli innominabili è principio, causa e culmine di ogni male. Infatti coloro che sono idolatri vanno fuori di sé nelle orge o profetizzano cose false o vivono da iniqui o spergiurano con facilità. <br>
Ponendo fiducia in idoli inanimati, non si aspettano un castigo per aver giurato il falso.<br>
Ma, per l’uno e per l’altro motivo, li raggiungerà la giustizia, perché concepirono un’idea falsa di Dio, rivolgendosi agli idoli, e perché spergiurarono con frode, disprezzando la santità.<br>
Infatti non la potenza di coloro per i quali si giura, ma la giustizia che punisce i peccatori persegue sempre la trasgressione degli ingiusti (Sap 14,23-31). 
</p>

<p>
LETTURA DEL VANGELO<br>
Perché il Signore nella storia ha suscitato i profeti?<br>
Li ha suscitati perché ricordassero al suo popolo che tutto è dalla fedeltà all’alleanza giurata al Sinai, ma anche per annunciare ai figli d’Israele che la loro storia, la loro vita deve essere solo il frutto dell’ascolto del loro Dio e Signore.<br>
Per questo, come dice lo Spirito Santo: Oggi, se udite la sua voce, non indurite i vostri cuori come nel giorno della ribellione, il giorno della tentazione nel deserto,<br>
dove mi tentarono i vostri padri mettendomi alla prova, pur avendo visto per quarant’anni le mie opere.<br>
Perciò mi disgustai di quella generazione e dissi: hanno sempre il cuore sviato. Non hanno conosciuto le mie vie.<br>
Così ho giurato nella mia ira: non entreranno nel mio riposo (Eb 3,7-11). <br>
Perché ha ispirato a molti di scrivere i detti della Sapienza?<br>
Per convincere i cuori che il bene è solo il frutto della conoscenza della verità che è contenuta nella Parola.<br>
Per illuminare le menti anche attraverso la riflessione, la meditazione, lo sviluppo, la ricerca della verità contenuta nella Parola. Questi uomini erano a totale ed esclusivo servizio della sapienza.<br>
Perché il Padre ha mandato il Figlio suo?<br>
Lo ha mandato per portare sulla nostra terra la grazia e la verità, la luce e la vita eterna.<br>
Lo ha mandato per far risuonare nei nostri cuori la Parola del Signore nella purezza della sua luce e mostrarci come si obbedisce ad essa fino alla morte di croce.<br>
Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio l’essere come Dio,<br>
ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce.<br>
Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra,<br>
e ogni lingua proclami: «Gesù Cristo è Signore!», a gloria di Dio Padre (Fil 2,5-11). <br>
Perché Cristo Signore ha inviato nel mondo i suoi Apostoli?<br>
Li ha inviati per portare ad ogni uomo il lieto annuncio della salvezza, attraverso il dono della vera Parola di Cristo Gesù e il dono dello Spirito Santo nei sacramenti assieme alla grazia che rigenera, rinnova, redime, salva. <br>
Perché esiste la Chiesa?<br>
Per essere presenza visibile nel mondo della missione vissuta da Gesù Signore. Ciò che ha fatto Cristo oggi lo deve fare la Chiesa in ognuno dei suoi membri.<br>
La prima cosa che la Chiesa deve fare è questa: confessare al mondo intero che ogni sua Parola è Parola di Cristo Gesù.<br>
Gesù allora esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. <br>
Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. <br>
Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. <br>
E io so che il suo comandamento è vita eterna. Le cose dunque che io dico, le dico così come il Padre le ha dette a me» (Gv 12,44-50). <br>
Qual è la missione di ogni cristiano?<br>
Quella di vivere come vero figlio di Dio e vero testimone del Vangelo e della vita di Gesù Signore, riproducendo la sua vita con la nostra vita.<br>
Ecco come l’Apostolo Paolo riproduceva la vita di Gesù Signore nella sua vita:<br>
Da parte nostra non diamo motivo di scandalo a nessuno, perché non venga criticato il nostro ministero; <br>
ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; <br>
con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra;<br>
 nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; <br>
come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10).<br>
Oggi Gesù manda i suoi Apostoli in missione. Essi devono predicare che il regno dei cieli è vicino.<br>
“Strada facendo, predicate, dicendo che il regno dei cieli è vicino”.<br>
I miracoli e ogni altro segno hanno un solo fine: attestare visibilmente che il regno dei cieli è vicino.<br>
Possiamo anche fare segni grandiosi sulla terra e nel cielo, ma se non annunciamo che il regno di Dio è in mezzo a noi e non lo manifestiamo e non invitiamo perché ci si converta e lo si accolga nella propria vita, allora essi a nulla servono.<br>
Possiamo dare anche il nostro corpo e tutte le nostre sostanze ai poveri, ma se non manifestiamo loro il regno di Dio e non li invitiamo a divenire regno di Dio, il nostro dono a nulla serve.<br>
È questa la vera ed unica missione del cristiano: generare con la sua fede, la sua carità, la sua speranza altri cristiani.<br>
Un cristiano che non genera altri cristiani attesta che è privo della benedizione del suo Dio e Signore. Un cristiano sterile non serve a Cristo Gesù. Non ha generato nuovi figli per il suo Dio e Signore. 
</p>

<p>
LEGGIAMO IL TESTO DI Mt 9,35-38-10,1.6-8<br>
Gesù percorreva tutte le città e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermità. <br>
Vedendo le folle, ne sentì compassione, perché erano stanche e sfinite come pecore che non hanno pastore. <br>
Allora disse ai suoi discepoli: «La messe è abbondante, ma sono pochi gli operai! <br>
Pregate dunque il signore della messe, perché mandi operai nella sua messe!».<br>
Sciamati a sé i suoi dodici discepoli, diede loro potere sugli spiriti impuri per scacciarli e guarire ogni malattia e ogni infermità.<br>
Questi sono i Dodici che Gesù inviò, ordinando loro: Rivolgetevi alle pecore perdute della casa d’Israele. <br>
Strada facendo, predicate, dicendo che il regno dei cieli è vicino. <br>
Guarite gli infermi, risuscitate i morti, purificate i lebbrosi, scacciate i demòni. Gratuitamente avete ricevuto, gratuitamente date. <br>
Ecco la missione apostolica che deve essere missione di tutto il corpo di Cristo: annunciare il regno di Dio, mostrare il regno d Dio presente nel mondo, formare il regno di Dio, chiamando ogni altro uomo perché divenga vero regno di Dio sulla nostra terra.<br>
Si diviene regno di Dio lasciandoci aggregare visibilmente alla Chiesa. Regno di Dio invisibile e regno di Dio visibile devono essere un solo regno. Mai potranno essere divisi.<br>
Il regno invisibile deve essere manifestato dal regno visibile allo stesso modo che il Cristo invisibile è manifestato dal cristiano visibile, che con Cristo forma una sola vita.<br>
È il mistero che è stato affidato al corpo di Cristo perché lo trasformi in storia per ogni uomo.<br>
Madre della Chiesa, aiuta noi, corpo di Cristo, affinché mettiamo tutto il nostro cuore, la nostra intelligenza, ogni nostra forza per edificare il regno di Dio in mezzo agli uomini.<br>
Tu ci sosterrai e noi annunceremo, mostreremo, edificheremo il regno di Dio per tutti i giorni della nostra vita. Amen.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
