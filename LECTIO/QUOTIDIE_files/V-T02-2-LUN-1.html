<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della II settimana del Tempo Ordinario (anno dispari) 
</p>

<p>
<u>ANTIFONA</u> / A te si prostri tutta la terra, o Dio. A te canti inni, canti al tuo nome, o Altissimo. (Sal 65,4) 
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà. 
</p>

<p>
<u>COLLETTA</u> / Dio onnipotente ed eterno, che governi il cielo e la terra, ascolta con bontà le preghiere del tuo popolo e dona ai nostri giorni la tua pace. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. 
</p>

<p>
<u>LETTURA1</u> / <b>Pur essendo Figlio, imparò l'obbedienza da ciò che patì</b> / Dalla lettera agli Ebrei (Eb 5,1-10) / Fratelli, ogni sommo sacerdote è scelto fra gli uomini e per il bene degli uomini viene costituito tale nelle cose che riguardano Dio, per offrire doni e sacrifici per i peccati. Egli è in grado di sentire giusta compassione per quelli che sono nell'ignoranza e nell'errore, essendo anche lui rivestito di debolezza. A causa di questa egli deve offrire sacrifici per i peccati anche per se stesso, come fa per il popolo. Nessuno attribuisce a se stesso questo onore, se non chi è chiamato da Dio, come Aronne. Nello stesso modo Cristo non attribuì a se stesso la gloria di sommo sacerdote, ma colui che gli disse: «Tu sei mio figlio, oggi ti ho generato», gliela conferì come è detto in un altro passo: «Tu sei sacerdote per sempre, secondo l'ordine di Melchìsedek». Nei giorni della sua vita terrena egli offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l'obbedienza da ciò che patì e, reso perfetto, divenne causa di salvezza eterna per tutti coloro che gli obbediscono, essendo stato proclamato da Dio sommo sacerdote secondo l'ordine di Melchìsedek. / Parola di Dio. 
</p>

<p>
<u>PSALMUS</u> / (Sal 109) <b>Tu sei sacerdote per sempre, Cristo Signore</b> / Oracolo del Signore al mio signore: «Siedi alla mia destra finché io ponga i tuoi nemici a sgabello dei tuoi piedi». / Lo scettro del tuo potere stende il Signore da Sion: domina in mezzo ai tuoi nemici! / A te il principato nel giorno della tua potenza tra santi splendori; dal seno dell'aurora, come rugiada, io ti ho generato. / Il Signore ha giurato e non si pente: «Tu sei sacerdote per sempre al modo di Melchìsedek». 
</p>

<p>
<u>ACCLAMATIO</u> / Alleluia, Alleluia / La parola di Dio è viva ed efficace, discerne i sentimenti e i pensieri del cuore. (Eb 4, 12) / Alleluia. 
</p>

<p>
<u>VANGELO</u> / Lo sposo è con loro / Dal Vangelo secondo Marco (Mc 2,18-22) / In quel tempo, i discepoli di Giovanni e i farisei stavano facendo un digiuno. Vennero da Gesù e gli dissero: «Perché i discepoli di Giovanni e i discepoli dei farisei digiunano, mentre i tuoi discepoli non digiunano?». Gesù disse loro: «Possono forse digiunare gli invitati a nozze, quando lo sposo è con loro? Finché hanno lo sposo con loro, non possono digiunare. Ma verranno giorni quando lo sposo sarà loro tolto: allora, in quel giorno, digiuneranno. Nessuno cuce un pezzo di stoffa grezza su un vestito vecchio; altrimenti il rattoppo nuovo porta via qualcosa alla stoffa vecchia e lo strappo diventa peggiore. E nessuno versa vino nuovo in otri vecchi, altrimenti il vino spaccherà gli otri, e si perdono vino e otri. Ma vino nuovo in otri nuovi!». / Parola del Signore. 
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen. 
</p>

<p>
<u>OREMUS</u> / Il vangelo di Gesù è vino nuovo, parola divina che spezza sempre i limiti delle attese umane. Preghiamo il Padre di ogni bene, perché diveniamo portatori della novità di Cristo. Insieme preghiamo: <b>Crea in noi uno spirito nuovo.</b> / Per la Chiesa, sposa di Cristo, affinché mostri a chi non crede, la verità gioiosa e liberante di Gesù. Preghiamo: / Per le comunità cristiane divise, affinché rafforzino con la preghiera e con il digiuno la ricerca dell'unità. Preghiamo: / Per gli ebrei e tutti i credenti in Dio, affinché incontrino nel segreto del loro cuore la novità di Cristo. Preghiamo: / Per gli affamati di cibo e di giustizia, affinché siano sostenuti dalla solidarietà dei cristiani e possano scoprire in Cristo la speranza per ogni giorno. Preghiamo: / Per la nostra comunità, affinché non si addormenti nell'abitudine e nella noia, ma si impegni a trovare vie nuove per realizzare oggi il vangelo. Preghiamo: / Perché non perdiamo il senso cristiano della penitenza. / Perché le nostre eucaristie siano celebrate con festa. / O Signore, fonte della nostra gioia, ti presentiamo le preghiere di questa nostra comunità e della Chiesa universale, con la fiducia che ci ammetterai alla festa di nozze, preparata da Gesù Cristo nostro Signore che vive e regna nei secoli dei secoli. Amen. 
</p>

<p>
<u>OFFERTORIO</u> / Concedi a noi tuoi fedeli, o Padre, di partecipare con viva fede ai santi misteri, poiché ogni volta che celebriamo questo memoriale del sacrificio del tuo Figlio, si compie l’opera della nostra redenzione. Per Cristo nostro Signore. 
</p>

<p>
<u>COMMUNIO</u> / Davanti a me tu prepari una mensa; il mio calice trabocca. (Sal 22,5) ♦ Abbiamo conosciuto e creduto l’amore che Dio ha in noi. (1Gv 4,16) 
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Infondi in noi, o Padre, lo Spirito del tuo amore, perché saziati dall’unico pane del cielo, nell’unica fede siamo resi un solo corpo. Per Cristo nostro Signore. 
</p>

<h3>LECTIO</h3>

<p>
<u>EVANGELIZO1</u> / <br>
Sant'Efrem Siro (ca 306-373) diacono in Siria, dottore della Chiesa / Inni sulla fede, 14 / "Finché hanno lo sposo con loro, non possono digiunare" / Signore, ti invito a un banchetto di nozze con cantici. A Cana è mancato il vino che esprime la nostra lode; tu, l’invitato che hai riempito le giare di vino buono, sazia la mia bocca della tua lode! / Il vino di Cana è il simbolo della nostra lode, perché coloro che ne hanno bevuto sono rimasti strabiliati. A quel banchetto di nozze che non era tuo, tu, il vero giusto, hai fatto traboccare sei giare di un vino delizioso; al banchetto dove ti invito, puoi dunque riempire della tua dolcezza gli orecchi di una moltitudine. Un tempo eri stato invitato alle nozze degli altri; ecco ora il tuo banchetto, è casto e bello. Si rallegri il tuo popolo! Si delizino i tuoi invitati con i tuoi cantici; la mia cetra accompagni il tuo canto! La tua fidanzata, è la nostra anima; il nostro corpo, la tua stanza nuziale; i nostri sensi e i nostri pensieri, gli invitati. Se per te una sola persona è un banchetto di nozze, quanto grande sarà quello della Chiesa intera! 
</p>

<p>
<u>EVANGELIZO-21</u> / San Giovanni della Croce (1542-1591) carmelitano, dottore della Chiesa / Cantico spirituale A, 28,1 «Lo Sposo è con loro» «All'ombra di quel melo (Ct 8, 5) a me fosti sposata, qui ti presi la mano e fosti riscattata dove tua madre fu violata.» / Nel sublime stato del matrimonio spirituale [descritto in questo poema], con grande facilità e frequenza lo Sposo rivela all'anima i suoi meravigliosi segreti e le fa conoscere le opere della sua potenza, perché l'amore vero e totale non sa nascondere nulla. Le comunica soprattutto i dolci misteri della sua incarnazione, i mezzi e le vie da lui impiegati per la redenzione dell'umanità, una delle opere più eccelse di Dio e perciò tra le più squisite per l'anima. Questo fa lo Sposo nella presente strofa: con grande soavità d'amore rivela all'anima, interiormente, i suddetti misteri. Così, rivolgendosi all'anima le dice come grazie all'albero della croce ella è diventata sua sposa, perché egli l'ha colmata della sua misericordia, decidendo di morire per lei e renderla bella. Difatti egli l'ha risanata e l'ha redenta con lo stesso strumento con cui la natura umana era stata guastata, cioè per mezzo dell'albero del paradiso, nella nostra prima madre che è Eva (Gn 3, 6-7). Perciò dice: «All'ombra di quel melo». Per melo egli intende l'albero della croce, sul quale il Figlio di Dio ha redento e, di conseguenza, ha sposato la natura umana, quindi ogni anima, donandole sulla croce la sua grazia e i suoi favori, per i meriti della sua passione. 
</p>

<p>
<u>DiBruno1</u> / <br>
Ma vino nuovo in otri nuovi! / (Eb 5,1-10; Sal 109; Mc 2,18-22) / Sappiamo che il Signore Dio aveva stabilito la sua alleanza con i figli d’Israele sulle due tavole della Legge. Ogni altra cosa è mezzo, via per obbedire alla Legge, mai dovrà essere sostituzione. Anche il culto è via, non fine. Invece i figli d’Israele hanno trasformato le vie in fine e il fine è stato totalmente abolito. Contro questa essenziale trasformazione della relazione con Dio sempre hanno tuonato i profeti. Non c’è profeta che non abbia denunciato questa religione di abominio e di nefandezza. / «Guai a chi accumula ciò che non è suo, – e fino a quando? – e si carica di beni avuti in pegno!». Forse che non sorgeranno a un tratto i tuoi creditori, non si sveglieranno e ti faranno tremare e tu diverrai loro preda? Poiché tu hai saccheggiato molte genti, gli altri popoli saccheggeranno te, perché hai versato sangue umano e hai fatto violenza a regioni, alle città e ai loro abitanti. Guai a chi è avido di guadagni illeciti, un male per la sua casa, per mettere il nido in luogo alto e sfuggire alla stretta della sventura. Hai decretato il disonore alla tua casa: quando hai soppresso popoli numerosi hai fatto del male contro te stesso. La pietra infatti griderà dalla parete e la trave risponderà dal tavolato. Guai a chi costruisce una città sul sangue, ne pone le fondamenta sull’iniquità. Non è forse volere del Signore degli eserciti che i popoli si affannino per il fuoco e le nazioni si affatichino invano? Poiché la terra si riempirà della conoscenza della gloria del Signore, come le acque ricoprono il mare. Guai a chi fa bere i suoi vicini mischiando vino forte per ubriacarli e scoprire le loro nudità. Ti sei saziato d’ignominia, non di gloria. Bevi anche tu, e denùdati mostrando il prepuzio. Si riverserà su di te il calice della destra del Signore e la vergogna sopra il tuo onore, poiché lo scempio fatto al Libano ricadrà su di te e il massacro degli animali ti colmerà di spavento, perché hai versato sangue umano e hai fatto violenza a regioni, alle città e ai loro abitanti. A che giova un idolo scolpito da un artista? O una statua fusa o un oracolo falso? L’artista confida nella propria opera, sebbene scolpisca idoli muti. Guai a chi dice al legno: «Svégliati», e alla pietra muta: «Àlzati». Può essa dare un oracolo? Ecco, è ricoperta d’oro e d’argento, ma dentro non c’è soffio vitale. Ma il Signore sta nel suo tempio santo. Taccia, davanti a lui, tutta la terra! (Ab 2,6-20). / Gesù è venuto non per consolidare l’Antica Alleanza, ma per stabilirne una Nuova ed Eterna. Questa Nuova ed Eterna Alleanza non può fondarsi sulla tradizione degli antichi e neanche sui fondamenti dell’antica Legge del Sinai. Deve invece costituirsi, stabilirsi sul Discorso della Montagna, che richiede una purissima obbedienza alla Parola in tutto ciò che riguarda il corpo, l’anima, lo spirito, in ogni relazione con Dio, con se stessi, con le cose, con gli uomini, con il tempo, con l’eternità. Voler mettere nella nuova pasta della Nuova Alleanza il lievito dell’antica religiosità, rifiutata dallo stesso Dio e Signore, è opera di alta corruzione del Vangelo. Al discepolo di Gesù è chiesto uno stile di vita in tutto conforme al Vangelo e il Vangelo è il nuovo assoluto. / I discepoli di Giovanni e i farisei stavano facendo un digiuno. Vennero da lui e gli dissero: «Perché i discepoli di Giovanni e i discepoli dei farisei digiunano, mentre i tuoi discepoli non digiunano?». Gesù disse loro: «Possono forse digiunare gli invitati a nozze, quando lo sposo è con loro? Finché hanno lo sposo con loro, non possono digiunare. Ma verranno giorni quando lo sposo sarà loro tolto: allora, in quel giorno, digiuneranno. Nessuno cuce un pezzo di stoffa grezza su un vestito vecchio; altrimenti il rattoppo nuovo porta via qualcosa alla stoffa vecchia e lo strappo diventa peggiore. E nessuno versa vino nuovo in otri vecchi, altrimenti il vino spaccherà gli otri, e si perdono vino e otri. Ma vino nuovo in otri nuovi!». / Gesù non può dire ai discepoli di Giovanni e ai farisei che Lui è venuto per stipulare la Nuova Alleanza. Lo avrebbero lapidato accusandolo di infrangere la Legge di Mosè. Raccontando invece loro una parabola e scusando i suoi discepoli, mette tutti a tacere. Gesù è divinamente saggio. Sa quando dare spiegazioni e quando parlare il linguaggio della parabola. Sa quando essere esplicito e quando implicito. Sa quando una parola può essere detta e quando taciuta. Se il cuore è di pietra, mai la parola potrà entrare in esso. Dirla è sciupare del tempo prezioso, togliendolo alla vera salvezza. Per noi dovrà essere verità eterna: il Vangelo di Cristo Gesù è perfettissimo in ogni cosa. Bisogna solo osservarlo, aiutando ogni altro uomo mostrandogli come esso va vissuto in verità. / Madre di Dio, Angeli, Santi, fateci esemplari in vita evangelica dinanzi ad ogni uomo. 
</p>

<p>
<u>DIBRUNO-21</u> / Ma vino nuovo in otri nuovi! (Mc 2,18-22) / Dio alle origini aveva creato l’uomo con un cuore ad immagine del suo, cuore capace di entrare in una comunione di amore altissima con il suo Creatore. Peccando, l’uomo si è fatto vecchio di cuore e di mente. Qualsiasi cosa il suo Dio versa in quel cuore, sempre l’uomo la trasforma e le dona la forma di esso. Davide, illuminato dallo Spirito Santo vide che ogni suo peccato era il frutto di questo cuore vecchio. Chiese a Dio la creazione di un cuore nuovo: “Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. Sì, le mie iniquità io le riconosco, il mio peccato mi sta sempre dinanzi. Contro di te, contro te solo ho peccato, quello che è male ai tuoi occhi, io l’ho fatto: così sei giusto nella tua sentenza, sei retto nel tuo giudizio. Ecco, nella colpa io sono nato, nel peccato mi ha concepito mia madre. Ma tu gradisci la sincerità nel mio intimo, nel segreto del cuore mi insegni la sapienza. Aspergimi con rami d’issòpo e sarò puro; lavami e sarò più bianco della neve. Fammi sentire gioia e letizia: esulteranno le ossa che hai spezzato. Distogli lo sguardo dai miei peccati, cancella tutte le mie colpe. Crea in me, o Dio, un cuore puro, rinnova in me uno spirito saldo. Non scacciarmi dalla tua presenza e non privarmi del tuo santo spirito. Rendimi la gioia della tua salvezza, sostienimi con uno spirito generoso. Insegnerò ai ribelli le tue vie e i peccatori a te ritorneranno. Liberami dal sangue, o Dio, Dio mia salvezza: la mia lingua esalterà la tua giustizia. Signore, apri le mie labbra e la mia bocca proclami la tua lode. Tu non gradisci il sacrificio; se offro olocausti, tu non li accetti. Uno spirito contrito è sacrificio a Dio; un cuore contrito e affranto tu, o Dio, non disprezzi. Nella tua bontà fa’ grazia a Sion, ricostruisci le mura di Gerusalemme. Allora gradirai i sacrifici legittimi, l’olocausto e l’intera oblazione; allora immoleranno vittime sopra il tuo altare” (Sal 51 (50) 1-21). / Dio ascoltò la preghiera di Davide e con Ezechiele promise questo cuore nuovo: “Darò loro un cuore nuovo, uno spirito nuovo metterò dentro di loro. Toglierò dal loro petto il cuore di pietra, darò loro un cuore di carne, perché seguano le mie leggi, osservino le mie norme e le mettano in pratica: saranno il mio popolo e io sarò il loro Dio. Ma su coloro che seguono con il cuore i loro idoli e i loro abomini farò ricadere la loro condotta». Oracolo del Signore Dio” (Ez 11,19-21). “Convertitevi e desistete da tutte le vostre iniquità, e l’iniquità non sarà più causa della vostra rovina. Liberatevi da tutte le iniquità commesse e formatevi un cuore nuovo e uno spirito nuovo. Perché volete morire, o casa d’Israele? Io non godo della morte di chi muore. Oracolo del Signore Dio. Convertitevi e vivrete” (Ez 18,30-32). “Vi prenderò dalle nazioni, vi radunerò da ogni terra e vi condurrò sul vostro suolo. Vi aspergerò con acqua pura e sarete purificati; io vi purificherò da tutte le vostre impurità e da tutti i vostri idoli, vi darò un cuore nuovo, metterò dentro di voi uno spirito nuovo, toglierò da voi il cuore di pietra e vi darò un cuore di carne. Porrò il mio spirito dentro di voi e vi farò vivere secondo le mie leggi e vi farò osservare e mettere in pratica le mie norme” (Ez 36,24-27). Il Padre manda il Figlio perché con il dono dello Spirito Santo, frutto per noi del suo cuore nuovo, ad ogni credente in Lui venga dato questo “otre nuovo” capace di ascoltare il suo Signore. / In quel tempo, i discepoli di Giovanni e i farisei stavano facendo un digiuno. Vennero da Gesù e gli dissero: «Perché i discepoli di Giovanni e i discepoli dei farisei digiunano, mentre i tuoi discepoli non digiunano?». Gesù disse loro: «Possono forse digiunare gli invitati a nozze, quando lo sposo è con loro? Finché hanno lo sposo con loro, non possono digiunare. Ma verranno giorni quando lo sposo sarà loro tolto: allora, in quel giorno, digiuneranno. Nessuno cuce un pezzo di stoffa grezza su un vestito vecchio; altrimenti il rattoppo nuovo porta via qualcosa alla stoffa vecchia e lo strappo diventa peggiore. E nessuno versa vino nuovo in otri vecchi, altrimenti il vino spaccherà gli otri, e si perdono vino e otri. Ma vino nuovo in otri nuovi!». / Il vino nuovo è la dottrina, il Vangelo, la vita di Cristo Gesù. Gesù non può essere versato in un cuore vecchio. Occorre il cuore nuovo creato in noi dallo Spirito Santo. / Madre della Redenzione, Angeli, Santi, fate ogni uomo nuovo nel cuore e nella mente. 
</p>

<p>
<u>SILVESTRINI-21</u> / Gesù Cristo è il vero sacerdote. Nella prima lettura, continua ad accompagnaci la lettera agli Ebrei, l'alta teologia e rilettura neotestamentaria del vecchio testamento. Oggi ci parla che Gesù, come ogni sacerdote, è costituito tale, per iniziativa di Dio. Ma Egli è anche sacerdote in quanto "Figlio" e "messia" o re, proclamato dalla parola di Dio. In secondo luogo Gesù, a differenza dei sacerdoti umani, peccatori e limitati, non ha bisogno di offrire sacrifici per se stesso. Anzi, Gesù non presenta a Dio cose, né compie riti simbolici, ma offre se stesso a Dio in una relazione di fedeltà filiale, attuata nella condizione estrema: la sofferenza della morte. Ogni essere umano, sfidato dalla sofferenza e dalla morte, è chiamato a vivere questa liturgia della vita. Gesù è il segno benevolo di Dio per noi. Egli è anche l'uomo che si schiera dalla parte di Dio, a costo della sua vita. È il segno supremo della fedeltà di noi uomini a Dio. Egli è il grande sacerdote che presenta al Padre il dono della sua e della nostra vita. Gesù con la sua missione storica inaugura l'epoca messianica, tempo di gioia e di esultanza spirituale. Egli però sarà riconosciuto messia solo attraverso il dramma della sua morte violenta. Allora la comunità dei discepoli, dopo la Pasqua, ricorderà la separazione dolorosa dal suo Signore, lo sposo, con la pratica del digiuno. L'annuncio gioioso fatto da Gesù. Il regno di Dio si è fatto vicino. Come la fede nella sua resurrezione da morte costituisce il fatto nuovo che non può essere racchiuso nei vecchi schemi della religiosità rituale e legalista. In tale prospettiva anche le pratiche religiose tradizionali devono essere ripensate e vissute nello spirito della gioia e speranza evangelica. Non è più la "Legge" che conta ma lo Spirito. 
</p>

<p>
<u>LOYOLA1</u> / <br>
Oggi Gesù si presenta come lo sposo: con lui la tua vita può diventare una gioiosa festa nuziale. Ci sono però alcuni atteggiamenti che ci impediscono di riconoscerlo nella nostra vita quotidiana: se, come i discepoli di Giovanni, aspettiamo che il Messia arrivi solo nel futuro o se, come i farisei, abbiamo lo sguardo rivolto al passato, alla legge, alla tradizione. Gesù invece è con oggi e solo vivendo pienamente il tempo presente possiamo fare spazio alle sue novità. Ecco quindi che, nello spiegare perché i suoi discepoli non digiunino, Gesù ci invita a mettere ordine nella nostra vita e a non confondere i mezzi con il fine. L’essere discepolo di Cristo non è infatti esercizio della nostra volontà né tanto meno qualcosa da meritare: è innanzitutto dire sì a colui che da sempre ci dice sì, è lasciarci amare da chi ci ha amato per primo. Potremmo così tornare anche a digiunare ma come mezzo per diventare più attenti a Dio e al prossimo. Tutto ciò che facciamo, mangiare o digiunare, ha senso solo in relazione con lui, che solo sazia la nostra fame. Quando mi sono aperto alle novità di Dio nella mia vita? In che occasione chiedo al Signore di poterlo incontrare, proprio nel mio presente? In che modo ho vissuto il digiuno? (Anna Laura Lucchi, Filippo Zalambani) 
</p>

<p>
<u>LOYOLA-21</u> / Chi è Gesù agli occhi dei discepoli di Giovanni il battezzatore? Che cosa rappresenta per i discepoli dei farisei? Siamo ancora all’inizio del racconto di Marco, ma Gesù ne ha già combinate alcune delle sue: chiama dei fratelli a seguirlo; insegna in sinagoga e lì guarisce un indemoniato che si era messo a gridargli contro; guarisce molte altre persone, partendo dal letto e poi dalla porta di casa di Simone. Ma si mette pure a mangiare e bere con Levi il pubblicano e con i suoi pari, sembrando a suo agio, al posto giusto. Gesù è un compagno che sbaglia? Oppure sono io a sbagliare se giudico troppo rapidamente? Forse il mio guardare ha bisogno di essere allargato da ragioni che ancora non conosco, dalla potenza di ciò che sta succedendo. Molti che lo incontrano dicono: “Non abbiamo mai visto nulla di simile!” I discepoli di Giovanni e dei farisei vanno direttamente da Gesù. Hanno il desiderio e il coraggio di porgli una domanda per provare a capirlo. Una domanda in cui si mettono in gioco. Gesù non si sottrae al confronto, alla loro domanda. Li provoca ad aver fiducia in ciò che avviene. Quando trovi il tesoro, l’amico vero, lo sposo, c’è aria di novità. Non aver paura di bere con lui vino nuovo! / Chi è Gesù per me e per quelli con cui condivido la vita? Perché lo seguo? Lo guardo con qualche sospetto?  Quali sono le domande che non ho ancora avuto il coraggio di fargli? Sono domande “solo teoriche” o si parla di lui, di noi, di me? Dove trovo posto per la novità del suo vino? (Matteo Suffritti SJ)
</p>

<p>
<u>LettureBose</u> / Essere trovati in Gesù Cristo / Voi siete pietre del tempio del Padre, preparate per la costruzione di Dio Padre, elevate fino in alto con l'argano di Gesù Cristo che è la croce, usando come corda lo Spirito santo. La vostra fede, infatti, vi solleva, mentre l'amore è la via che conduce a Dio. Siete dunque tutti anche compagni di viaggio, portatori di Dio e portatori del tempio, portatori di Cristo, portatori di cose sante, in tutto adornati dei comandamenti di Gesù Cristo. Insieme a voi anch'io mi rallegro, perché sono stato reso degno di intrattenermi con voi attraverso questo che scrivo, e di gioire del fatto che, [vivendo voi] secondo un'altra vita, nient'altro amate se non Dio solo. Quanto agli altri uomini, pregate per loro incessantemente (1Ts 5,17); vi è infatti in essi una speranza di conversione, perché giungano a Dio. Fate dunque in modo che essi siano ammaestrati almeno dalle vostre opere: davanti alle loro collere, voi siate miti; davanti alle loro vanterie, voi siate umili; davanti alle loro bestemmie, voi ponete le preghiere; davanti al loro errore, voi siate saldi nella fede (Col 1,23); davanti alla loro ferocia, voi siate mansueti, senza cercare a vostra volta di imitarli. Ci sia concesso di essere loro fratelli attraverso la bontà! Cerchiamo di essere imitatori del Signore (1Ts 1,6). Chi più di lui è stato oggetto di ingiustizia? Chi più di lui è stato spogliato? Chi più di lui è stato respinto? Che nessuna erba del diavolo sia trovata in voi, ma che in tutta purezza e temperanza dimoriate in Gesù Cristo, nella carne e nello spirito! [Questi sono] gli ultimi tempi! Arrossiamo dunque; temiamo la magnanimità di Dio, perché non si volga a nostra condanna. Dunque, o temiamo la collera futura o amiamo la grazia presente: delle due una! [Ciò che importa,] per la vita eterna, è solo l'essere trovati in Gesù Cristo. All'infuori di lui, nulla vi importi! Lui, per il quale io sono stretto da catene, queste perle spirituali! Per esse possa io risuscitare grazie alla vostra preghiera, della quale spero di essere sempre partecipe per ottenere l'eredità dei cristiani di Efeso, essi che sempre sono stati uniti anche agli apostoli, nella potenza di Gesù Cristo. (Ignazio di Antiochia, Lettera agli efesini 9,1-11,2) 
</p>

<p>
<u>HomilyVoice-21</u> / PRIMA LETTURA / Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono, Gesù è vero Figlio del Padre, vero Figlio del Padre come vero Dio e vero Figlio del Padre come vero uomo. In Cristo Gesù non vi sono due figli, ma un solo Figlio: il suo Figlio eterno, vero Dio nella sua divinità e vero uomo nella sua umanità. Come Dio è vero Padre di Cristo Gesù nella sua vera umanità, perché uno solo è il Figlio, così la Vergine Maria è vera Madre del Figlio di Dio nella sua divinità. Non che Maria abbia generato la persona divina. Maria è stata creata nel tempo. La persona divina è generata, non creata, nell’oggi dell’eternità. La Persona divina è eterna come il Padre, Dio, è eterno. Chi però viene concepito nel seno verginale di Maria è la Persona del Figlio Eterno e per questo Lei è vera Madre di Dio, perché vera Madre del Figlio di Dio. Cristo nasce come vero uomo. Come vero uomo deve al Padre ogni obbedienza. Come vero uomo ogni giorno Gesù impara ad obbedire. Cosa è allora il Vangelo di Cristo Signore? È la narrazione dell’obbedienza di Gesù sotto la guida e la mozione dello Spirito Santo. Questa obbedienza termina sulla croce. È qui che Gesù impara come si obbedisce al Padre mentre si è crocifissi, inchiodati sul legno. Ma a cosa Gesù obbedisce? Quale obbedienza ogni giorno deve imparare? Gesù deve obbedire all’amore, al vero amore, deve obbedire ad amare il Padre con il dono a Lui di tutta la sua vita. La vita è del Padre. Al Padre essa va offerta. Ma questa offerta nel mondo del peccato non può essere fatta se non nel versamento del proprio sangue. Il mondo dl peccato, che è idolatria e immoralità, non concepisce la purezza dell’amore. Neanche vuole che si obbedisca al vero amore. Il vero amore va distrutto e al suo posto va innalzato il falso amore. Ecco il vero sacrificio di Gesù: amare il Padre di purissimo amore in un mondo di odio contro il vero amore. Lasciandosi crocifiggere, Gesù attesta ad ogni uomo, che anche dalla croce, da Crocifissi, si può amare il Padre di obbedienza purissima al vero amore. Per questo suo amore purissimo di obbedienza è divenuto causa di salvezza. Ma per chi è la salvezza? Per coloro che obbediscono al suo Vangelo, per coloro che con la grazia e lo Spirito di Cristo fanno della loro vita anche loro un sacrificio e un olocausto al vero amore che è obbedienza al Vangelo, allo Spirito Santo, a Cristo Gesù, al Padre celeste. Inoltre Gesù avendo vissuto la sua obbedienza nel grande dolore e nella indicibile sofferenza, ha compassione di noi, quando dall’obbedienza noi cadiamo. Per questo Lui ha istituito il sacramento del perdono e dell’Eucaristia: perché con il sacramento del perdono subito rientriamo nel cammino dell’obbedienza e con il sacramento dell’Eucaristia ci colmiamo della sua stessa forza e del suo Santo Spirito, per perseverare nell’obbedienza all’amore sino alla fine. Come Gesù vinse la tentazione che avrebbe voluto sottrarlo all’obbedienza sino alla fine con la grande preghiera, così anche il cristiano vince la tentazione con la sua grande preghiera. / LEGGIAMO Eb 5,1-10 / Ogni sommo sacerdote, infatti, è scelto fra gli uomini e per gli uomini viene costituito tale nelle cose che riguardano Dio, per offrire doni e sacrifici per i peccati. Egli è in grado di sentire giusta compassione per quelli che sono nell’ignoranza e nell’errore, essendo anche lui rivestito di debolezza. A causa di questa egli deve offrire sacrifici per i peccati anche per se stesso, come fa per il popolo. Nessuno attribuisce a se stesso questo onore, se non chi è chiamato da Dio, come Aronne. Nello stesso modo Cristo non attribuì a se stesso la gloria di sommo sacerdote, ma colui che gli disse: Tu sei mio figlio, oggi ti ho generato, gliela conferì come è detto in un altro passo: Tu sei sacerdote per sempre, secondo l’ordine di Melchìsedek. Nei giorni della sua vita terrena egli offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono, essendo stato proclamato da Dio sommo sacerdote secondo l’ordine di Melchìsedek. / Lo Spirito Santo insegna quotidianamente a Gesù come obbedire. Gesù quotidianamente impara, ascoltando lo Spirito Santo ad obbedire con pronto e immediato ascolto. Oggi noi non possiamo imparare ad obbedire perché sono venuti meno per noi Cristo Gesù e lo Spirito Santo. Cristo Gesù è venuto meno perché lo abbiamo tolto dalle verità della nostra fede in nome di questo Dio al quale siamo noi a dare la “sua verità”, anziché essere Lui a dare a noi la nostra verità. Lo Spirito Santo è anche Lui venuto meno, perché essendo Lui lo Spirito di Cristo Gesù, se Cristo viene meno anche lo Spirito Santo viene meno. Non venendo più educati ad obbedire, neanche possiamo imparare ad obbedire. Un cristiano senza obbedienza non è vero cristiano, perché il vero cristiano ogni giorno impara da Cristo come si obbedisce, sotto ispirazione, mozione, conduzione dello Spirito Santo. / Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,29-30). Ecco i grandi danni generati dall’adorazione del Dio unico: abbiamo perso Cristo e lo Spirito Santo. Manchiamo del Maestro che ci insegna ad obbedire e del Modello che dobbiamo imitare perché la nostra obbedienza sia perfetta. Senza obbedienza non c’è salvezza, perché la salvezza è obbedienza. / LETTURA DEL VANGELO / Nessuno versa vino nuovo in otri vecchi, altrimenti il vino spaccherà gli otri, e si perdono vino e otri. Ma vino nuovo in otri nuovi! Oggi si parla molto di “Chiesa in uscita”. Molti però si servono di questa parola: “Chiesa in uscita” allo stesso modo che ieri si parlava di “Nuova Evangelizzazione”, solo per essere moderni nel linguaggio. C’è un solo modo di essere “Chiesa in uscita”, o anche di essere “Cristiani in uscita”. Si esce dalla propria volontà, dal proprio cuore, dai propri desideri, al fine di assumere la volontà del Padre, il cuore di Cristo Gesù, i desideri dello Spirito Santo. / L’Apostolo Paolo così vede il “Cristiano in uscita”: “Se dunque c’è qualche consolazione in Cristo, se c’è qualche conforto, frutto della carità, se c’è qualche comunione di spirito, se ci sono sentimenti di amore e di compassione, rendete piena la mia gioia con un medesimo sentire e con la stessa carità, rimanendo unanimi e concordi. Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. Ciascuno non cerchi l’interesse proprio, ma anche quello degli altri. Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre. Quindi, miei cari, voi che siete stati sempre obbedienti, non solo quando ero presente ma molto più ora che sono lontano, dedicatevi alla vostra salvezza con rispetto e timore. È Dio infatti che suscita in voi il volere e l’operare secondo il suo disegno d’amore. Fate tutto senza mormorare e senza esitare, per essere irreprensibili e puri, figli di Dio innocenti in mezzo a una generazione malvagia e perversa. In mezzo a loro voi risplendete come astri nel mondo, tenendo salda la parola di vita (Fil 2,1-16). / Ecco il vero “Cristiano in uscita”. Uscire da se stesso, spogliarsi e annientarsi nei suoi pensieri e desideri, nella sua volontà e nel suo cuore per vestirsi di Cristo, assumendo la forma di Cristo. Ecco il “Cristiano in uscita”: Essere vero otre di Cristo per essere colmato all’interno di Spirito Santo, il vino sempre nuovo della verità, della sapienza, del timore del Signore. Se il cristiano non diviene otre nuovo, cioè vero corpo di Cristo, animato dallo Spirito Santo, mai si potrà dire che lui è un “Cristiano in uscita”. Recarsi con il corpo da una parte all’altra non fa nessuno “Cristiano in uscita”. “Cristiano in uscita” è colui che esce da se stesso, assume la forma di Cristo, si lascia colmare del vino nuovo dello Spirito, si spoglia della sua volontà per assumere quella del Padre nostro celeste. Questo cristiano può stare immobile in eterno quanto al corpo, ma Lui è sempre “Cristiano in uscita”. È uscito da se stesso, si è svuotato di se stesso, esce da se stesso e si svuota perché tutto Cristo possa vivere in lui. Ecco l’Apostolo Paolo come lui vive da “Apostolo in uscita”: Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me (Gal 2,19-20). Ecco ancora come l’Apostolo Paolo vede il “Cristiano in uscita”, uscire dalla carne per consegnarsi interamente allo Spirito Santo: Vi dico dunque: camminate secondo lo Spirito e non sarete portati a soddisfare il desiderio della carne. La carne infatti ha desideri contrari allo Spirito e lo Spirito ha desideri contrari alla carne; queste cose si oppongono a vicenda, sicché voi non fate quello che vorreste. Ma se vi lasciate guidare dallo Spirito, non siete sotto la Legge. Del resto sono ben note le opere della carne: fornicazione, impurità, dissolutezza, idolatria, stregonerie, inimicizie, discordia, gelosia, dissensi, divisioni, fazioni, invidie, ubriachezze, orge e cose del genere. Riguardo a queste cose vi preavviso, come già ho detto: chi le compie non erediterà il regno di Dio. Il frutto dello Spirito invece è amore, gioia, pace, magnanimità, benevolenza, bontà, fedeltà, mitezza, dominio di sé; contro queste cose non c’è Legge. Quelli che sono di Cristo Gesù hanno crocifisso la carne con le sue passioni e i suoi desideri. Perciò se viviamo dello Spirito, camminiamo anche secondo lo Spirito. Non cerchiamo la vanagloria, provocandoci e invidiandoci gli uni gli altri (Gal 5, 16-26). / Ecco allora la verità della “Chiesa in uscita”: uscire dalle opere della carne per compiere le opere dello Spirito. È questa un’uscita che mai si compie, perché sempre la carne vuole tenerci nella sua prigionia di idolatria e di immoralità e sempre lo Spirito vuole farci uscire da questa prigionia di morte che è la carne. Il cristiano deve uscire dall’otre vecchio della carne per entrare nell’otre nuovo di Cristo, sempre colmato di Spirito Santo. / Leggiamo il testo di Mc 2,18-22 / I discepoli di Giovanni e i farisei stavano facendo un digiuno. Vennero da lui e gli dissero: «Perché i discepoli di Giovanni e i discepoli dei farisei digiunano, mentre i tuoi discepoli non digiunano?». Gesù disse loro: «Possono forse digiunare gli invitati a nozze, quando lo sposo è con loro? Finché hanno lo sposo con loro, non possono digiunare. Ma verranno giorni quando lo sposo sarà loro tolto: allora, in quel giorno, digiuneranno. Nessuno cuce un pezzo di stoffa grezza su un vestito vecchio; altrimenti il rattoppo nuovo porta via qualcosa alla stoffa vecchia e lo strappo diventa peggiore. E nessuno versa vino nuovo in otri vecchi, altrimenti il vino spaccherà gli otri, e si perdono vino e otri. Ma vino nuovo in otri nuovi!». / Quando nelle Antiche profezie si va a trovare i testi che parlano del digiuno, questi testi proprio questa verità annunciano: uscire dalle ingiustizie ed entrare nella Legge dell’amore, uscire dalla trasgressione dei Comandamenti ed entrare nella piena obbedienza a Dio, uscire da ogni egoismo e farsi veri servi di misericordia, carità, compassione: Grida a squarciagola, non avere riguardo; alza la voce come il corno, dichiara al mio popolo i suoi delitti, alla casa di Giacobbe i suoi peccati. Mi cercano ogni giorno, bramano di conoscere le mie vie, come un popolo che pratichi la giustizia e non abbia abbandonato il diritto del suo Dio; mi chiedono giudizi giusti, bramano la vicinanza di Dio: «Perché digiunare, se tu non lo vedi, mortificarci, se tu non lo sai?». Ecco, nel giorno del vostro digiuno curate i vostri affari, angariate tutti i vostri operai. Ecco, voi digiunate fra litigi e alterchi e colpendo con pugni iniqui. Non digiunate più come fate oggi, così da fare udire in alto il vostro chiasso. È forse come questo il digiuno che bramo, il giorno in cui l’uomo si mortifica? Piegare come un giunco il proprio capo, usare sacco e cenere per letto, forse questo vorresti chiamare digiuno e giorno gradito al Signore? Non è piuttosto questo il digiuno che voglio: sciogliere le catene inique, togliere i legami del giogo, rimandare liberi gli oppressi e spezzare ogni giogo? Non consiste forse nel dividere il pane con l’affamato, nell’introdurre in casa i miseri, senza tetto, nel vestire uno che vedi nudo, senza trascurare i tuoi parenti? Allora la tua luce sorgerà come l’aurora, la tua ferita si rimarginerà presto. Davanti a te camminerà la tua giustizia, la gloria del Signore ti seguirà. Allora invocherai e il Signore ti risponderà, implorerai aiuto ed egli dirà: «Eccomi!». Se toglierai di mezzo a te l’oppressione, il puntare il dito e il parlare empio, se aprirai il tuo cuore all’affamato, se sazierai l’afflitto di cuore, allora brillerà fra le tenebre la tua luce, la tua tenebra sarà come il meriggio. Ti guiderà sempre il Signore, ti sazierà in terreni aridi, rinvigorirà le tue ossa; sarai come un giardino irrigato e come una sorgente le cui acque non inaridiscono. La tua gente riedificherà le rovine antiche, ricostruirai le fondamenta di trascorse generazioni. Ti chiameranno riparatore di brecce, e restauratore di strade perché siano popolate. Se tratterrai il piede dal violare il sabato, dallo sbrigare affari nel giorno a me sacro, se chiamerai il sabato delizia e venerabile il giorno sacro al Signore, se lo onorerai evitando di metterti in cammino, di sbrigare affari e di contrattare, allora troverai la delizia nel Signore. Io ti farò montare sulle alture della terra, ti farò gustare l’eredità di Giacobbe, tuo padre, perché la bocca del Signore ha parlato (Is 58,1-14). / Ecco cosa chiede Gesù oggi: uscire dagli otri vecchi dell’idolatria, dell’immoralità, di una religione a servizio della carne e del peccato. Entrare negli otri nuovi del suo Vangelo di verità, luce, grazia, carità, vita eterna, compassione, perdono, misericordia, fedeltà, giustizia. Uscire dall’otre vecchio del nostro cuore e della nostra volontà ed entrare nell’otre nuovo che è Cristo Gesù, lasciandoci colmare del vino nuovo dello Spirito Santo. Oggi come facciamo noi a parlare di “Cristiano in uscita”, se il cristiano ha rotto l’otre nuovo che è Cristo Gesù e ha sparso per terra tutto il vino nuovo che è lo Spirito Santo? Come oggi si fa a parlare di “Cristiano in uscita”, se il cristiano neanche più esiste dal momento che ci si vergogna di parlare di Cristo e dello Spirito Santo? Come possiamo dirci “Cristiani in uscita” se abbiamo abbandonato il Dio mistero di unità e di trinità, mistero di incarnazione e di redenzione, per consegnarci ad un Dio senza verità che è solo un idolo, una creazione della nostra mente? / Vergine Maria, anche a te è stato chiesto di uscire dalla tua volontà per assumere la volontà del Padre nostro celeste. La tua uscita è stata istantanea: “Ecco la serva del Signore: avvenga per me secondo la tua Parola”. Anche Cristo Gesù è stato chiamato ad uscire dalla sua volontà per abbracciare la volontà del Padre per tutti i giorni della sua vita sulla nostra terra. Insegnaci, o Madre, a imitare Te e Cristo Gesù per essere sempre otri nuovi colmi del vino nuovo dello Spirito. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
