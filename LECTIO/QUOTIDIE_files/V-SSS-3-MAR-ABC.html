<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della settimana Santa.
</p>

<p>
<u>ANTIFONA</u> / Non gettarmi in preda ai miei avversari. Contro di me si sono alzati falsi testimoni che soffiano violenza. (Sal 26,12)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Concedi a questa tua famiglia, o Padre, di celebrare con fede i misteri della passione del tuo Figlio, per gustare la dolcezza del tuo perdono. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Io ti renderò luce delle nazioni, perché porti la mia salvezza fino all'estremità della terra</b> (Secondo canto del Servo del Signore) / Dal libro del profeta Isaìa (Is 49, 1-6) / Ascoltatemi, o isole, udite attentamente, nazioni lontane; il Signore dal seno materno mi ha chiamato, fino dal grembo di mia madre ha pronunciato il mio nome. Ha reso la mia bocca come spada affilata, mi ha nascosto all'ombra della sua mano, mi ha reso freccia appuntita, mi ha riposto nella sua farètra. Mi ha detto: «Mio servo tu sei, Israele, sul quale manifesterò la mia gloria». Io ho risposto: «Invano ho faticato, per nulla e invano ho consumato le mie forze. Ma, certo, il mio diritto è presso il Signore, la mia ricompensa presso il mio Dio». Ora ha parlato il Signore, che mi ha plasmato suo servo dal seno materno per ricondurre a lui Giacobbe e a lui riunire Israele – poiché ero stato onorato dal Signore e Dio era stato la mia forza –,  e ha detto: «È troppo poco che tu sia mio servo per restaurare le tribù di Giacobbe e ricondurre i superstiti d'Israele. Io ti renderò luce delle nazioni, perché porti la mia salvezza fino all'estremità della terra». / Parola di Dio.
</p>

<p>
<u>PSALMUS</u> / (Sal 70) <b>La mia bocca, Signore, racconterà la tua salvezza.</b> / In te, Signore, mi sono rifugiato, mai sarò deluso. Per la tua giustizia, liberami e difendimi, tendi a me il tuo orecchio e salvami. / Sii tu la mia roccia, una dimora sempre accessibile; hai deciso di darmi salvezza: davvero mia rupe e mia fortezza tu sei! Mio Dio, liberami dalle mani del malvagio. / Sei tu, mio Signore, la mia speranza, la mia fiducia, Signore, fin dalla mia giovinezza. Su di te mi appoggiai fin dal grembo materno, dal seno di mia madre sei tu il mio sostegno. / La mia bocca racconterà la tua giustizia, ogni giorno la tua salvezza, che io non so misurare. Fin dalla giovinezza, o Dio, mi hai istruito e oggi ancora proclamo le tue meraviglie.
</p>

<p>
<u>ACCLAMATIO</u> / Lode e onore a te, Signore Gesù / Salve, nostro Re, obbediente al Padre: sei stato condotto alla croce, come agnello mansueto al macello. / Lode e onore a te, Signore Gesù.
</p>

<p>
<u>VANGELO</u> / <b>Uno di voi mi tradirà... Non canterà il gallo, prima che tu non m'abbia rinnegato tre volte</b> / Dal Vangelo secondo  Giovanni (Gv 13,21-33. 36-38) / In quel tempo, [mentre era a mensa con i suoi discepoli,] Gesù fu profondamente turbato e dichiarò: «In verità, in verità io vi dico: uno di voi mi tradirà».  I discepoli si guardavano l'un l'altro, non sapendo bene di chi parlasse. Ora uno dei discepoli, quello che Gesù amava, si trovava a tavola al fianco di Gesù. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Gesù, gli disse: «Signore, chi è?». Rispose Gesù: «È colui per il quale intingerò il boccone e glielo darò». E, intinto il boccone, lo prese e lo diede a Giuda, figlio di Simone Iscariòta. Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto». Nessuno dei commensali capì perché gli avesse detto questo; alcuni infatti pensavano che, poiché Giuda teneva la cassa, Gesù gli avesse detto: «Compra quello che ci occorre per la festa», oppure che dovesse dare qualche cosa ai poveri. Egli, preso il boccone, subito uscì. Ed era notte. Quando fu uscito, Gesù disse: «Ora il Figlio dell'uomo è stato glorificato, e Dio è stato glorificato in lui. Se Dio è stato glorificato in lui, anche Dio lo glorificherà da parte sua e lo glorificherà subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire».  Simon Pietro gli disse: «Signore, dove vai?». Gli rispose Gesù: «Dove io vado, tu per ora non puoi seguirmi; mi seguirai più tardi». Pietro disse: «Signore, perché non posso seguirti ora? Darò la mia vita per te!». Rispose Gesù: «Darai la tua vita per me? In verità, in verità io ti dico: non canterà il gallo, prima che tu non m'abbia rinnegato tre volte». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / Poniamo sotto lo sguardo del Padre buono e misericordioso l’umanità intera con le sue fragilità, sofferenze e povertà. Supplichiamolo di accogliere la nostra preghiera. Preghiamo insieme e diciamo: <b>Aumenta, o Padre, la nostra fede.</b> / Proteggi la santa Chiesa: risplenda come luce di verità e di amore e faccia giungere fino agli estremi confini della terra il Vangelo della salvezza e della vita. Noi ti preghiamo. / Sostieni con la tua grazia le persone consacrate: vivano gioiosamente la loro vocazione e siano testimoni fedeli di Cristo. Noi ti preghiamo. / Suscita profeti nel nostro tempo: aprano con coraggio vie di pace e sappiano edificare un mondo fraterno e riconciliato. Noi ti preghiamo. / Volgi il tuo sguardo misericordioso sui carcerati: non si spenga nel loro cuore la luce della speranza e si aprano alla grazia rinnovatrice della Pasqua. Noi ti preghiamo. / Soccorri tutti noi che partecipiamo a questa santa Eucaristia: possiamo attingervi l’umile forza per vivere in fedeltà al Vangelo e testimoniare che nulla ci è più caro di Cristo. Noi ti preghiamo. / Padre, tu leggi nei cuori e conosci le nostre fragilità e paure: ascolta anche quanto non riusciamo a esprimere, ed esaudiscilo per i meriti della passione di Cristo tuo Figlio. Egli vive e regna nei secoli dei secoli.
</p>

<p>
<u>OREMUS2</u> / Dio ha un progetto di felicità per ciascun uomo e niente può impedire la sua volontà di salvezza. Dinanzi alle nostre sconfitte, confidiamo in lui e preghiamo: <b>Salvaci, Signore.</b> / Nella Chiesa tu sei amato ma, per la nostra debolezza, sei anche tradito continuamente: aiuta le comunità cristiane a testimoniare il Cristo crocifisso, umiliato ed assaltato. Preghiamo: / Con la voce dei poveri spesso ci inviti a te, ma quasi sempre ci allontaniamo indifferenti: indica alla comunità degli uomini la via della riconciliazione. Preghiamo: / Ci chiedi di servire con amore, ma noi vogliamo piuttosto essere serviti: allontanata dal cuore dell'uomo la sete del potere che opprime e distrugge. Preghiamo: / Ci scandalizziamo per il tradimento degli altri, ma chiudiamo gli occhi sulle nostre molteplici colpe: non permettere che qualcuno giudichi e condanni confidando unicamente in se stesso. Preghiamo: / Dividiamo lo stesso pane eucaristico, ma siamo restii a fare comunione col prossimo: rendici pane spezzato che, alla sequela del Cristo, sa condividere le ansie e le gioie dell'umanità. Preghiamo: / Padre, non guardare alle nostre colpe ma alla tua bontà. Te lo chiediamo per Cristo, che per amore nostro è sceso nelle profondità del dolore e della morte, e ora siede con te nella gloria, per tutti i secoli dei secoli. Amen.
</p>

<p>
<u>OFFERTORIO</u> / Accetta con bontà, o Signore, l’offerta della tua famiglia: tu, che la rendi partecipe di questi santi doni, fa’ che giunga a possederli pienamente nel tuo regno. Per Cristo nostro Signore.
</p>

<p>
<u>PREFAZIO</u> / <b>La vittoria della Passione</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Contempliamo ormai vicini i giorni della sua Pasqua di morte e risurrezione nei quali è sconfitta la superbia dell’antico avversario e celebrato il mistero della nostra redenzione. Per questo grande mistero, le schiere degli angeli adorano la tua gloria e per l’eternità si allietano al tuo cospetto. Al loro canto concedi, o Signore, che si uniscano le nostre voci nell’inno di lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Dio non ha risparmiato il proprio Figlio, ma lo ha dato per tutti noi. (Rm 8,32) ♦ Ora il Figlio dell’uomo è stato glorificato, e Dio è stato glorificato in lui.
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Saziati dal dono di salvezza, invochiamo la tua misericordia, o Signore, perché con questo sacramento che ci nutre nel tempo tu ci renda partecipi della vita eterna. Per Cristo nostro Signore. / Orazione sul popolo ad libitum / La tua misericordia, o Dio, liberi dalle insidie dell’antico peccato il popolo a te fedele e lo renda capace della santità di una vita nuova. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Romano il Melode (?-ca 560) compositore d'inni greco / Inno 34; SC 128, 111 / Il tradimento di Pietro / Buon pastore che hai dato la tua vita per le tue pecore (Gv 10,1), affrettati, tu il santo, salva il tuo gregge... Dopo la cena, Cristo disse: "Figlioli, carissimi miei discepoli, questa notte mi rinnegherete tutti e mi sfuggirete" (cfr. Gv 16,32). E, mentre tutti rimanevano stupiti, Pietro esclamò: "Anche se tutti ti rinnegassero, io non ti rinnegherò. Sarò con te; con te darò la mia vita gridandoti: Affrettati, tu il santo, salva il tuo gregge". "Cosa dici, Maestro? Io rinnegarti? Io abbandonarti e fuggire? E la tua chiamata, e l'onore che mi hai fatto, non me ne ricorderei? Ricordo ancora come mi hai lavato i piedi e tu dici: 'Mi rinnegherai'? Ti vedo ancora mentre ti avvicini portando il catino, tu che sostieni la terra e porti il cielo. Con queste tue mani con le quali io sono stato plasmato, i miei piedi sono appena stati lavati, e tu dichiari che cadrò e che non ti griderò più: Affrettati, tu il santo, salva il tuo gregge"?... A queste parole, il creatore dell'uomo rispose a Pietro: "Cosa dici Pietro? Non mi rinnegherai? Non mi sfuggirai? Non mi respingerai? Anch'io lo vorrei, ma la tua fede è vacillante e non resisti alle tentazioni. Ricordi come avevi rischiato di annegare se non ti avessi teso la mano? Avresti proprio camminato sul mare, come me, ma subito hai esitato e presto hai ceduto (Mt 14,28). Allora sono accorso a te che gridavi: Affrettati, tu il santo, salva il tuo gregge. "Ecco, fin da ora io ti dico: prima che il gallo canti, mi rinnegherai tre volte e, lasciando che il tuo spirito venga sbattuto da ogni parte e affondi come nei flutti del mare, tre volte mi rinnegherai. Tu che allora avevi gridato e che ora piangerai, non mi troverai più per tenderti la mano come la prima volta: infatti me ne starò servendo per scrivere una lettera di remissione in favore di tutti i discendenti di Adamo. Con la mia carne che vedi, farò un foglio e con il mio sangue l'inchiostro per scriverci il dono che distribuisco senza sosta a coloro che gridano: Affrettati, tu il santo, salva il tuo gregge!»
</p>

<p>
<u>EVANGELIZO2</u> / <br>
Giovanni Carpazio (VII sec.) monaco e vescovo / Capitoli di esortazione, n. 29, 62, 85 / Dio rialza coloro che sono caduti / Se si è vinti dopo aver fortemente lottato, non ci si scoraggi affatto, non si rinunci, ma ci si rialzi, si riprenda fiducia con le parole di Isaia e le si canti: "Voi che eravate forti, siete stati vinti, cattivi demoni. E se nuovamente venite in gran numero, di nuovo sarete vinti. Se avete progetti, il Signore li disperderà. Poiché Dio è con noi" (Is 8,10), Dio che rialza coloro che sono caduti (Sal 145,14) e che è sempre pronto a sconfiggere i nostri nemici appena ci pentiamo. (...) Pietro riceve prima le chiavi (Mt 16,19). Poi Dio permette che cada nel rinnegamento (Mt 26,70), affinché la caduta gli sia una lezione di prudenza. Quindi se anche tu, dopo aver ricevuto le chiavi della conoscenza, cadi in ogni sorta di pensieri, non sorprenderti. Ma glorifica il solo saggio, nostro Signore, che con questi fatti mette un freno alla presunzione che vuole aggiungersi alla conoscenza divina. Poiché le tentazioni sono un freno. Possono frenare l'orgoglio umano, per mezzo della provvidenza di Dio. (...) Disperarsi è più funesto di peccare. Così Giuda il traditore era debole e non aveva l'esperienza del combattimento. Il nemico si gettò su di lui che era disperato e gli passò la corda al collo (Mt 27,5). Ma Pietro, questa solida pietra, abbattuto dopo una terribile caduta, non si lasciò andare né si abbandonò alla disperazione, poiché aveva l'esperienza del combattimento. Si riprese. Col cuore affranto ed umiliato versò lacrime molto amare (Mt 26,75). A questa vista il nemico, gli occhi brucianti come fiamme vivissime, arretrò immediatamente e fuggì lontano mandando forti grida.
</p>

<p>
<u>EVANGELIZO-21</u> / Sant'Ambrogio (ca 340-397) vescovo di Milano e dottore della Chiesa / Commento al vangelo di Luca, 10, 89; SC 52, 186 / «Non canterà il gallo, prima che tu non mi abbia rinnegato tre volte» / Pietro ha rinnegato una prima volta e non ha pianto, perché il Signore non l’aveva guardato. Ha rinnegato una seconda volta, e non ha pianto, perché il Signore ancora non l’aveva guardato. Ha rinnegato una terza volta, Gesù l’ha guardato, ed egli ha pianto amaramente (Lc 22,62). Guardaci, Signore, perché sappiamo piangere il nostro peccato. Questo ci mostra che anche la caduta dei santi può esserci utile. Il rinnegamento di Pietro non mi ha fatto torto; al contrario, al suo pentimento, ho guadagnato: ho imparato a diffidare  di una cerchia infedele (...) / Pietro ha dunque pianto, e amaramente; ha pianto per giungere a lavare la sua colpa con le sue lacrime. Anche voi, se volete ottenere il perdono, cancellate la vostra colpa con le lacrime; allo stesso momento, all’istante, Cristo vi guarda. Se vi succede qualche caduta, egli, testimone presente alla vostra vita segreta, vi guarda per farvi ricordare e confessare il vostro errore. Fate allora come Pietro che disse altrove tre volte: “Signore, sai che ti voglio bene” (Gv 21,15). Ha rinnegato tre volte, anche tre volte confessa; ma ha rinnegato nella notte, e confessa in piena luce. Tutto questo è stato scritto per farvi capire che nessuno deve gloriarsi. Se Pietro è caduto lui che aveva detto: “Anche se tutti si scandalizzassero di te, io non mi scandalizzerò mai” (Mt 26,3), chi potrebbe contare su se stesso?... Da dove ti richiamerò, Pietro, per insegnarmi i tuoi pensieri quando piangevi? Dal cielo dove già hai preso posto tra il coro degli angeli? o ancora dal sepolcro? La morte infatti, della quale il Signore è risuscitato, neanche a te ripugna. Insegnaci a cosa ti hanno servito le tue lacrime. Ma questo hai insegnato velocemente: essendo caduto infatti prima di piangere, a motivo delle tue lacrime sei stato scelto per condurre gli altri, tu che, prima, non avevi saputo condurre te stesso.
</p>

<p>
<u>DiBruno1</u> / <br>
Quello che vuoi fare, fallo presto / (Is 49,1-6; Sal 70; Gv 13,21-33.36-38) / Nel Vangelo ci sono verità evidenti e verità nascoste. Sempre dalle verità evidenti, con l’aiuto dello Spirito Santo, vanno colte tutte le verità nascoste nelle parole. Per questo è necessario che sempre si chieda allo Spirito del Signore che sia Lui la nostra sapienza, conoscenza, scienza, intelletto, timore del Signore, sia perché non trasformiamo le verità evidenti in falsità e sia perché possiamo mettere nella luce più pura le verità nascoste che sono la vera ossatura della rivelazione. Tutta la Scrittura porta in sé un mistero di cui una parte è visibile e l’altra invisibile. Lo Spirito Santo ci aiuta a vedere bene, secondo luce piena, la verità visibile. Dalla verità visibile osservata e colta nella sua verità, sempre Lui dovrà condurci a cogliere il mistero invisibile e porlo in piena luce. Nessuno speri di cogliere il mistero invisibile se danneggia, altera, dichiara nullo, trasforma, cambia il mistero visibile. Chi, ad esempio, dice che l’inferno non esiste, mentre esso è mistero visibile, evidente, chiaro in tutta la Rivelazione, diviene incapace di mettere in luce ogni altro mistero sia visibile che invisibile. Chi sostiene che Dio è solo purissima misericordia, ma non fedeltà alla sua Parola, fa della Scrittura Santa un ammasso di menzogne e di falsità. Ma se non si è nella purissima luce dello Spirito Santo, come dice Gesù agli scribi e ai farisei del suo tempo, di queste cose ne facciamo molte. Oggi tutta la Scrittura è stata ridotta a menzogna e falsità. Chi è nello Spirito Santo? Solo chi dimora nella Legge del Signore, nella Parola di Cristo, nella retta moralità. Peccato e Spirito Santo mai potranno vivere nello stesso cuore. O il cuore lo si dona allo Spirito, donandolo all’obbedienza alla Parola, o lo si dona a Satana, donando al peccato e alla trasgressione della Legge del Signore. / Dette queste cose, Gesù fu profondamente turbato e dichiarò: «In verità, in verità io vi dico: uno di voi mi tradirà». I discepoli si guardavano l’un l’altro, non sapendo bene di chi parlasse. Ora uno dei discepoli, quello che Gesù amava, si trovava a tavola al fianco di Gesù. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Gesù, gli disse: «Signore, chi è?». Rispose Gesù: «È colui per il quale intingerò il boccone e glielo darò». E, intinto il boccone, lo prese e lo diede a Giuda, figlio di Simone Iscariota. Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto». Nessuno dei commensali capì perché gli avesse detto questo; alcuni infatti pensavano che, poiché Giuda teneva la cassa, Gesù gli avesse detto: «Compra quello che ci occorre per la festa», oppure che dovesse dare qualche cosa ai poveri. Egli, preso il boccone, subito uscì. Ed era notte. Quando fu uscito, Gesù disse: «Ora il Figlio dell’uomo è stato glorificato, e Dio è stato glorificato in lui. Se Dio è stato glorificato in lui, anche Dio lo glorificherà da parte sua e lo glorificherà subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire. Simon Pietro gli disse: «Signore, dove vai?». Gli rispose Gesù: «Dove io vado, tu per ora non puoi seguirmi; mi seguirai più tardi». Pietro disse: «Signore, perché non posso seguirti ora? Darò la mia vita per te!». Rispose Gesù: «Darai la tua vita per me? In verità, in verità io ti dico: non canterà il gallo, prima che tu non m’abbia rinnegato tre volte. / Gesù ha dato il suo cuore all’obbedienza alla volontà del Padre. Giuda ha dato il suo cuore a Satana. Gesù deve vivere la Legge del Padre. Giuda la legge di Satana. Tra le due Leggi non può esserci comunione, accordo, dialogo. Giuda si può solo convertire alla volontà di Dio, ma per questo dovrà abbandonare peccato, vizio, concupiscenza, adorazione del denaro. Ecco il mistero nascosto di Gesù e di Giuda. Dice Gesù a Giuda: il tuo tradimento mai potrà impedire che io obbedisca al Padre. Anche se so che tu questa notte mi tradirai, io dovrò obbedire solo alla Legge del Padre e farò ciò che il Padre mi comanderà per mezzo del suo Santo Spirito. Per cui puoi anche obbedire alla tua Legge di peccato e di morte. Anzi puoi farlo presto, al più presto. Io camminerò per la mia strada. Osserverò la mia Legge. Se i discepoli di Gesù portassero la loro vita in questo mistero, avrebbero una visione nuova della loro vocazione e missione. Invece quasi sempre si vive di contrasto. Si vorrebbe che il peccato non vivesse la legge del peccato. Tu, cristiano, vivi la tua Legge. Lascia che il peccato viva la sua. / Madre di Dio, Angeli, Santi, aiutateci a comprendere il grande mistero della nostra vita.
</p>

<p>
<u>DiBruno2</u> / <br>
Quello che vuoi fare, fallo presto (Gv 13,21-33.36-38) / Gesù vive nella piena conoscenza di ogni Parola scritta per Lui dal Padre. Nella luce, sapienza, intelligenza, scienza dello Spirito Santo la conosce, e nella sua fortezza obbedisce ad essa. Lui cammina nella storia sempre attratto dalla luce dello Spirito di Dio che splende su di Lui più che il sole sulle nostra terra. Lui è ben oltre quanto insegna la sapienza sulla rivelazione. Lui è sempre in dialogo con il Padre nello Spirito Santo: “Quale uomo può conoscere il volere di Dio? Chi può immaginare che cosa vuole il Signore? I ragionamenti dei mortali sono timidi e incerte le nostre riflessioni, perché un corpo corruttibile appesantisce l’anima e la tenda d’argilla opprime una mente piena di preoccupazioni. A stento immaginiamo le cose della terra, scopriamo con fatica quelle a portata di mano; ma chi ha investigato le cose del cielo? Chi avrebbe conosciuto il tuo volere, se tu non gli avessi dato la sapienza e dall’alto non gli avessi inviato il tuo santo spirito? Così vennero raddrizzati i sentieri di chi è sulla terra; gli uomini furono istruiti in ciò che ti è gradito e furono salvati per mezzo della sapienza” (Sap 9,13-18). Nello Spirito del Signore, Gesù sa che la sua ora è venuta. Lui è già pronto per questo. Lo ha rivelato ai Giudei: “Adesso l’anima mia è turbata; che cosa dirò? Padre, salvami da quest’ora? Ma proprio per questo sono giunto a quest’ora! Padre, glorifica il tuo nome». Venne allora una voce dal cielo: «L’ho glorificato e lo glorificherò ancora!»” (Gv 12,27-28). Giuda può camminare sulla via del suo peccato. Lui è parte del peccato del mondo, ma non è tutto il peccato del mondo. Il suo è però un peccato assai triste, perché è peccato di tradimento verso il suo Maestro, il suo Amico, il suo Signore, il suo grande Benefattore. Da Gesù lui era stato eletto per essere suo apostolo, ministro dei suoi misteri, amministratore delle sue ricchezze eterne. Non vi sono sulla terra e nei cieli onore e gloria più grandi. / In quel tempo, [mentre era a mensa con i suoi discepoli,] Gesù fu profondamente turbato e dichiarò: «In verità, in verità io vi dico: uno di voi mi tradirà». I discepoli si guardavano l’un l’altro, non sapendo bene di chi parlasse. Ora uno dei discepoli, quello che Gesù amava, si trovava a tavola al fianco di Gesù. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Gesù, gli disse: «Signore, chi è?». Rispose Gesù: «È colui per il quale intingerò il boccone e glielo darò». E, intinto il boccone, lo prese e lo diede a Giuda, figlio di Simone Iscariota. Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto». Nessuno dei commensali capì perché gli avesse detto questo; alcuni infatti pensavano che, poiché Giuda teneva la cassa, Gesù gli avesse detto: «Compra quello che ci occorre per la festa», oppure che dovesse dare qualche cosa ai poveri. Egli, preso il boccone, subito uscì. Ed era notte. Quando fu uscito, Gesù disse: «Ora il Figlio dell’uomo è stato glorificato, e Dio è stato glorificato in lui. Se Dio è stato glorificato in lui, anche Dio lo glorificherà da parte sua e lo glorificherà subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire». Simon Pietro gli disse: «Signore, dove vai?». Gli rispose Gesù: «Dove io vado, tu per ora non puoi seguirmi; mi seguirai più tardi». Pietro disse: «Signore, perché non posso seguirti ora? Darò la mia vita per te!». Rispose Gesù: «Darai la tua vita per me? In verità, in verità io ti dico: non canterà il gallo, prima che tu non m’abbia rinnegato tre volte». / Perché Gesù dice a Giuda: “Quello che vuoi fare, fallo presto”? Prima di tutto per dimostrargli che Lui non dipende dal suo tradimento. Sa che la sua ora è giunta, e va volontariamente incontro ad essa. Sapendolo, se volesse, potrebbe anche sfuggire. Ma Lui non è venuto per sfuggire, ma per abbracciare la croce e redimere con essa il mondo. Giuda deve sapere che tutto ha fatto per i suoi trenta miseri denari. Mai il suo gesto potrà rivestirsi di nobiltà. Rimane ignobile in eterno. Lui non è né necessario né indispensabile per la sua morte. Questa è oltre il suo tradimento. Oggi il mondo così non pensa. Prima di tutto giustifica Giuda e lo canonizza elevandolo agli onori degli altari, mentre è solo un traditore. In più lo vuole rendere strumento nelle mani di Dio. Lui è strumento, ma nelle mani del diavolo, come strumenti del diavolo sono scribi, farisei, capi dei sacerdoti, anziani del popolo. Satana li ha fuorviati ed essi si sono lasciati fuorviare. Giuda è parte del peccato del mondo, ma non è tutto il peccato. / Madre di Dio, Angeli, Santi, fate che noi mai siamo parte del peccato del mondo.
</p>

<p>
<u>DIBRUNO-21</u> / Allora, dopo il boccone, Satana entrò in lui (Gv 13,21-33.36-38) / Nella passione di Cristo Gesù un posto di rilievo lo occupa Giuda Iscariota. Chi è Giuda per lo Spirito Santo? È un diavolo: “Disse allora Gesù ai Dodici: «Volete andarvene anche voi?». Gli rispose Simon Pietro: «Signore, da chi andremo? Tu hai parole di vita eterna e noi abbiamo creduto e conosciuto che tu sei il Santo di Dio». Gesù riprese: «Non sono forse io che ho scelto voi, i Dodici? Eppure uno di voi è un diavolo!». Parlava di Giuda, figlio di Simone Iscariota: costui infatti stava per tradirlo, ed era uno dei Dodici” (Gv 6,66-71). È anche un ladro: “Allora Giuda Iscariota, uno dei suoi discepoli, che stava per tradirlo, disse: «Perché non si è venduto questo profumo per trecento denari e non si sono dati ai poveri?». Disse questo non perché gli importasse dei poveri, ma perché era un ladro e, siccome teneva la cassa, prendeva quello che vi mettevano dentro” (Gv 12,4-7). Sappiamo che l’attaccamento al denaro è la causa di tutti i mali che sono nel mondo. Giuda va con Cristo, ma non segue Cristo Gesù. I suoi pensieri sono di Satana. Quelli di Cristo Gesù sono del Padre suo. Sono pensieri divini. Giuda è il Figlio della perdizione: “Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo” (Gv 17,12-14). Lui è l’amico che si rivolta contro l’amico: “I miei nemici mi augurano il male: «Quando morirà e perirà il suo nome?». Chi viene a visitarmi dice il falso, il suo cuore cova cattiveria e, uscito fuori, sparla. Tutti insieme, quelli che mi odiano contro di me tramano malefìci, hanno per me pensieri maligni: «Lo ha colpito una malattia infernale; dal letto dove è steso non potrà più rialzarsi». Anche l’amico in cui confidavo, che con me divideva il pane, contro di me alza il suo piede” (Sal 41 (40), 6-10). Giuda è interamente sotto il governo di Satana. Sarà Satana che lo spingerà all’impiccagione, per disperazione. Lui non si è dannato per aver tradito Gesù. Questo è peccato perdonabile. Ma per il peccato contro lo Spirito Santo che è imperdonabile. Il suo peccato è la disperazione della salute. / In quel tempo, [mentre era a mensa con i suoi discepoli,] Gesù fu profondamente turbato e dichiarò: «In verità, in verità io vi dico: uno di voi mi tradirà». I discepoli si guardavano l’un l’altro, non sapendo bene di chi parlasse. Ora uno dei discepoli, quello che Gesù amava, si trovava a tavola al fianco di Gesù. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Gesù, gli disse: «Signore, chi è?». Rispose Gesù: «È colui per il quale intingerò il boccone e glielo darò». E, intinto il boccone, lo prese e lo diede a Giuda, figlio di Simone Iscariota. Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto». Nessuno dei commensali capì perché gli avesse detto questo; alcuni infatti pensavano che, poiché Giuda teneva la cassa, Gesù gli avesse detto: «Compra quello che ci occorre per la festa», oppure che dovesse dare qualche cosa ai poveri. Egli, preso il boccone, subito uscì. Ed era notte. Quando fu uscito, Gesù disse: «Ora il Figlio dell’uomo è stato glorificato, e Dio è stato glorificato in lui. Se Dio è stato glorificato in lui, anche Dio lo glorificherà da parte sua e lo glorificherà subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire». Simon Pietro gli disse: «Signore, dove vai?». Gli rispose Gesù: «Dove io vado, tu per ora non puoi seguirmi; mi seguirai più tardi». Pietro disse: «Signore, perché non posso seguirti ora? Darò la mia vita per te!». Rispose Gesù: «Darai la tua vita per me? In verità, in verità io ti dico: non canterà il gallo, prima che tu non m’abbia rinnegato tre volte». / L’Apostolo Giovanni mette in grande evidenza la luce divina che regna nel Cenacolo con Cristo Gesù e le tenebre che regnano quando Giuda esce dal Cenacolo. Abbandonando Gesù lui è come se si immergesse nelle tenebre dell’inferno. / Madre della Redenzione, Angeli, Santi, fate che dimoriamo nella luce di Cristo Gesù. 
</p>

<p>
<u>SILVESTRINI-21</u> / Uno di voi mi tradirà. L'annuncio del tradimento di uno di loro coglie di sorpresa e getta nello sgomento i Dodici. Cristo svela la personalità del traditore in modo simbolico. Porge a Giuda un pezzo di pane, intinto nel piatto comune: ulteriore gesto di amicizia. Ma Giuda rifiuta l'amicizia, si chiude in se stesso, s'immerge interamente nel tradimento. Nessuno si accorge, tranne coloro a cui viene rivelato, perché ognuno è padrone della sua coscienza, e il Signore ci lascia completamente liberi. Giuda esce immediatamente dal cenacolo; si autoesclude dal gruppo. "Ed era notte - dice l'evangelista - era notte veramente nel cuore di questo discepolo". La vicenda di Gesù si andrà dipanando inesorabilmente verso la morte, ma l'esito è del tutto imprevedibile. Gesù annuncia un viaggio in un luogo inaccessibile ai discepoli e, poco prima l'aveva detto anche ai giudei, sotto il segno di una glorificazione sua e del Padre. Tuttavia tale annuncio era stato una minaccia per i giudei; per i discepoli ha il tono di un tènero e dispiaciuto addio. In questa drammatica situazione Pietro intuisce confusamente che qualcosa di grave sta per accadere, e con il suo solito entusiasmo, è disposto a dare la sua vita per Cristo! Gesù, conoscendo la fragilità umana e la sincerità del suo discepolo, rispose: "Daresti la tua vita per me? Non canterà il gallo, che tu non m'abbia rinnegato tre volte". Pietro non si rende conto, ma anche per lui, quella, sarà una notte di tradimento. Gesù deve patire da solo, in una solitudine che allontana da lui gli amici più cari. E giungerà al termine della sua vita con un esito apparentemente fallimentare. Già si era rassomigliato al chicco di grano che cade in terra e muore per portare molto frutto. Posiamo anche noi il capo sul suo petto, per coglierne i battiti e i fremiti di fronte ai non sempre riconosciuti nostri tradimenti. Ma non per questo, ci lascia soli. Ci ama e ci attende. La nostra fiducia in lui sia come la sua nella fedeltà e nell'amore del Padre.
</p>

<p>
<u>LOYOLA1</u> / <br>
La gloria di Gesù si realizza pienamente nell’obbedienza alla sua missione nel nostro mondo: amare fino alla fine. Un’obbedienza libera e attiva, non subìta e difensiva; un’obbedienza, un farsi carico aperto ad un “per…” così grande che solo l’amore può portare. Qui obbedienza è libertà, la più alta forma di libertà – e questa libertà è giocata nell’amore, si mette in gioco per amore. Tre personaggi circondano Gesù: il traditore, il discepolo che Gesù ama, il rinnegatore. E Gesù li ama tutti e tre, la sua obbedienza-libertà-amore tocca tutti e tre. Il traditore fa di Gesù un tradito. E Gesù accetta il tradimento non perché gli piaccia ma perché desidera trasformarlo: attraverso il tradimento che sembra annientarlo, Gesù in realtà si dona a tutti i tradìti della storia. Il discepolo amato fa di Gesù un amante. E Gesù si fa vicino a noi che sentiamo il bisogno che qualcuno ci metta il capo sul petto e ci chieda il nostro “segreto”, la parte più ferita di noi, o quella più splendente di gioia. Il rinnegatore fa di Gesù un rinnegato, abbandonato ed emarginato. E Gesù si fa vicino a noi disillusi, che siamo partiti in quarta, con grandi entusiasmi e che ci siamo schiantati al secondo palo della corsa della vita. La gloria di Gesù, che è anche la gloria di Dio Padre, è amare, accompagnare, salvare, promuovere ogni uomo e ogni donna, fino alla fine, fino al costo della vita e della propria dignità. Di notte, quando nulla è chiaro, quando tutto è confuso, quando tutti vorremmo essere sotto un tetto e protetti da tutto: chi attraverserà la notte con noi? Il tradimento. Ho tradito? Sono stato tradito? L’intimità. Sento il bisogno di un’intimità solida, che sa rischiare per l’altro? Il rinnegamento. Quali sono le mie disillusioni di questo periodo? (Andrea Piccolo SJ)
</p>

<p>
<u>LOYOLA2</u> / <br>
Oggi contempliamo l’ultima cena – quel banchetto tra amici, ormai diventati famiglia, che hanno condiviso anni sorprendenti, meravigliosi: per tre anni hanno fatto l’esperienza di uscire delle loro case e delle loro convinzioni. Forse questi anni passati accanto a un uomo letteralmente disarmante ha fatto uscire il meglio di loro, ma ha anche messo in luce le loro fragilità e incoerenze… È ora di fare i conti, a porte chiuse, durante questa cena intima. È un banchetto triste, i commensali sono nervosi e pensierosi. Forse un po’ come noi, confinati oggi con i nostri cari, con i coinquilini o da soli. Siamo incerti su cosa pensare, cosa sentire, siamo pieni di benevolenze e subito dopo pieni di rancori, di mancanza di fede. La parole “tradire”, in effetti, vuol dire “ingannare con perfidia, mancare di fede” e viene dalla parola latina “tradere”, che significa “trasmettere, confidare”. Sicuramente Giuda non è l’unico a mancare di lealtà in questa storia… ma qual è il punto di rottura che porta alla distruzione del legame di amore e fedeltà che è stato creato con Gesù? In che momento il cuore si colma di tenebre per sempre? Potremmo cercare e trovare risposte, ma è Dio che porta in ogni caso l’ultima parola, glorificando suo figlio e trasformando ogni peccato in occasione di salvezza e di risurrezione, perché in ogni notte e in ogni morte Gesù ci ricorda il fine e la fine di questa storia d’amore, che avverrà tra qualche giorno. / A quale personaggio del racconto mi sento vicino? Cosa significano per me lealtà e tradimento? Cosa c’è nel mio cuore, oggi? (Virginie Kubler)
</p>

<p>
<u>LOYOLA-21</u> / Le nostre relazioni umani sono fragili e, a volte, fallaci. L’amicizia, l’amore sono promesse di felicità non sempre realizzate. Finito l’incanto iniziale, può subentrare la stanchezza, la noia. A volte, persino l’invidia e il tradimento. Il Signore vive questo fallimento nella sua stessa carne e condivide con noi il dolore che ne deriva. Il Signore è turbato! Consapevole dei tradimenti che lo attenderanno, lascia che si consumino. Non perché li desideri, tanto meno perché indifferente. Semplicemente perché l’Amore lascia libero l’altro, anche quando sbaglia. Anche quando questo sbaglio costa caro. Giuda lo venderà per denaro. Pietro lo rinnegherà per timore. Eppure, proprio in queste circostanze, si manifesterà la gloria di Dio. Nelle ferite inferte e subite si insinuerà una luce. La luce di chi perdonerà e sarà perdonato. La luce di chi, asciugandosi le lacrime dal volto, crederà ancora una volta che la Vita è donarsi e accogliere. Anche quando la mano tesa può mutarsi in un pugno chiuso. Persino quando il corpo è attraversato da chiodi che uccidono, lo Spirito può ancora affidarsi al Padre e scegliere di credere nella relazione. E proprio quel corpo straziato, diventerà fonte di vita e di Bellezza. Allo stesso modo, le macerie delle nostre delusioni, se attraversate dalla Sua grazia, possono essere solide fondamenta da cui ripartire. È il mistero della Pasqua! / In quali occasioni hai tradito? Quando invece ti hanno tradito? Come hai affrontato queste situazioni? In che modo il Signore è entrato in questi momenti di fallimento? (Maria Pia S.)
</p>

<p>
<u>LettureBose</u> / Condivideva i sentimenti della nostra debolezza / Gesù, sapendo che era ormai giunto il tempo in cui doveva compiersi la sua gloriosa passione, disse: La mia anima è triste fino alla morte (Mt 26,38), e ancora: Padre, se è possibile, passi da me questo calice (Mt 26,39). Con queste parole che manifestano una certa paura, condivideva i sentimenti della nostra debolezza e con ciò li curava e sottomettendosi a essi eliminava il timore del castigo. Il Signore tremava in noi con la nostra paura, aveva assunto la nostra debolezza, l'aveva indossata per rivestire la nostra instabilità con la solidità della sua forza ... A lui potevano prestare servizio più di dodicimila legioni angeliche (Mt 26,53) per sterminare i suoi persecutori, ma preferì far sua la nostra paura piuttosto che fare ricorso alla sua potenza. Il beatissimo apostolo Pietro fu il primo a sperimentare quanto il Signore abbia giovato a tutti i credenti con questa umiltà; egli pur essendo rimasto così turbato dall'incombente tempesta di crudeltà, con rapido mutamento si riprese e, lasciandosi curare dall'esempio del Signore, tornò come membro tremante alla stabilità del suo capo [il Cristo]. Il servo, infatti, non avrebbe potuto essere più grande del suo padrone e il discepolo del suo maestro (Gv 15,20); Pietro, cioè, non avrebbe potuto vincere la paura dell'umana fragilità se il vincitore della paura [il Signore] non avesse temuto. Il Signore, dunque, guardò Pietro e in mezzo alle calunnie dei sacerdoti, la falsità dei testimoni, le ingiurie di quelli che lo percuotevano e gli sputavano addosso, incontrò il discepolo turbato con quegli occhi con i quali aveva previsto che questi sarebbe stato turbato (Lc 22,61). In lui entrò allora lo sguardo della verità, lì dove il cuore doveva essere corretto, quasi come se vi risuonasse la voce del Signore e dicesse: "Pietro, dove vai? Perché ti ritrai pensando a te? Volgiti a me, confida in me, segui me. Questo è il tempo della mia passione, non è ancora l'ora del tuo supplizio. Perché temi ciò che anche tu supererai? Non ti lasciar confondere dalla debolezza che ho fatto mia. Io ho tremato del tuo tremore, tu sta' saldo della mia saldezza". (Leone Magno, Discorsi 41,4-5) 
</p>

<p>
<u>FEGF1</u> / Le lacrime di Pietro, di Sant’Ambrogio nel quarto secolo / Fratelli, convertiamoci: stiamo attenti che non avvengano, per nostra rovina, litigi fra di noi riguardo ai primi posti. Se gli apostoli hanno litigato (Lc 22,24), non è certo per offrirci una scusa; è un invito a stare attenti. Certamente, Pietro si è convertito il giorno in cui ha risposto alla prima chiamata del Maestro. Ma chi può dire della propria conversione, che è stata compiuta in una volta sola? Il Signore ci ha dato l’esempio. Avevamo bisogno di tutto; lui, pur non avendo bisogno di nessuno, si mostra maestro in umiltà, mettendosi al servizio dei suoi discepoli… Quanto a Pietro, certamente pronto nello spirito ma ancora debole nelle disposizioni del corpo (Mt 26,41), venne avvertito che stava per rinnegare il Signore. La Passione del Signore trova degli imitatori ma non dei pari. Per cui non rimproverò a Pietro di aver rinnegato il Signore; mi congratulo piuttosto con lui per il fatto di aver pianto. Rinnegare dipende dalla nostra comune condizione; il piangere è segno di virtù, di forza interiore… Eppure se anche noi lo scusiamo, lui non si è scusato… Ha preferito accusare in prima persona il suo peccato e giustificarlo con una confessione, piuttosto che aggravare la sua situazione negando. E ha pianto… Leggo che ha pianto, non leggo che si sia scusato. Quello che non si può difendere, può essere lavato; le lacrime possono lavare le mancanze che ci si vergogna di confessare ad alta voce… Le lacrime dicono la colpa senza tremare…; le lacrime non chiedono il perdono eppure lo ottengono… Buone lacrime che lavano la colpa! Per questo piangono quelli che sono guardati da Gesù. Pietro ha rinnegato una prima volta e non ha pianto perché il Signore non lo aveva guardato. Ha rinnegato una seconda volta e non ha pianto perché il Signore non lo aveva ancora guardato. Ha rinnegato una terza volta; Gesù l’ha guardato e lui ha pianto amaramente. Guardaci, Signore Gesù, perché sappiamo piangere i nostri peccati.
</p>

<p>
<u>FEGF2</u> / Il Signore si è caricato delle nostre sofferenze, di San Leone Magno nel quinto secolo / Il Signore si è rivestito della nostra debolezza per coprire la nostra incostanza con la fermezza della sua fortezza. Era venuto dal cielo in questo mondo come un mercante ricco e benevolo e, mediante un mirabile scambio, aveva concluso un affare: preso quello che era nostro, ci concedeva ciò che era suo; in cambio di quello che faceva la nostra vergogna, donava l’onore, in cambio dei dolori la guarigione, in cambio della morte la vita... Il santo apostolo Pietro ha fatto per primo l’esperienza di quanto tale umiltà sia stata proficua per tutti i credenti. Scosso dalla violenta tempesta del suo turbamento, si è ripreso con un brusco cambiamento, e ha ritrovato la sua fortezza. Aveva trovato il rimedio nell’esempio del Signore... Il servo infatti “non è da più del suo padrone, né un discepolo da più del maestro” (Mt 10,24), e non avrebbe potuto vincere il tremore della sua fragilità umana se lo stesso vincitore della morte non avesse prima tremato. Il Signore dunque ha guardato Pietro (Lc 22,61); in mezzo alle calunnie dei sacerdoti, alle menzogne dei testimoni, alle ingiurie di coloro che lo percuotevano e lo beffeggiavano, ha incontrato il suo discepolo, con quegli occhi che vedevano in anticipo il turbamento che lo avrebbe sconvolto. La Verità l’ha penetrato con il suo sguardo proprio quando il suo cuore aveva bisogno di venire guarito. Era come se la voce del Signore si fosse fatta udire per dirgli: “Dove vai, Pietro? Perché rientrare in te stesso? Torna a me, fidati di me e seguimi. Questo tempo è quello della mia Passione, non è ancora giunta l’ora del tuo supplizio. Perché temere ora? Anche tu vincerai. Non lasciarti sconcertare dalla debolezza che ho assunto. A causa di quello che ho preso da te, io ho tremato; ma tu, sii senza timore, a motivo di quello che ricevi da me.
</p>

<p>
<u>LuigiMariaEpicoco</u> / Abisso di tenebra / «In verità, in verità io vi dico: uno di voi mi tradirà». Quando eravamo piccoli e andavamo al catechismo, nessuno voleva mai fare Giuda. E forse perché nessuno voleva trovarsi nell’imbarazzo di questa domanda. Tutti sapevamo chi era il colpevole, ma anche se lo sapevamo si creava in noi la paura che alla fine sarebbe stato chiaro davanti agli occhi di tutti che il colpevole era ognuno di noi. Credo che solo così si giustifica l’eccessiva curiosità dei discepoli di volerne scoprire il nome. E pur di saperlo sono disposti anche a giocarsi la carta del prediletto: “Ora uno dei discepoli, quello che Gesù amava, si trovava a tavola al fianco di Gesù. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Gesù, gli disse: «Signore, chi è?». Rispose Gesù: «È colui per il quale intingerò il boccone e glielo darò»”. Se dovessimo fermarci solo alla semplice gestualità del racconto, dovremmo dire che Gesù indica il traditore con un gesto chiaro che è quello di dargli personalmente un boccone. Sacramentalmente dovremmo dire che Gesù gli pone chiaramente un gesto d’intimità, ma invece di essere per lui salvezza, questa intimità diventa in lui abisso di tenebra: “E, intinto il boccone, lo prese e lo diede a Giuda, figlio di Simone Iscariòta. Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto»”. Troppo spesso ci sentiamo al sicuro semplicemente perché conserviamo una pratica cristiana vissuta più come amuleto che come redenzione. Pensiamo che siccome prendiamo l’eucarestia ogni giorno o diciamo delle preghiere questo ci terrà certamente al sicuro e dalla parte giusta. Il diavolo non è spaventato dai sacramenti, specie quando vengono presi senza che la persona decida seriamente di convertirsi. Anzi, paradossalmente accostarsi ai sacramenti senza desiderare davvero una conversione, non solo non ci tiene al sicuro ma ci fa “mangiare e bere la nostra condanna” dirà San Paolo.
</p>

<p>
<u>MichaelDavideSemeraro</u> / Convertire... presto / La Parola di Dio che accompagna la nostra corsa verso la Pasqua del Signore ci chiede di maturare nel nostro rapporto con il tempo perché sia il più possibile uno spazio di compimento e non di inutili tergiversazioni. Le parole che il Signore Gesù rivolge a Giuda durante la cena pasquale sono una vera e propria «spada affilata» (Is 49,2) che trafigge il cuore: «Quello che vuoi fare, fallo presto» (Gv 13,27). Non è molto diverso ciò che il Signore dice a Simon Pietro cercando di rettificare la sua stessa domanda: «Signore, perché non posso seguirti ora?» (13,37). Due discepoli, ciascuno a loro modo, ci mettono di fronte alla sfida di essere discepoli a nostra volta in modo efficace. Sembra che per il Maestro la cosa più importante è quella di condurci in modo sereno e deciso nella verità di noi stessi senza permetterci assolutamente di continuare a barare con il nostro cuore. Mentre la Pasqua si avvicina con il suo carico di rivelazione e di oppressione, il Signore desidera che tutto sia chiaro per tutti: «In verità io vi dico: uno di voi mi tradirà» (Gv 13,21). Anche se può meravigliarci fino a turbare il nostro cuore, è proprio in questo dinamismo di dichiarazione senza tergiversazioni che si compie nel Signore Gesù quanto era stato profetizzato da Isaia: «Io ti renderò luce delle nazioni, perché porti la mia salvezza fino all’estremità della terra» (Is 49,6). Ciò che Simeone aveva profetizzato nella cornice del Tempio prendendo tra le braccia il bambino Gesù, è compiuto dal Signore nella penombra pasquale del Cenacolo. Il primo passo di ogni autentica esperienza di salvezza passa attraverso la dichiarazione di ciò che sta avvenendo dentro e fuori di noi. Giovanni non fa alcun mistero del fatto che il cuore di Cristo sia «turbato» (Gv 13,21), eppure il turbamento non induce Gesù a nascondere a se stesso e ai suoi discepoli il dramma già in atto del tradimento, ma a dichiararlo perché possa aprirsi un percorso possibile di salvezza, legato sempre e ineluttabilmente all’esercizio della libertà. Le parole del servo del Signore avranno certamente interrogato Gesù: «Invano ho faticato, per nulla e invano ho consumato le mie forze». Ma se questa sensazione è assolutamente probabile, è ancora più certo che il Signore Gesù abbia fatto sua la continuazione di quello che possiamo definire una sorta di “stream of consciousness” di chi vive fino in fondo il dramma della fedeltà al proprio cuore: «Ma, certo, il mio diritto è presso il Signore, la mia ricompensa presso il mio Dio» (Is 49,4). Ciò che rende saldo il cuore di Cristo davanti alla sua stessa passione è un senso di radicamento assoluto nella relazione con il Padre. Per questo dopo, e solo dopo, che Giuda «fu uscito», Gesù sembra poter dichiarare solennemente: «Ora il Figlio dell’uomo è stato glorificato, e Dio è stato glorificato in lui» (Gv 13,31). Nell’amore non c’è nessun rimando possibile ed è impensabile tergiversare. La «freccia appuntita» riposta nella «faretra» (Is 49,2) è quella che verrà scoccata nel momento dell’offerta pasquale di Cristo sulla croce, in cui il suo cuore sarà trafitto perché il nostro cuore si lasci trafiggere e interrogare in verità. La progressione nella sofferenza in cui la lettura dei carmi del servo, ci introduce è un invito a progredire nell’amore che non ammette né ritardi né dilazioni, ma è sempre e solo «Ora» (Gv 13,31).
</p>

<p>
<u>RobertoPasolini</u> / In verità / Nella debolezza di Giuda che tradisce e nella presunzione di Pietro che rinnega, contempliamo oggi quella porzione — debole e caparbia — della nostra umanità che non può entrare in alleanza con Dio se prima non è raggiunta e salvata dalla fedeltà del suo amore. Dopo tanto cammino e condivisione di vita, Gesù è ben consapevole della fragilità dei suoi amici. Dentro di lui si mescolano sentimenti contrapposti che già Isaia indicava presenti nel cuore del servo di Dio: «(Il Signore) mi ha detto: “Mio servo tu sei, Israele, sul quale manifesterò la mia gloria”. Io ho risposto: “Invano ho faticato, per nulla e invano ho consumato le mie forze” (Is 49,4). Attraverso l’avverbio “invano” il testo ebraico non vuole affermare che il servo sta sperimentando una fatica “inutile” e che tutto il suo percorso di amore e di dedizione alla sorte del popolo è votato a sterilità. Lo sfogo del servo del Signore rivela che, a un certo punto, l’efficacia di quanto egli sta sperimentando non può che sfuggire a qualsiasi controllo e misurazione. Il servo annunciato dal profeta Isaia diventa così prefigurazione del Signore Gesù, nel momento in cui la sua missione di salvezza è costretta a rinunciare al totale controllo degli esiti e dei risultati. Di fronte al gregge spaventato dei suoi discepoli, il Maestro comprende che è giunta l’ora in cui il profumo dell’amore di Dio ha bisogno di irradiare la sua invincibile forza fino ai confini estremi della vita e della morte: «Io ti renderò luce delle nazioni, perché tu porti la mia salvezza fino all’estremità della terra» (Is 49,6). Davanti a questa espansione luminosa ci sono però due persone che non riescono ad accogliere la gratuità del dono di Dio. Gesù se ne accorge e denuncia l’inciampo presente nel cuore di Giuda con un gesto finissimo, con il quale trasforma l’ormai deciso tradimento in volontaria consegna: «E, intinto il boccone, lo prese e lo diede a Giuda, figlio di Simone Iscariòta. Allora, dopo il boccone, Satana entrò in lui. Gli disse dunque Gesù: “Quello che vuoi fare, fallo presto” (Gv 13,26-27). Giuda resta libero di compiere quanto il suo cuore non è stato capace di respingere e mortificare. Tuttavia nella sua «notte» (13,30) il Signore pone un boccone di misericordia che, se non può essere accolto, non può nemmeno essere contestato e rifiutato nella sua libertà di donazione. Oltre la situazione di Giuda, c’è poi quella di Pietro, prigioniero della sua volontà di potenza, convinto di poter e — peggio ancora — di dover dare la vita per il Maestro. Gesù non risparmia neanche a lui un’asciutta e definitiva parola di salvezza: «Darai la tua vita per me? In verità, in verità ti dico: non canterà il gallo, prima che tu non mi abbia rinnegato tre volte» (Gv 13,38). Se in Giuda vediamo il “male” da cui è necessario essere salvati, in Pietro possiamo riconoscere il “bene” da cui il Signore intende salvarci. Il primo e l’ultimo dei discepoli rappresentano la nostra umanità che inciampa davanti al gratuito effondersi della carità di Dio, un regalo che non possiamo né negare (Giuda) né conquistare (Pietro), ma che dobbiamo imparare a ricevere continuamente e gratuitamente. Questa è la verità della Pasqua: la fragilità dei nostri sentimenti e la presunzione delle nostre intenzioni non sono il luogo in cui le promesse di Dio vengono smentite. Sono semmai le circostanze in cui possiamo imparare a rinunciare a misurare coi nostri occhi il mistero della nostra esistenza, per lasciarci guardare e guidare da colui che fin «dal seno materno» (Is 49,5) desidera essere la nostra «dimora sempre accessibile» (salmo responsoriale).
</p>

<p>
<u>HomilyVoice-21</u> / PRIMA LETTURA «Invano ho faticato, per nulla e invano ho consumato le mie forze. Ma, certo, il mio diritto è presso il Signore, la mia ricompensa presso il mio Dio». «È troppo poco che tu sia mio servo per restaurare le tribù di Giacobbe e ricondurre i superstiti d’Israele. Io ti renderò luce delle nazioni, perché porti la mia salvezza fino all’estremità della terra». Se guardiamo la storia di Cristo Gesù – così come è finita e si è consumata sulla croce – con gli occhi della carne, siamo portati a confessare che veramente Lui invano ha faticato e invano ha consumato le sue forze. L’Apostolo Paolo rivela nella sua Prima Lettera ai Corinzi che Cristo Gesù Crocifisso è scandalo per i Giudei e stoltezza per i Greci. Se invece la guardiano con gli occhi della fede, illuminati dalla sapienza, intelligenza, scienza dello Spirito Santo, dobbiamo confessare ciò che Cristo Gesù Crocifisso confessa: “Ma, certo, il mio diritto è presso il Signore, la mia ricompensa presso il mio Dio”. La profezia, quando annuncia la vita di Cristo Gesù Crocifisso, sempre termina con questo sguardo purissimo di fede e di luce nello Spirito Santo: “Tu mi hai risposto! Annuncerò il tuo nome ai miei fratelli, ti loderò in mezzo all’assemblea. Ma io vivrò per lui, lo servirà la mia discendenza. Si parlerà del Signore alla generazione che viene; annunceranno la sua giustizia; al popolo che nascerà diranno: «Ecco l’opera del Signore!” (Sal 22,1-32). Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 53,11-12). Ecco ancora cosa farà il Signore dopo il suo intimo tormento: «È troppo poco che tu sia mio servo per restaurare le tribù di Giacobbe e ricondurre i superstiti d’Israele. Io ti renderò luce delle nazioni, perché porti la mia salvezza fino all’estremità della terra». Questa verità così è rivelata dall’Apostolo Paolo. Prima viene l’annientamento totale: “Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Poi viene il grande innalzamento: “Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre” (Fil 2,6-11). Se uno guarda Gesù solo con gli occhi della carne, il fine della sua vita attesta un totale fallimento. Umanamente parlando Lui ha lavorato invano. Se invece si guarda la sua vita con gli occhi della fede, sempre illuminata e confortata dalla verità dello Spirito Santo, allora dobbiamo confessare che il fallimento è solo apparente. Il fallimento era la scala per giungere fino al trono del Padre per essere da Lui innalzato a Redentore, Salvatore, Re e Signore dell’Universo, Giudice dei vivi e dei morti. Ecco il momento di questa solenne incoronazione: Un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo: «Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra». E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce: «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano: «A Colui che siede sul trono e all’Agnello lode, onore, gloria e potenza, nei secoli dei secoli» (Ap 5,1-13). L’annientamento è sulla croce. L’esaltazione è nei cieli. La croce è la via perché Cristo doni tutto se stesso al Padre. LEGGIAMO Is 49,1-6 Ascoltatemi, o isole, udite attentamente, nazioni lontane; il Signore dal seno materno mi ha chiamato, fino dal grembo di mia madre ha pronunciato il mio nome. Ha reso la mia bocca come spada affilata, mi ha nascosto all’ombra della sua mano, mi ha reso freccia appuntita, mi ha riposto nella sua faretra. Mi ha detto: «Mio servo tu sei, Israele, sul quale manifesterò la mia gloria». Io ho risposto: «Invano ho faticato, per nulla e invano ho consumato le mie forze. Ma, certo, il mio diritto è presso il Signore, la mia ricompensa presso il mio Dio». Ora ha parlato il Signore, che mi ha plasmato suo servo dal seno materno per ricondurre a lui Giacobbe e a lui riunire Israele – poiché ero stato onorato dal Signore e Dio era stato la mia forza – e ha detto: «È troppo poco che tu sia mio servo per restaurare le tribù di Giacobbe e ricondurre i superstiti d’Israele. Io ti renderò luce delle nazioni, perché porti la mia salvezza fino all’estremità della terra». Oggi dalla nostra fede abbiamo tolto ogni relazione con il Padre e il Figlio e lo Spirito Santo. Tutto il mistero della fede è stato ridotto ad una blanda morale nella quale tutto viene giustificato in nome dell’amore. Sembra che l’antico adagio: “Credi firmiter et pecca fortiter”, sia stato modificato in : “Ama firmiter et pecca fortiter”. I Farisei dicendo: “Korbàn”, permettevano la violazione dei Comandamenti del Signore. Noi abbiamo cambiato la parola “Korbàn” nella parola “Amore”. Purché diciamo questo è “amore”, possiamo trasgredire ogni comandamento della Legge. Possiamo odiare, ma è amore. Dire ogni calunnia, ma è amore. Commettere adulterio, ma è amore. Praticare l’omosessualità, ma anche questo è amore. Perché siamo giunti a questo? Perché guardando la nostra missione come purissima obbedienza a Dio, dinanzi alla croce che è perennemente davanti ai nostri occhi, giudichiamo la nostra vita un fallimento. Non avendo la fede di Cristo Gesù, abbandoniamo la pastorale dell’annientamento e ci consegniamo alla pastorale del successo, della gloria terrena, della mondanità, della giustificazione del peccato. Ignoriamo che il successo presso gli uomini è insuccesso presso Dio. Mentre l’insuccesso presso gli uomini per obbedire al Padre celeste, si trasforma in un successo eterno, divino e si raccolgono molti frutti di salvezza e di redenzione. Ad ognuno sarà dato ciò che avrà scelto. 30 MARZO – MERCOLEDÌ SANTO [B] «È colui per il quale intingerò il boccone e glielo darò». Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto». Egli, preso il boccone, subito uscì. Ed era notte. Siamo nel Cenacolo. Gesù ha già lavato i piedi ai suoi Apostoli, ha dato loro il comandamento dell’amore e poi, citando il Salmo 41,10, ha detto in modo velato che in mezzo ad essi vi è un traditore: Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi. In verità, in verità io vi dico: un servo non è più grande del suo padrone, né un inviato è più grande di chi lo ha mandato. Sapendo queste cose, siete beati se le mettete in pratica. Non parlo di tutti voi; io conosco quelli che ho scelto, ma deve compiersi la Scrittura: Colui che mangia il mio pane ha alzato contro di me il suo calcagno. Ve lo dico fin d’ora, prima che accada, perché, quando sarà avvenuto, crediate che Io Sono. Dopo aver parlato del traditore in modo velato, ne parla in modo chiaro: «In verità, in verità io vi dico: uno di voi mi tradirà». I discepoli non sanno chi è colui che tradisce Gesù e si guardano l’un l’altro. Pietro vuole conoscere il nome, lo chiede a Giovanni. Giovanni che era vicino a Gesù, si china su petto di Lui e gli chiede: “Signore chi è?”. Gesù non gli svela il nome. Glielo manifesta con un gesto di grande comunione: «È colui per il quale intingerò il boccone e glielo darò». Gesù risponde al traditore con un altissimo gesto di amore. Lo rende partecipe del suo stesso pane. Il pane che mangia Gesù è dato al traditore perché lo mangi. Ma ahimè! Il pane dell’amore, entrando nel cuore perverso di Giuda, non porta con sé il pane che è Cristo Gesù e il suo amore. Porta invece Satana e il suo odio contro il Signore. Infatti, mangiando il boccone è come se avesse mangiato Satana. È come se si fosse “comunicato” con Satana. Invitato da Gesù a fare presto ciò che lui aveva deciso di fare, Giuda lascia il Cenacolo, lascia la luce, si immerge nelle tenebre. Fuori è notte. Cristo Gesù è la luce. Satana è le tenebre. Cristo Gesù è l’amore. Satana è l’odio. Cristo Gesù è dono di salvezza. Satana è il principe di ogni perdizione. Dove c’è Cristo lì c’è Dio, il vero Dio. Dove Cristo non c’è, neanche il vero Dio c’è. Dove non c’è Cristo, è sempre notte. La comunione con Cristo o viene vissuta con cuore puro, libero da ogni cattiveria o perversità, oppure essa si trasformerà sempre in “comunione con Satana”. Fisicamente si mangia il pane di Cristo, ma spiritualmente si mangia Satana. Questa verità non è mia, è dell’Apostolo Paolo: Ciascuno, dunque, esamini se stesso e poi mangi del pane e beva dal calice; perché chi mangia e beve senza riconoscere il corpo del Signore, mangia e beve la propria condanna (1Cor 11,28-29). L’Apostolo Giovanni va ancora oltre: “Chi mangia indegnamente il corpo del Signore, mangia Satana. Satana entra in Lui e prende possesso del suo cuore, della sua volontà, di ogni suo pensiero e sentimento”. Così il sacramento della vita si trasforma in sacramento della morte. Il pane della luce diviene un pane di tenebre. LEGGIAMO IL TESTO DI Gv 13,21-33.36-38 Dette queste cose, Gesù fu profondamente turbato e dichiarò: «In verità, in verità io vi dico: uno di voi mi tradirà». I discepoli si guardavano l’un l’altro, non sapendo bene di chi parlasse. Ora uno dei discepoli, quello che Gesù amava, si trovava a tavola al fianco di Gesù. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Gesù, gli disse: «Signore, chi è?». Rispose Gesù: «È colui per il quale intingerò il boccone e glielo darò». E, intinto il boccone, lo prese e lo diede a Giuda, figlio di Simone Iscariota. Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto». Nessuno dei commensali capì perché gli avesse detto questo; alcuni infatti pensavano che, poiché Giuda teneva la cassa, Gesù gli avesse detto: «Compra quello che ci occorre per la festa», oppure che dovesse dare qualche cosa ai poveri. Egli, preso il boccone, subito uscì. Ed era notte. Quando fu uscito, Gesù disse: «Ora il Figlio dell’uomo è stato glorificato, e Dio è stato glorificato in lui. Se Dio è stato glorificato in lui, anche Dio lo glorificherà da parte sua e lo glorificherà subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire». Simon Pietro gli disse: «Signore, dove vai?». Gli rispose Gesù: «Dove io vado, tu per ora non puoi seguirmi; mi seguirai più tardi». Pietro disse: «Signore, perché non posso seguirti ora? Darò la mia vita per te!». Rispose Gesù: «Darai la tua vita per me? In verità, in verità io ti dico: non canterà il gallo, prima che tu non m’abbia rinnegato tre volte. Lo Spirito Santo, prima per bocca dell’Apostolo Paolo e poi per bocca dell’Apostolo Giovanni, rivela quali sono i frutti del pane dato da Gesù se mangiato con cuore perverso, cattivo, pieno di odio contro Cristo e la sua verità, la sua luce, la sua Parola, la sua grazia, la sua giustizia. I cristiani di oggi vivono nel peccato e si accostano a mangiare il “boccone” dell’Eucaristia. Come non si può fare coabitare luce e tenebre nello stesso luogo, così non si può fare abitare Satana e Cristo nello stesso cuore. L’odio per Cristo e amore per Lui non possono coabitare. O nel cuore regna l’amore per Cristo o l’odio per Lui. Se in esso c’è l’odio, prima l’odio va tolto e poi vi potrà trovare posto tutto l’amore per Gesù. O purifichiamo il cuore togliendo da esso ogni perversità, malvagità, cattiveria, odio, peccato, oppure se ci accostiamo al “boccone” di Cristo, con esso non entra in noi Cristo, ma entra Satana e ne prende possesso. Entrando Satana in noi, lui occupa ogni spazio del cuore, della mente, del corpo, della volontà, dei desideri, dei sentimenti e tutto usa per seminare e spargere falsità e menzogna, inganno, malizia, perversità nei cuori. Con Satana che ci governa, diviene impossibile per noi vedere il bene, la luce, la verità, la giustizia. Avendo il totale governo di noi, non siamo più noi a parlare. Anche questo potere ci toglie. È lui che parla in noi. Con Satana che prende il possesso di ogni nostra facoltà, diviene impossibile l’uso della razionalità, del discernimento, della comprensione, dell’intelligenza. Con lui nel cuore anche la luce radiosa della purissima rivelazione e del suo Vangelo diventano tenebre per noi. Con lui nel cuore e nella mente, con lui sulla bocca, predichiamo, annunziamo, proclamiamo falsità e menzogne e le spacciamo come purissime verità, purissima dottrina, purissima rivelazione attuale. Madre piena di grazia e di Spirito Santo, intervieni con la tua potente intercessione. Toglie dal nostro cuore Satana perché entri in noi il Figlio Tuo e lo Spirito Santo. Non permettere che la falsità ci consumi. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
