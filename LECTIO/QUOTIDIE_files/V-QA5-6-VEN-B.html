<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della V settimana di Quaresima.
</p>

<p>
<u>ANTIFONA</u> / Abbi pietà di me, o Signore, sono nell’affanno. Liberami dalla mano dei miei nemici e dai miei persecutori; Signore, che io non debba vergognarmi per averti invocato. (Sal 30,10.16.18)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Perdona, o Signore, le colpe del tuo popolo, e, poiché la nostra debolezza ci ha resi schiavi del peccato, la tua misericordia converta a te i nostri cuori. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ O Dio, che in questo tempo concedi alla tua Chiesa di imitare la beata Vergine Maria nella contemplazione della passione di Cristo, donaci, per sua intercessione, di conformarci sempre più al tuo Figlio unigenito e di giungere alla pienezza della sua grazia. Egli è Dio, e vive e regna con te.
</p>

<p>
<u>LETTURA1</u> / Il Signore è al mio fianco come un prode valoroso / Dal libro del profeta Geremìa (Ger 20,10-13) / Sentivo la calunnia di molti: «Terrore all'intorno! Denunciàtelo! Sì, lo denunceremo». Tutti i miei amici aspettavano la mia caduta: «Forse si lascerà trarre in inganno, così noi prevarremo su di lui, ci prenderemo la nostra vendetta». Ma il Signore è al mio fianco come un prode valoroso, per questo i miei persecutori vacilleranno e non potranno prevalere; arrossiranno perché non avranno successo, sarà una vergogna eterna e incancellabile. Signore degli eserciti, che provi il giusto, che vedi il cuore e la mente, possa io vedere la tua vendetta su di loro, poiché a te ho affidato la mia causa! Cantate inni al Signore, lodate il Signore, perché ha liberato la vita del povero dalle mani dei malfattori. / Parola di Dio.
</p>

<p>
<u>PSALMUS</u> / (Sal 17) <b>Nell'angoscia t'invoco: salvami, Signore</b> / Ti amo, Signore, mia forza, Signore, mia roccia, mia fortezza, mio liberatore. R. / Mio Dio, mia rupe, in cui mi rifugio; mio scudo, mia potente salvezza e mio baluardo. Invoco il Signore, degno di lode, e sarò salvato dai miei nemici. R. / Mi circondavano flutti di morte, mi travolgevano torrenti infernali; già mi avvolgevano i lacci degli ìnferi, già mi stringevano agguati mortali. R. / Nell'angoscia invocai il Signore, nell'angoscia gridai al mio Dio: dal suo tempio ascoltò la mia voce, a lui, ai suoi orecchi, giunse il mio grido. R.
</p>

<p>
<u>ACCLAMATIO</u> / Lode e onore  a te, Signore Gesù! / Le tue parole, Signore, sono spirito e vita; tu hai parole di vita eterna. (Gv 6,63c.68c) / Lode e onore a te, Signore Gesù!
</p>

<p>
<u>VANGELO</u> / <b>Cercavano di catturarlo,ma egli sfuggì dalle loro mani</b> / Dal Vangelo secondo Giovanni (Gv 10,31-42) / In quel tempo, i Giudei raccolsero delle pietre per lapidare Gesù. Gesù disse loro: «Vi ho fatto vedere molte opere buone da parte del Padre; per quale di esse volete lapidarmi?». Gli risposero i Giudei: «Non ti lapidiamo per un'opera buona, ma per una bestemmia: perché tu, che sei uomo, ti fai Dio». Disse loro Gesù: «Non è forse scritto nella vostra Legge: "Io ho detto: voi siete dèi"? Ora, se essa ha chiamato dèi coloro ai quali fu rivolta la parola di Dio - e la Scrittura non può essere annullata -, a colui che il Padre ha consacrato e mandato nel mondo voi dite: "Tu bestemmi", perché ho detto: "Sono Figlio di Dio"? Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani. Ritornò quindi nuovamente al di là del Giordano, nel luogo dove prima Giovanni battezzava, e qui rimase. Molti andarono da lui e dicevano: «Giovanni non ha compiuto nessun segno, ma tutto quello che Giovanni ha detto di costui era vero». E in quel luogo molti credettero in lui. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / A Dio, roccia e liberatore del suo popolo, Padre di provvidenza e amico degli uomini, ricorriamo con fede, e insieme diciamo: <b>Ricolmaci, o Dio, della tua speranza!</b> / Signore, al compiersi del secondo millennio, la vita nuova di Cristo non ha ancora pervaso le culture e conquistato tutti i cuori. Perciò ti preghiamo: / Signore, i cristiani si mostrano, a volte, tiepidi testimoni del vangelo e la meta del regno appare ancora molto lontana. Perciò ti preghiamo: / Signore, molte ingiustizie e violenze rendono inquieta la famiglia umana e sembra che gli sforzi di pacificarla non diano frutti duraturi. Perciò ti preghiamo: / Signore, spesso ci manca il coraggio di prendere le difese di chi è perseguitato, stimato un niente e messo a tacere con la violenza. Perciò ti preghiamo: / Signore, a volte ci sembra che le prove della vita siano superiori alle nostre forze e perdiamo il contatto con te. Perciò ti preghiamo: / Per i messaggeri di Dio e i profeti del nostro tempo. / Per chi ha la pretesa di credersi un dio. / O Dio, che sei nostro scudo e nostra salvezza, e in Gesù Cristo ci liberi per sempre dal peccato e dalla morte, rendici confidenti e saldi nella prova, perchè rendiamo testimonianza al mondo della tua bontà e misericordia. Per Cristo nostro Signore. Amen.
</p>

<p>
<u>OFFERTORIO</u> / Donaci, Dio misericordioso, di servire degnamente al tuo altare e di ricevere salvezza dall’assidua partecipazione alla tua mensa. Per Cristo nostro Signore.
</p>

<p>
<u>PREFAZIO</u> / <b>La potenza della Croce</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Per la passione salvifica del tuo Figlio l’intero universo ha riconosciuto il senso della tua gloria; nella potenza ineffabile della croce splende il giudizio sul mondo e il potere regale di Cristo crocifisso. E noi, o Signore, uniti agli angeli e a tutti i santi, eleviamo a te un inno di lode ed esultanti cantiamo: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Egli portò i nostri peccati nel suo corpo sul legno della croce, perché, non vivendo più per il peccato, vivessimo per la giustizia; dalle sue piaghe siete stati guariti. (1Pt 2,24) ♦ «Il Padre è in me, e io nel Padre», dice il Signore. (Gv 10,38)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Non ci abbandoni, o Signore, la continua protezione del sacrificio che abbiamo ricevuto, e allontani sempre da noi ogni male. Per Cristo nostro Signore. / Orazione sul popolo ad libitum / Concedi, Dio onnipotente, ai tuoi fedeli, che invocano la grazia della tua protezione, di essere liberati da ogni male e di servirti con animo fiducioso. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Pietro Crisologo (ca 406-450)<br>
vescovo di Ravenna, dottore della Chiesa
</p>

<p>
Discorsi 108 ; PL 52, 499<br>
“Tutto il giorno ho steso le mani verso un popolo disobbediente e ribelle” (Is 65,2; Rom 10,21)<br>
«Vi esorto, fratelli, per la misericordia di Dio» (Rm 12,1). È Paolo che chiede, anzi è Dio per mezzo di Paolo che chiede, perché vuole essere più amato che temuto. Dio chiede perché vuol essere non tanto Signore, quanto Padre. (...) Ascolta il Signore quando ti chiede [per mezzo del Figlio]: « Ho teso la mano ogni giorno» (Is 65,2). Non è forse elevando le mani che di solito si chiede? «Ho teso la mano» A chi? «A un popolo» Quale popolo? Un popolo non soltanto miscredente, ma «ribelle». «Ho teso la mano»: egli apre le sue braccia, dilata il suo cuore, presenta il suo petto, offre il suo seno, fa di tutto il suo corpo un rifugio, per mostrare con questa supplica a che punto egli è padre. Ascolta Dio chiedere ancora: «Popolo mio, che cosa ti ho fatto? In che cosa ti ho stancato? » (Mic 6,3). Non dice forse : «Se ancora la mia divinità vi fosse sconosciuta, non riconoscerete almeno la mia carne? Guardate, guardate in me il vostro corpo, le vostre membra, le vostre viscere, le vostre ossa, il vostro sangue! E se temete quel che è di Dio, perché non amate ciò che è vostro? E se sfuggite il Signore, perché non correte verso il Padre?
</p>

<p>
<div style='padding-left: 30pt'>
  Ma forse vi riempie di confusione la gravità della Passione che avete inflitto al mio Figlio. Non abbiate timore. Questa croce non è un pungiglione per me, ma per la morte. Questi chiodi non mi procurano tanto dolore, quanto imprimono più profondamente in me l'amore verso di voi. Queste ferite non mi fanno gemere, piuttosto introducono voi ancor più nel mio cuore. Il mio corpo disteso anziché accrescere la pena, allarga gli spazi del cuore per accogliervi. Il mio sangue non è perduto, lo dono in riscatto per voi.
</div>
</p>

<p>
<div style='padding-left: 30pt'>
  Venite, dunque, ritornate, riconoscete la mia tenerezza paterna, che ricambia il male col bene, le ingiurie con l'amore, ferite tanto grandi con una carità così immensa.
</div>
</p>

<p>
<u>DIBRUNO-21</u> / Per quale di esse volete lapidarmi?<br>
VENERDÌ 26 MARZO (Gv 10,31-42)<br>
I Giudei accusano Gesù di idolatria e per questo peccato vi era la sentenza di morte per lapidazione. Così recita il Deuteronomio: “Qualora sorga in mezzo a te un profeta o un sognatore che ti proponga un segno o un prodigio, e il segno e il prodigio annunciato succeda, ed egli ti dica: “Seguiamo dèi stranieri, che tu non hai mai conosciuto, e serviamoli”, tu non dovrai ascoltare le parole di quel profeta o di quel sognatore, perché il Signore, vostro Dio, vi mette alla prova per sapere se amate il Signore, vostro Dio, con tutto il cuore e con tutta l’anima. Quanto a quel profeta o a quel sognatore, egli dovrà essere messo a morte. Così estirperai il male in mezzo a te. Qualora il tuo fratello, figlio di tuo padre o figlio di tua madre, o il figlio o la figlia o la moglie che riposa sul tuo petto o l’amico che è come te stesso t’istighi in segreto, dicendo: “Andiamo, serviamo altri dèi”, dèi che né tu né i tuoi padri avete conosciuto, divinità dei popoli che vi circondano, vicini a te o da te lontani da un’estremità all’altra della terra, tu non dargli retta, non ascoltarlo. Il tuo occhio non ne abbia compassione: non risparmiarlo, non coprire la sua colpa. Tu anzi devi ucciderlo: la tua mano sia la prima contro di lui per metterlo a morte; poi sarà la mano di tutto il popolo. Lapidalo e muoia, perché ha cercato di trascinarti lontano dal Signore, tuo Dio, che ti ha fatto uscire dalla terra d’Egitto, dalla condizione servile. Tutto Israele verrà a saperlo, ne avrà timore e non commetterà in mezzo a te una tale azione malvagia. Qualora tu senta dire di una delle tue città che il Signore, tuo Dio, ti dà per abitarvi, che uomini iniqui sono usciti in mezzo a te e hanno sedotto gli abitanti della loro città dicendo: “Andiamo, serviamo altri dèi”, dèi che voi non avete mai conosciuto, tu farai le indagini, investigherai, interrogherai con cura. Se troverai che la cosa è vera, che il fatto sussiste e che un tale abominio è stato realmente commesso in mezzo a te, allora dovrai passare a fil di spada gli abitanti di quella città, la dovrai votare allo sterminio con quanto contiene e dovrai passare a fil di spada anche il suo bestiame. Poi radunerai tutto il bottino in mezzo alla piazza e brucerai nel fuoco la città e l’intero suo bottino, sacrificio per il Signore, tuo Dio” (Cfr. Dt 13,1-19). Come farà Gesù a difendersi contro un’accusa che potrebbe procurargli una immediata lapidazione. Si avvale del Salmo nel quale è dichiaratamente affermato: “Io ho detto: «Voi siete dèi, siete tutti figli dell’Altissimo, ma certo morirete come ogni uomo, cadrete come tutti i potenti»” (Sal 82 (81) 6-7). Se ogni uomo è figlio dell’Altissimo, anche Gesù è figlio dell’Altissimo. Con questa argomentazione tratta dal Salmo la condanna a morte viene ritardata, ma solo di qualche giorno. Infatti lo si vuole arrestare, ma Gesù fugge dalle loro mani.<br>
In quel tempo, i Giudei raccolsero delle pietre per lapidare Gesù. Gesù disse loro: «Vi ho fatto vedere molte opere buone da parte del Padre: per quale di esse volete lapidarmi?». Gli risposero i Giudei: «Non ti lapidiamo per un’opera buona, ma per una bestemmia: perché tu, che sei uomo, ti fai Dio». Disse loro Gesù: «Non è forse scritto nella vostra Legge: “Io ho detto: voi siete dèi”? Ora, se essa ha chiamato dèi coloro ai quali fu rivolta la parola di Dio – e la Scrittura non può essere annullata –, a colui che il Padre ha consacrato e mandato nel mondo voi dite: “Tu bestemmi”, perché ho detto: “Sono Figlio di Dio”? Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani. Ritornò quindi nuovamente al di là del Giordano, nel luogo dove prima Giovanni battezzava, e qui rimase. Molti andarono da lui e dicevano: «Giovanni non ha compiuto nessun segno, ma tutto quello che Giovanni ha detto di costui era vero». E in quel luogo molti credettero in lui.<br>
I farisei lo hanno deciso. Gesù deve morire. Se un’accusa non è sostenibile, se ne troverà un’altra. Se non è vera, la si inventerà. Ma Gesù deve morire. È la loro sentenza. Gesù però morirà solo in quel giorno e in quell’ora che sono scritti sul rotolo della sua vita. Fino a quel giorno dovrà dire le Parole del Padre e compiere le sue opere. Lo Spirito Santo lo guiderà perché nella missione sia perfetto in ogni cosa.<br>
Madre della Redenzione, Angeli, Santi, fateci veri annunciatori di Cristo Gesù. 
</p>

<p>
<u>SILVESTRINI-21</u> / Essere Figlio di Dio.<br>
Vi ho fatto vedere molte opere buone da parte del Padre mio, per quale di esse mi volete lapidare? In un breve pensiero il Signore svela una grande verità: la vera identità di Gesù è quella di essere "Figlio di Dio", mandato dal Padre a salvare il mondo. Ma la prova più evidente della sua innocenza e della verità sono i suoi miracoli: il Padre non compirebbe tali opere per mezzo di lui, se Gesù fosse un bestemmiatore. I giudei comprendono bene le sue parole. Sanno che Dio non opera con i peccatori. Lo hanno capito ma lo respingono. Sono increduli e tentano di lapidarlo. Gesù in un primo momento non si sottrae alla loro rabbia... ma deve aver fatto balenare il fascino della sua personalità, se le pietre restarono nelle mani dei giudei. Con una acutezza tagliente egli propone ancora alla loro considerazione l'unità tra la sua parola e le sue opere: le opere compiute incontestabilmente con la potenza del Padre confermano la legittimità delle sue affermazioni. Anche noi, qualche volta mostriamo questo atteggiamento di "incredulità" nei confronti di Gesù, dimenticandoci che Dio lo incontriamo definitivamente e veramente solo in Cristo. Chiediamo dal cuore questo incontro personale, che si compie in modo tutto speciale nei sacramenti, nella confessione e nella santa comunione, specialmente in questi tempi difficili. Avviciniamoci a lui con fede e speranza ed egli ci accoglierà dandoci la veste nuova dei figli di Dio.
</p>

<p>
<u>LOYOLA-21</u> / Oggi ci troviamo davanti a uno dei numerosi tentativi di catturare e lapidare Gesù. I giudei sono mossi dalla Legge: questa, anziché essere una via, una traccia per non allontanarsi dal sentiero tracciato da Dio, diventa la meta, quasi un dio essa stessa. È una gabbia dorata, seducente nella sua perfezione: un sistema che permette di incasellare tutto, ed eliminare ciò che non vi entra. Rappresenta il modo “facile” di essere giusti: se la mia condotta è ineccepibile, ho il pieno diritto di giudicare il mio prossimo. La domanda di Gesù scardina il sistema, parlando non di legge osservata, ma di opere e di vita. In lui l’opera e la parola sono un’unica cosa: è il suo stesso agire che parla del Padre. Ci mostra un rapporto con Dio che è di relazione e di condivisione, di consanguineità, all’opposto di un Dio comodamente lontano, che non mi coinvolge se non in superficie. Ma la catena spezzata a volte fa più paura di quella intatta: Gesù è costretto a fuggire di nuovo e torna dove un tempo predicava Giovanni. Tornare al Giordano è mostrare la fedeltà di Dio e il suo costante agire nella storia: l’annuncio, attraverso i profeti e Giovanni Battista, continua e si realizza in Cristo. / Qual è la mia gabbia, la mia Legge, a cui sottopongo tutto e a cui sacrifico tutto? Cosa significa per me essere in una relazione di consanguineità con Dio? In quale occasione qualcuno mi ha mostrato Cristo, con le opere più che con le parole? (Pietre Vive Roma)
</p>

<p>
<u>LettureBose</u> / È minor sacrilegio trascurare la parola di Dio invece che il suo corpo? Vediamo innanzitutto che cosa significa ciò che Mosè dice ai figli di Israele: Traete da voi stessi il riscatto per il Signore. Ognuno che avrà concepito nel cuore offra le primizie al Signore (Es 35,5) ... Dice infatti la Scrittura: La parola è presso di te, nella tua bocca e nel tuo cuore, perché se avrai confessato che Gesù è il Signore e avrai creduto nel tuo cuore che Dio lo ha risuscitato dai morti, sarai salvo (Rm ro,8-9). Se perciò avrai creduto nel tuo cuore, poiché il tuo cuore e i tuoi pensieri sono oro, tu hai offerto come oro per il tabernacolo la fede del tuo cuore. Se poi avrai confessato la tua fede anche con le parole, avrai offerto le parole della tua confessione come argento. Perciò Mosè, che è la legge spirituale, dice: Traete da voi stessi. Trai da te stesso queste cose; sono dentro di te e le puoi avere anche se sei nudo. Ma anche le parole seguenti: Ognuno come ha concepito nel suo cuore si riferiscono alla stessa cosa, perché tu non potrai offrire a Dio qualcosa dei tuoi sentimenti o delle tue parole, se prima non avrai concepito nel cuore le Scritture. Se non sarai stato attento e non avrai ascoltato con attenzione, il tuo oro e il tuo argento non possono essere sottoposti a prova mentre si esige che lo siano. Ascolta cosa dice la Scrittura: Le parole del Signore, parole pure, argento provato con il fuoco, purificato sette volte (Sal 11[12],7). Se avrai concepito nel cuore le Scritture, il tuo oro, cioè i tuoi pensieri, sarà provato e sarà provato anche il tuo argento, cioè la tua parola ... Ognuno come ha concepito nel cuore. State attenti a concepire, state attenti a custodire perché non accada che quello che è stato detto scivoli via e vada perduto. Voglio esortarvi con esempi tratti dal culto. Voi che siete soliti partecipare ai divini misteri, quando ricevete il corpo del Signore, sapete come custodirlo con ogni attenzione e venerazione, affinché non ne cada neppure una briciola e nulla vada perduto del dono consacrato. Se, per vostra negligenza, se ne perdesse qualcosa, a ragione vi riterreste colpevoli, ma se per conservare il corpo del Signore siete tanto cauti, e fate bene, perché pensate che sia un minor sacrilegio trascurare la parola di Dio invece che il suo corpo? (Origene, Omelie sull'Esodo 13,2-3) 
</p>

<p>
<u>FEGF1</u> / Tutta la gloria del Padre viene dal Figlio, di sant’Ilario nel quarto secolo / “Io ti ho glorificato sopra la terra compiendo l’opera che mi hai dato da fare” (Gv 17, 4). Tutta la gloria del Padre viene dal Figlio: perché dovunque viene lodato il Figlio la lode risale al Padre: egli infatti porta a compimento la volontà del Padre. Il Figlio di Dio nasce uomo: ma il parto della Vergine è potenza di Dio. Il Figlio di Dio è visibile come uomo; ma nelle opere di quest’uomo si manifesta Dio. Il Figlio di Dio è crocifisso: ma nella croce Dio vince la morte dell’uomo. Muore il Cristo Figlio di Dio, ma in lui ogni uomo viene vivificato. Il Figlio di Dio scende negl’inferi, ma l’uomo è riportato al Cielo. Quanto più si loderanno in Cristo questo trionfi, tanto più ne risale gloria a Dio dal quale è il Cristo. Così dunque il Padre glorifica il Figlio sulla terra e a sua volta il Figlio glorifica con le opere della sua potenza colui dal quale procede, dinanzi all’ignoranza dei pagani e alla stoltezza del mondo, In realtà questo scambio di gloria non accresce la divinità, ma costituisce quella lode che nasce dalla conoscenza in chi prima ignorava Dio. Di che cosa poteva aver bisogno il Padre da cui tutto proviene? O che cosa poteva mancare al Figlio nel quale si era compiaciuta di abitare tutta la pienezza della divinità? Dunque il Padre è glorificato sulla terra, quando si compie l’opera voluta da lui.
</p>

<p>
<u>FEGF2</u> / LA MORTE DI CRISTO È FONTE DI VITA di san Leone Magno al quarto secolo / Non senza motivo, carissimi, vi abbiamo esortato a partecipare alla passione di Cristo, affinché la vita dei credenti attui in se stessa il mistero pasquale, e ciò che è venerato nella festa, venga celebrato dalla vita. Quanto poi ciò sia utile, lo avete esperimentato voi stessi, avete imparato dalla vostra pietà quanto giovino alle anime e ai corpi i prolungati digiuni, la preghiera insistente e le generose elemosine. Non vi è quasi nessuno che abbia progredito in questi esercizi e non racchiuda nel segreto della sua coscienza qualcosa di cui possa giustamente rallegrarsi. Se dunque vogliamo impegnarci in questa osservanza di quaranta giorni, così da sperimentare qualcosa del mistero della croce nel tempo della passione del Signore, dobbiamo anche sforzarci di esser trovati partecipi della risurrezione di Cristo, passando così dalla morte alla vita mentre siamo ancora in questo corpo. Per chiunque passi da un modo di vivere a un altro, qualunque sia la sua trasformazione, lo scopo non è di rimanere ciò che era, ma di rinascere quale che non era. Ma è fondamentale conoscere per chi si vive o si muore: perché vi è una morte che è fonte di vita, e una vita che è causa di morte. E solo nel tempo presente si può scegliere l'una o l'altra: dalla natura delle azioni compiute in questa vita che passa, dipende una differente retribuzione per l'eternità. Si deve perciò morire al diavolo e vivere per Dio; venir meno al male per risorgere alla giustizia. E poiché, come dice la stessa Verità, "nessuno può servire a due padroni" (Mt 6, 24), il Signore non sia per noi colui che abbatte i superbi, ma piuttosto colui che esalta gli umili alla gloria.
</p>

<p>
<u>MichaelDavideSemeraro</u> / Convertire... in denuncia / La Liturgia bizantina aiuta il fedele a entrare nel mistero di questo ultimo venerdì di Quaresima con queste parole: «Due dei discepoli sono oggi mandati, come sta scritto, a prendere il puledro, sul quale Cristo salirà e verrà splendido per prepararsi una lode divina dalla bocca dei fanciulli: affrettiamoci con zelo ad andargli incontro, portandogli palme di azioni virtuose» (Anthologhion II, 904). Mentre contempliamo i discepoli – secondo la liturgia orientale – che sono alla ricerca del puledro adatto a portare il dolcissimo peso della mitissima regalità dell’umile Salvatore di tutti, la Parola di Dio di quest’oggi ci fa aprire gli occhi sul dove questo puledro porterà il Signore Gesù e lo fa, ancora una volta, attraverso le parole del profeta Geremia, attraverso cui possiamo sentire le emozioni e i sentimenti dello stesso Cristo : «Sentivo la calunnia di molti: “Terrore all’intorno”» (Ger 20,10). Il terrore da cui si sente accerchiato si materializza nel vangelo: «i Giudei raccolsero delle pietre per lapidare Gesù» (Gv 10,31). Eppure, né il profeta né tantomeno il Signore si lasciano intimidire ma, al contrario, reagiscono assumendo su se stessi il peso della denuncia forte e chiara che si fa, sulla bocca di Gesù, aperta provocazione a prendere coscienza del male che si sta compiendo, pur accettando di esserne vittima: «Vi ho fatto vedere molte opere buone da parte del Padre: per quale di esse volete lapidarmi?» (Gv 10,32). Non rischiamo di essere precipitosi nel pensare che questa domanda rivolta da Gesù ai Giudei non ci riguardi. Essa, infatti, è una denuncia di tutto ciò che in noi lapida il vangelo che ci è stato donato e affidato con le pietre della nostra indifferenza, del nostro sospetto, della nostra chiusura e della nostra insensibilità. Tra le nostre mani abbiamo molte più pietre di quanto possiamo immaginare e, nondimeno, esse sono capaci di uccidere dentro di noi e attorno a noi quel seme divino di cui la Scrittura attesta solennemente quando dice: «Voi siete dèi» (10,34). Il Signore Gesù, come tutti i profeti che vengono da Dio e parlano in suo nome in modo «vero» (10,41), non fa che risvegliare e riattivare in noi questa coscienza di divina parentela che, di certo, non può che essere di fastidio a quanti vogliono ridurre i loro fratelli a semplici ingranaggi di un meccanismo che assicuri loro privilegi e potere. Ogni volta che ci si trova in una situazione del genere, non si può che fare propria la parola così forte del profeta: «Ma il Signore è al mio fianco come un prode valoroso, per questo i miei persecutori vacilleranno e non potranno prevalere; arrossiranno perché non avranno successo, sarà una vergogna eterna e incancellabile» (Ger 20,11). Nell’orazione dopo la comunione, la Chiesa ci fa pregare così: «Non ci abbandoni, Signore, la forza di questo sacramento che ci unisce a te, e allontani sempre da noi ogni male». Il male più grande è proprio quello della confusione, che il Signore denuncia con impeto nei Giudei e che è in ciascuno di noi: avere una tale attrattiva per il peggio da confondere le «molte opere buone» (Gv 10,32) con il male che ci rode dentro.
</p>

<p>
<u>RobertoPasolini</u> / Nel terrore / Il profeta Geremia, avvertendo terrore intorno a sé a causa della scomoda profezia di cui si è fatto portavoce, trova il modo di non smarrire la fiducia nel Dio che lo ha scelto, chiamato e inviato al suo popolo. Proprio nell’ora in cui il suo cuore si trova avvolto dalle tenebre dell’inimicizia, l’uomo di Dio mantiene accesa la fiamma della preghiera: «Ma il Signore è al mio fianco come un prode valoroso» (Ger 20,11). Anche il Signore Gesù, davanti a quei Giudei che raccolgono di nuovo pietre per lapidare la sua scomoda profezia, decide di percorrere la strada del dialogo e dichiara apertamente la forza indistruttibile del suo legame con il Padre: «Credete alle opere, perché sappiate e conosciate che il Padre è in me e io nel Padre» (Gv 10,38). Parole di questo spessore — con le quali si ricorda e si annuncia la profondità di una relazione che fonda il vivere e anche il morire — non si possono improvvisare nel momento del pericolo, quando l’angoscia dentro di noi cresce in maniera proporzionale all’ostilità che circonda noi, i nostri desideri, i nostri progetti. Sono piuttosto il frutto di un lungo e sofferto cammino, gli ultimi versi di un poema maturato nella notte della persecuzione e nel silenzio della solitudine. Ascoltandole nel cuore della liturgia di questo giorno di Quaresima, siamo invitati a cogliervi non tanto un’eccellente esemplarità di fede, quanto una sublime rivelazione della dignità del nostro essere uomini e donne, creati nella libertà di fronte al Dio che non salva dal terrore ma nel terrore. Sia al profeta Geremia sia al Figlio di Dio non è risparmiato un cammino di maturazione nella sofferenza per rimanere fedeli alla loro storia e alla loro missione. Anzi, il momento della persecuzione si offre loro come occasione di esprimere — non solo a parole — tutta la fiducia che il cuore ha saputo coltivare nella silenziosa manifestazione di un Dio sempre presente eppure mai pienamente visibile. Del resto è sempre questo il modo con cui il dinamismo della conversione prepara e porta a compimento l’avventura della fede: attraverso la trasformazione del grido di terrore in canto di speranza: «Signore degli eserciti, che provi il giusto, che vedi il cuore e la mente, possa io vedere la tua vendetta su di loro, poiché a te ho affidato la mia causa!» (Ger 20,12). Per autenticare la grazia del nostro Battesimo in Cristo ed entrare nelle esigenze del mistero pasquale, occorre saper accogliere, non giudicare e, infine, trasfigurare i sentimenti che accompagnano quei momenti in cui la nostra vita diventa scandalo per gli altri e mistero per noi stessi. Celebrare anche nell’oscurità l’alleanza con il Dio conosciuto nei giorni di luce è il frutto bello e maturo che l’Incarnazione del Verbo vuole portare dentro la terra di ogni uomo e di tutta l’umanità. Eppure anche noi, al pari dei Giudei, fatichiamo a credere che la salvezza possa essere un movimento dal basso verso l’alto, e corriamo il rischio di ascoltare come affermazione blasfema l’incondizionata offerta di amore con cui il Signore intende cambiare tutti i nostri giorni: «Non ti lapidiamo per un’opera buona, ma per una bestemmia: perché tu, che sei uomo, ti fai Dio» (Gv 10,33). La Scrittura che «non può essere annullata» (10,35), né dal mistero dell’odio né dal veleno dell’indifferenza è il decreto che, fin dalla notte dei tempi, ha stabilito il nostro essere «dèi» (10,34) in forza del nostro poter essere figli, sempre ascoltati: «Nell’angoscia invocai il Signore, nell’angoscia gridai al mio Dio: dal suo tempio ascoltò la mia voce, a lui, ai suoi orecchi, giunse il mio grido» (salmo responsoriale).
</p>

<p>
<u>LuigiMariaEpicoco</u> / Dialogare / “«Giovanni non ha fatto nessun segno, ma tutto quello che Giovanni ha detto di costui era vero». E in quel luogo molti credettero in lui”. L’espressione finale del Vangelo di oggi sembra fornirci la chiave di lettura migliore. Infatti di Giovanni non si raccontano miracoli, e tutto quello che ha tentato di fare è umanamente fallito con la sua morte cruenta ad opera di Erode. Eppure quello che sembrava essere un fallimento non lo è stato davvero. Tutta la vita di Giovanni ha sempre indicato ciò che contava, e paradossalmente anche la sua morte. E forse pensando proprio alla violenza della morte torna in auge il tema fondamentale del Vangelo di oggi: Quando non si hanno più ragioni allora si sceglie la violenza. Era così ai tempi di Gesù ed è così anche ai nostri giorni: “I Giudei portarono di nuovo delle pietre per lapidarlo. Gesù rispose loro: «Vi ho fatto vedere molte opere buone da parte del Padre mio; per quale di esse mi volete lapidare?»”. Finché la violenza ha a che fare con le pietre è facilmente riconoscibile, ma ci sono tantissimi modi di usare la violenza. C’è quella delle parole ad esempio, o anche quella dei silenzi. Nelle nostre case le parole o i mutismi sono forme di violenza che usiamo quando i nostri dialoghi non riescono ad avere la meglio. Gesù sta tentando di dialogare con i Giudei, ma davanti alle evidenze che Egli porta, l’unica risposta che riceve è quella della violenza. Sentirsi i possessori della Verità delle volte ci arma contro gli altri. La prova vera di essere nella Verità è la capacità di dialogare sempre, e con tutti. E lì dove il mondo protesta noi dobbiamo poter offrire invece il martirio del dialogo, sempre, anche quando sembra inutile, anche quando sembra fallimentare. Perché alla fine non importa se quello che di giusto abbiamo fatto ha portato il risultato sperato. A noi il Signore ha chiesto di testimoniarlo e non di convincere il mondo. Quanto sarebbe bello se il mondo ci riconoscesse come cristiani proprio per la nostra capacità di dialogo.
</p>

<p>
<u>HomilyVoice-21</u> / PRIMA LETTURA Sentivo la calunnia di molti: «Terrore all’intorno! Denunciatelo! Sì, lo denunceremo». Tutti i miei amici aspettavano la mia caduta: «Forse si lascerà trarre in inganno, così noi prevarremo su di lui, ci prenderemo la nostra vendetta». Contro Geremia è stata dichiarata una guerra senza esclusione di colpi. Non si vuole che lui profetizzi. Chi non vuole ascoltare la sua profezia sono proprio le guide del popolo: sacerdoti, scribi, notabili della città, gente che ha un peso sul popolo. Ma questa guerra contro Geremia era già stata profetizzata dal Signore al momento stesso della sua chiamata. «Prima di formarti nel grembo materno, ti ho conosciuto, prima che tu uscissi alla luce, ti ho consacrato; ti ho stabilito profeta delle nazioni». Risposi: «Ahimè, Signore Dio! Ecco, io non so parlare, perché sono giovane». Ma il Signore mi disse: «Non dire: “Sono giovane”. Tu andrai da tutti coloro a cui ti manderò e dirai tutto quello che io ti ordinerò. Non aver paura di fronte a loro, perché io sono con te per proteggerti». Oracolo del Signore. Il Signore stese la mano e mi toccò la bocca, e il Signore mi disse: «Ecco, io metto le mie parole sulla tua bocca. Vedi, oggi ti do autorità sopra le nazioni e sopra i regni per sradicare e demolire, per distruggere e abbattere, per edificare e piantare». Tu, dunque, stringi la veste ai fianchi, àlzati e di’ loro tutto ciò che ti ordinerò; non spaventarti di fronte a loro, altrimenti sarò io a farti paura davanti a loro. Ed ecco, oggi io faccio di te come una città fortificata, una colonna di ferro e un muro di bronzo contro tutto il paese, contro i re di Giuda e i suoi capi, contro i suoi sacerdoti e il popolo del paese. Ti faranno guerra, ma non ti vinceranno, perché io sono con te per salvarti». Oracolo del Signore (Ger 1, 5-10.17-19). La guerra contro il profeta del Signore non è fatta da una sola persona. Una sola persona non può mai fare la guerra. La guerra è fatta da un esercito non solo bene addestrato ma anche bene ammaliziato. La guerra contro il profeta del Signore è fatta da una vera struttura di peccato. È portata avanti da tutti i nemici del Signore e della sua Parola. In questa struttura di peccato regna un programma e una strategia. Regnano gli ideologhi e gli esecutori manuali. Regnano gli esperti carpentieri del male e gli ingegneri della calunnia, della menzogna, della falsità, dell’inganno che sanno come intervenire, scegliendo tempi e momenti e persone sulle quali fare breccia. In questa struttura di peccato si compie la parola che Giobbe dice per se stesso: “Rinnovi contro di me i tuoi testimoni, contro di me aumenti la tua ira e truppe sempre nuove mi stanno addosso (Gb 10,17). Infatti quando in questa struttura di peccato un soldato muore, subito al suo posto ne subentrano altri dieci, con odio ancora più violento. Chi cade vittima di questa struttura? Chi subisci il suo influsso? Chi si lascia avvolgere dalla sua lava di fango e di fuoco? Tutti coloro che non temono il Signore. Quanti hanno ridotto la Parola di Dio a menzogna. Quanti costruiscono la loro casa spirituale sul peccato. Il Samo dice che veleno di vipera è sotto le loro labbra: Liberami, Signore, dall’uomo malvagio, proteggimi dall’uomo violento, da quelli che tramano cose malvagie nel cuore e ogni giorno scatenano guerre. Aguzzano la lingua come serpenti, veleno di vipera è sotto le loro labbra. Proteggimi, Signore, dalle mani dei malvagi, salvami dall’uomo violento: essi tramano per farmi cadere. I superbi hanno nascosto lacci e funi, hanno teso una rete sul mio sentiero e contro di me hanno preparato agguati. Io dico al Signore: tu sei il mio Dio; ascolta, Signore, la voce della mia supplica. Signore Dio, forza che mi salva, proteggi il mio capo nel giorno della lotta. Non soddisfare, Signore, i desideri dei malvagi, non favorire le loro trame. Alzano la testa quelli che mi circondano; ma la malizia delle loro labbra li sommerga! Piovano su di loro carboni ardenti; gettali nella fossa e più non si rialzino. L’uomo maldicente non duri sulla terra, il male insegua l’uomo violento fino alla rovina. So che il Signore difende la causa dei poveri, il diritto dei bisognosi. Sì, i giusti loderanno il tuo nome, gli uomini retti abiteranno alla tua presenza (Sal 140,1-13). Il Siracide manifesta i grandi mali che produce una lingua menzognera. Il calunniatore e l’uomo che è bugiardo, hanno rovinato molti che stavano in pace. Le dicerie di una terza persona hanno sconvolto molti, li hanno scacciati di nazione in nazione; hanno demolito città fortificate e rovinato casati potenti. Le dicerie di una terza persona hanno fatto ripudiare donne forti, privandole del frutto delle loro fatiche. Chi a esse presta attenzione certo non troverà pace, non vivrà tranquillo nella sua dimora. Un colpo di frusta produce lividure, ma un colpo di lingua rompe le ossa. Molti sono caduti a fil di spada, ma non quanti sono periti per colpa della lingua. Beato chi è al riparo da essa, chi non è esposto al suo furore, chi non ha trascinato il suo giogo e non è stato legato con le sue catene. Il suo giogo è un giogo di ferro; le sue catene sono catene di bronzo. Spaventosa è la morte che la lingua procura, al confronto è preferibile il regno dei morti. Essa non ha potere sugli uomini pii, questi non bruceranno alla sua fiamma. Quanti abbandonano il Signore in essa cadranno, fra costoro divamperà senza spegnersi mai. Si avventerà contro di loro come un leone e come una pantera ne farà scempio. Ecco, recingi pure la tua proprietà con siepe spinosa, e sulla tua bocca fa’ porta e catenaccio. Metti sotto chiave l’argento e l’oro, ma per le tue parole fa’ bilancia e peso. Sta’ attento a non scivolare a causa della lingua, per non cadere di fronte a chi ti insidia (Sir 28,13-26). L’uomo di peccato ha anche una lingua di peccato. L’uomo di Satana ha la lingua di Satana. L’uomo di Dio ha la lingua di Dio. Fino a quando l’uomo di peccato avrà una lingua di peccato e l’uomo di Satana la lingua di Satana? Fino a quando non si convertiranno e diventeranno uomini del Signore, persone della purezza della Parola, credenti che vivono nel santo timore del Signore. Senza il timore del Signore sempre si è governati dal principe del mondo e si è schiavi del peccato. Dinanzi a queste strutture di peccato c’è un muro di fuoco posto dal Signore che esse mai potranno oltrepassare. Quando poi il Signore vuole mettere alla prova il suo profeta, Lui rallenta il fuoco ed le strutture si possono avvicinare. Se poi il Signore vuole glorificare i suoi profeti con il martirio, allora il muro viene tolto. Ma è per la più grande gloria del profeta. Contro Dio non c’è struttura di peccato che possa prevalere. LEGGIAMO Ger 20,10-13 Sentivo la calunnia di molti: «Terrore all’intorno! Denunciatelo! Sì, lo denunceremo». Tutti i miei amici aspettavano la mia caduta: «Forse si lascerà trarre in inganno, così noi prevarremo su di lui, ci prenderemo la nostra vendetta». Ma il Signore è al mio fianco come un prode valoroso, per questo i miei persecutori vacilleranno e non potranno prevalere; arrossiranno perché non avranno successo, sarà una vergogna eterna e incancellabile. Signore degli eserciti, che provi il giusto, che vedi il cuore e la mente, possa io vedere la tua vendetta su di loro, poiché a te ho affidato la mia causa! Cantate inni al Signore, lodate il Signore, perché ha liberato la vita del povero dalle mani dei malfattori. L’odio contro Geremia è odio contro Dio. L’odio contro Cristo è odio contro il Padre. Qual è però la caratteristica di quest’odio? Esso viene manifestato come purissimo amore per la verità. Oggi potremmo dire che l’odio viene rivestito di grande amore per l’uomo, grande amore per la Chiesa, grande amore per le sue istituzioni. Sappiamo che Caifa ha trasformato l’odio contro Cristo Gesù in amore per il popolo del Signore. Ottenne la condanna del Messia perché presentò questa morte come vera opera di salvezza. Se Lui muore noi tutti saremo salvi. Se Lui vive, noi tutti saremo distrutti. Oggi, come ieri, la strategia è la stessa. Si crocifigge la purissima verità di Dio e necessariamente saranno crocifissi tutti coloro che la purissima verità di Dio annunciano, proclamano, difendono, vivono. Altra caratteristica di quest’odio è il nascondimento della struttura di peccato. La struttura lavora sempre nel nascondimento, nell’anonimato. Nessuno dei membri tradisce un altro membro, ma tutti come formiche rosse si gettano sulla preda con l’intento di divorarla. Sappiamo che farisei, scribi, capi dei sacerdoti, anziani del popolo, sadducei, erodiani, zeloti, assai distanti tra di loro, si coalizzarono, si fecero struttura di peccato contro Gesù al fine di abbatterlo. Veramente come dice il Salmo: Convenerurnt in unum: “Quare fremuerunt gentes et populi meditati sunt inania? Adstiterunt reges terrae et principes convenerunt in unum adversus Dominum et adversus christum eius: “Disrumpamus vincula eorum et proiciamus a nobis iugum ipsorum. Qui habitat in caelis inridebit eos et Dominus subsannabit eos” (Sal 2,1-3). Se il Signore non mettesse il suo muro di fuoco, nessun uomo di Dio potrebbe predicare una sola Parola di Vangelo. Tanto grande è la struttura di peccato e il suo potente esercito da combattimento. LETTURA DEL VANGELO Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre. Gesù è sempre illuminato, governato, sostenuto, confortato dalla purissima sapienza dello Spirito Santo. Il suo argomentare è lineare: ogni albero è riconosciuto per i frutti che produce. Ogni albero buono produce frutti buoni. Se invece l’albero è cattivo produce frutti cattivi. Nel Vangelo secondo Matteo Gesù dona questa regola ai suoi discepoli e lui stesso se ne serve per smascherare la malizia e la cattiveria di scribi e farisei: Guardatevi dai falsi profeti, che vengono a voi in veste di pecore, ma dentro sono lupi rapaci! Dai loro frutti li riconoscerete. Si raccoglie forse uva dagli spini, o fichi dai rovi? Così ogni albero buono produce frutti buoni e ogni albero cattivo produce frutti cattivi; un albero buono non può produrre frutti cattivi, né un albero cattivo produrre frutti buoni. Ogni albero che non dà buon frutto viene tagliato e gettato nel fuoco. Dai loro frutti dunque li riconoscerete (Mt 7,15-20). Prendete un albero buono, anche il suo frutto sarà buono. Prendete un albero cattivo, anche il suo frutto sarà cattivo: dal frutto infatti si conosce l’albero. Razza di vipere, come potete dire cose buone, voi che siete cattivi? La bocca infatti esprime ciò che dal cuore sovrabbonda. L’uomo buono dal suo buon tesoro trae fuori cose buone, mentre l’uomo cattivo dal suo cattivo tesoro trae fuori cose cattive. Ma io vi dico: di ogni parola vana che gli uomini diranno, dovranno rendere conto nel giorno del giudizio; infatti in base alle tue parole sarai giustificato e in base alle tue parole sarai condannato» (Mt 12, 33-37). L’Apostolo Giovanni dona anche lui questa regola perché ogni discepolo di Gesù sappia chi è vero cristiano e lo separi da chi vero cristiano non è. Questa regola è universale e sempre dovrà essere applicata. Carissimi, non prestate fede ad ogni spirito, ma mettete alla prova gli spiriti, per saggiare se provengono veramente da Dio, perché molti falsi profeti sono venuti nel mondo. In questo potete riconoscere lo Spirito di Dio: ogni spirito che riconosce Gesù Cristo venuto nella carne, è da Dio; ogni spirito che non riconosce Gesù, non è da Dio. Questo è lo spirito dell’anticristo che, come avete udito, viene, anzi è già nel mondo. Voi siete da Dio, figlioli, e avete vinto costoro, perché colui che è in voi è più grande di colui che è nel mondo. Essi sono del mondo, perciò insegnano cose del mondo e il mondo li ascolta. Noi siamo da Dio: chi conosce Dio ascolta noi; chi non è da Dio non ci ascolta. Da questo noi distinguiamo lo spirito della verità e lo spirito dell’errore (1Gv 4,1-6). La prima opera dell’uomo è la sua parola. La parola non inganna mai. Se la parola è santa, il cuore è santo. Se la parola è cattiva il cuore è cattivo. È questo il motivo per cui lo Spirito Santo ci chiede prima di lodare un uomo di ascoltare ciò che dice. Quando si scuote un setaccio restano i rifiuti; così quando un uomo discute, ne appaiono i difetti. I vasi del ceramista li mette a prova la fornace, così il modo di ragionare è il banco di prova per un uomo. Il frutto dimostra come è coltivato l’albero, così la parola rivela i pensieri del cuore. Non lodare nessuno prima che abbia parlato, poiché questa è la prova degli uomini (Sir 27,4-7). La prima grande opera di Gesù sono le parole ricche di divina sapienza che escono dalla sua bocca. Ecco la confessione delle guardie: Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». Risposero le guardie: «Mai un uomo ha parlato così!». Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!». Allora Nicodèmo, che era andato precedentemente da Gesù, ed era uno di loro, disse: «La nostra Legge giudica forse un uomo prima di averlo ascoltato e di sapere ciò che fa?». Gli risposero: «Sei forse anche tu della Galilea? Studia, e vedrai che dalla Galilea non sorge profeta!». E ciascuno tornò a casa sua (Gv 7,45-53). Dai capi dei sacerdoti e dei farisei escono invece parole di grande stoltezza, insipienza, falsità, menzogna. La seconda opera di Gesù sono i suoi miracoli. Mai nessuno ha compiuto segni così grandi. Sono questi grandi segni che attestano che Gesù è con Dio e Dio è con Gesù. Non può chi non è con Dio fare le opere che ha fatto Gesù. Non solo Dio è presente in Lui, è anche presente in una maniera unica, particolarissima. Mai con nessuno Dio è stato come è con Gesù. Parole e opere attestano che l’albero di Cristo è innestato sull’albero del Padre. Questa è verità storica. Dalla verità storica necessariamente si deve pervenire alla verità eterna. L’Evangelista Giovanni inizia il suo Vangelo manifestando la verità eterna di Cristo Gesù. Poi attraverso la storia attesta che quella verità eterna è purissima. In essa non vi è alcuna falsità. In essa non c’è inganno. Chi però nega la verità storica di Cristo Gesù mai potrà giungere alla verità eterna. È la storia la via perché si confessi la verità divina di Gesù Signore. Negando la verità storica, farisei e scribi, non peccano solo contro la verità, peccano anche contro la loro stessa umanità. Si dichiarano persone prive di intelletto, sapienza, grande razionalità. LEGGIAMO IL TESTO DI Gv 10,31-42 Di nuovo i Giudei raccolsero delle pietre per lapidarlo. Gesù disse loro: «Vi ho fatto vedere molte opere buone da parte del Padre: per quale di esse volete lapidarmi?». Gli risposero i Giudei: «Non ti lapidiamo per un’opera buona, ma per una bestemmia: perché tu, che sei uomo, ti fai Dio». Disse loro Gesù: «Non è forse scritto nella vostra Legge: Io ho detto: voi siete dèi? Ora, se essa ha chiamato dèi coloro ai quali fu rivolta la parola di Dio – e la Scrittura non può essere annullata –, a colui che il Padre ha consacrato e mandato nel mondo voi dite: “Tu bestemmi”, perché ho detto: “Sono Figlio di Dio”? Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani. Ritornò quindi nuovamente al di là del Giordano, nel luogo dove prima Giovanni battezzava, e qui rimase. Molti andarono da lui e dicevano: «Giovanni non ha compiuto nessun segno, ma tutto quello che Giovanni ha detto di costui era vero». E in quel luogo molti credettero in lui. Gesù è accusato di bestemmia perché dice di essere figlio di Dio. Come smentire questa accusa, perché non vada incontro ad una lapidazione subitanea e improvvisa? Facendo ricorso al Salmo, nel quale per tutto il popolo di Dio è detto: “Voi siete dei e figli dell’altissimo”. Dio presiede l’assemblea divina, giudica in mezzo agli dèi: «Fino a quando emetterete sentenze ingiuste e sosterrete la parte dei malvagi? Difendete il debole e l’orfano, al povero e al misero fate giustizia! Salvate il debole e l’indigente, liberatelo dalla mano dei malvagi!». Non capiscono, non vogliono intendere, camminano nelle tenebre; vacillano tutte le fondamenta della terra. Io ho detto: «Voi siete dèi, siete tutti figli dell’Altissimo, ma certo morirete come ogni uomo, cadrete come tutti i potenti». Àlzati, o Dio, a giudicare la terra, perché a te appartengono tutte le genti! (Sal 82,1-8). Anche in questa argomentazione il cui fondamento è nelle Scritture Sante Gesù si rivela albero dalla grandissima sapienza e intelligenza. Ogni sua Parola attesta e rivela che Dio è con Lui. Nessuno può parlare e nessuno può operare come Gesù parla ed opera se Dio non è con lui. I frutti prodotti da Gesù – verità storica – attestano che Dio è con Lui – verità metastorica, divina, eterna. Noi oggi abbiamo rinunciato alla verità storica di Cristo e della Chiesa. Camminiamo con ideologie sempre nuove. Questo significa per noi che mai potremo giungere alla verità divina ed eterna di Cristo Signore, alla verità divina ed eterna che anima la Chiesa del Dio vivente. O scegliamo la verità storica e per sceglierla dobbiamo avere gli occhi dello Spirito Santo, o siamo condannati a inseguire ideologie di peccato. Vergine Maria, la tua verità storica è quella di essere la Madre del tuo Signore. Fa’ che dalla nostra verità storica di salvati e di redenti da Cristo Gesù, il mondo giunga alla verità soprannaturali ed eterne. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
