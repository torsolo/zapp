<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Venerdì della VIII settimana del Tempo Ordinario.
</p>

<p>
<u>ANTIFONA</u> / Il Signore è il mio sostegno, mi ha portato al largo, mi ha liberato perché mi vuol bene. (Sal 17,19-20)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Concedi, o Signore, che il corso degli eventi nel mondo si svolga secondo la tua volontà di pace e la Chiesa si dedichi con gioiosa fiducia al tuo servizio. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>I nostri padri furono uomini di fede, e le loro opere giuste non sono dimenticate</b> / Dal libro del Siràcide (Sir 44,1.9-13) / Facciamo ora l'elogio di uomini illustri, dei padri nostri nelle loro generazioni. Di altri non sussiste memoria, svanirono come se non fossero esistiti, furono come se non fossero mai stati, e così pure i loro figli dopo di loro. Questi invece furono uomini di fede, e le loro opere giuste non sono dimenticate. Nella loro discendenza dimora una preziosa eredità: i loro posteri. La loro discendenza resta fedele alle alleanze e grazie a loro anche i loro figli. Per sempre rimarrà la loro discendenza e la loro gloria non sarà offuscata. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 149) <b>Il Signore ama il suo popolo</b> / Cantate al Signore un canto nuovo; la sua lode nell'assemblea dei fedeli. Gioisca Israele nel suo creatore, esultino nel loro re i figli di Sion. R. / Lodino il suo nome con danze, con tamburelli e cetre gli cantino inni. Il Signore ama il suo popolo, incorona i poveri di vittoria. R. / Esultino i fedeli nella gloria, facciano festa sui loro giacigli. Le lodi di Dio sulla loro bocca: questo è un onore per tutti i suoi fedeli. R.
</p>

<p>
<u>ACCLAMATIO</u> / Alleluia, alleluia / Io ho scelto voi, dice il Signore, perché andiate e portiate frutto e il vostro frutto rimanga. (Gv 15,16) / Alleluia.
</p>

<p>
<u>VANGELO</u> / <b>La mia casa sarà chiamata casa di preghiera per tutte le nazioni. Abbiate fede in Dio!</b> / Dal Vangelo secondo Marco (Mc 11,11-25) / [Dopo essere stato acclamato dalla folla, Gesù] entrò a Gerusalemme, nel tempio. E dopo aver guardato ogni cosa attorno, essendo ormai l'ora tarda, uscì con i Dodici verso Betània. La mattina seguente, mentre uscivano da Betània, ebbe fame. Avendo visto da lontano un albero di fichi che aveva delle foglie, si avvicinò per vedere se per caso vi trovasse qualcosa ma, quando vi giunse vicino, non trovò altro che foglie. Non era infatti la stagione dei fichi. Rivolto all'albero, disse: «Nessuno mai più in eterno mangi i tuoi frutti!». E i suoi discepoli l'udirono. Giunsero a Gerusalemme. Entrato nel tempio, si mise a scacciare quelli che vendevano e quelli che compravano nel tempio; rovesciò i tavoli dei cambiamonete e le sedie dei venditori di colombe e non permetteva che si trasportassero cose attraverso il tempio. E insegnava loro dicendo: «Non sta forse scritto: "La mia casa sarà chiamata casa di preghiera per tutte le nazioni"? Voi invece ne avete fatto un covo di ladri». Lo udirono i capi dei sacerdoti e gli scribi e cercavano il modo di farlo morire. Avevano infatti paura di lui, perché tutta la folla era stupita del suo insegnamento. Quando venne la sera, uscirono fuori dalla città. La mattina seguente, passando, videro l'albero di fichi seccato fin dalle radici. Pietro si ricordò e gli disse: «Maestro, guarda: l'albero di fichi che hai maledetto è seccato». Rispose loro Gesù: «Abbiate fede in Dio! In verità io vi dico: se uno dicesse a questo monte: "Lèvati e gèttati nel mare", senza dubitare in cuor suo, ma credendo che quanto dice avviene, ciò gli avverrà. Per questo vi dico: tutto quello che chiederete nella preghiera, abbiate fede di averlo ottenuto e vi accadrà. Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli perdoni a voi le vostre colpe». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Cristo è casa di preghiera per tutte le genti, l'Unigenito nel cui nome il Padre esaudisce ogni supplica. Col cuore colmo di fede, diciamo: <b>Tu che puoi tutto, ascoltaci!</b> / Ti invochiamo per la comunità dei credenti: rinnovala nell'operare e nell'essere perché il mondo gusti i frutti della sua pace. Preghiamo: / Ti invochiamo per i laici che stanno riscoprendo il vangelo: dona loro una continua sete della tua parola e la gioia di annunciarti fra gli uomini. Preghiamo: / Ti invochiamo per chi non sa o non osa parlarti: ascolta il suo muto desiderio di te e donagli un segno della tua benevolenza. Preghiamo: / Ti invochiamo per i responsabili del culto e degli edifici sacri: fà che la loro opera silenziosa aiuti i fedeli a mettersi davanti a te nella verità. Preghiamo: / Ti invochiamo per quelli che credono di potersi servire della religione come di un paravento: fà che si risveglino dal culto del loro io e finalmente incontrino te. Preghiamo: / Ti invochiamo per quanti partecipano a questa eucaristia: fà scaturire dal nostro cuore una preghiera viva, piena di perdono e di pace. Preghiamo: / O Dio ricco di misericordia, che per un atto di bontà copri una moltitudine di peccati, aumenta la nostra fede e donaci la forza del tuo Spirito. Te lo chiediamo nel nome di Gesù, che vive e regna con te nei secoli dei secoli. Amen.
</p>

<p>
<u>OFFERTORIO</u> / O Dio, da te provengono questi doni e tu li accetti come segno del nostro servizio sacerdotale: fa’ che, per tua misericordia, l’offerta che ascrivi a nostro merito ci ottenga il premio della gioia eterna. Per Cristo nostro Signore.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Canterò al Signore, che mi ha beneficato, e loderò il nome del Signore Altissimo. (Sal 12,6) ♦ Ecco, io sono con voi tutti i giorni, sino alla fine del mondo. (Mt 28,20)
</p>

<p>
<u>GRATIAS</u> / Saziati dal dono di salvezza, invochiamo la tua misericordia, o Signore: questo sacramento, che ci nutre nel tempo, ci renda partecipi della vita eterna. Per Cristo nostro Signore.
</p>

<h3>LECTIO</h3>

<h5>Patres</h5>

<p>
<u>EVANGELIZO1</u> / San Girolamo (347-420), sacerdote, traduttore della Bibbia, dottore della Chiesa / Omelie sul vangelo secondo Marco, n° 8; SC 494 / Non era ancora la stagione dei fichi / «Non era ancora la stagione dei fichi». Nella lettera ai Romani, l'apostolo Paolo dà un'interpretazione di questo passaggio: «Non voglio infatti che ignoriate, fratelli, questo mistero: l'indurimento di una parte di Israele è in atto fino a che saranno entrate tutte le genti. Allora tutto Israele sarà salvato» (Rm 11,25-26). Se il Signore avesse trovato dei frutti su quel fico, tutte le genti non sarebbero entrate. Ma poiché tutte le genti sono entrate, tutto Israele finalmente sarà salvato... Del resto, si trova questo passaggio nell'Apocalisse di Giovanni: «Della tribù di Giuda dodicimila crederanno; della tribù di Ruben dodicimila crederanno» ed egualmente delle altre tribù (Ap 7,5-8). In totale, erano centoquarantaquattromila a credere... Se Israele avesse creduto, nostro Signore non sarebbe stato crocifisso, e se nostro Signore non fosse stato crocifisso, la moltitudine dei pagani non sarebbe stata salvata. Pertanto gli ebrei diventeranno credenti, ma crederanno solo alla fine del mondo. Per essi, non era la stagione per credere nella croce... La loro incredulità, è la nostra fede; la loro caduta ha permesso la nostra ascesa. Non era il momento per loro, perché fosse il nostro. 
</p>

<p>
<u>EVANGELIZO-21</u> / San Cirillo di Gerusalemme (313-350) vescovo di Gerusalemme e dottore della Chiesa / Catechesi battesimale, n° 5 / «Abbiate fede in Dio» / Sta scritto: «È difficile trovare un uomo fedele!» (Pr 20,6). Non dico che tu debba rivelare la tua coscienza a me, ma che mostri a Dio la sincerità della tua fede, Dio che prova mente e cuore e conosce i pensieri degli uomini (Sal 7,10; 94,11). Gran cosa un uomo che possiede la fede: è più ricco degli arciricchi. Il fedele infatti possiede tutti i beni del mondo, in quanto li disprezza e li calpesta; al contrario, i ricchi di beni materiali, benché ne abbiano in abbondanza, finiscono col mancare di quelli dell'anima. Più ne ammassano, infatti, più si consumano per la brama di quanto loro manca. Invece, e questo è il colmo del paradosso, l’uomo che ha fede è  ricco nella sua povertà perché sa che bisogna avere solo di che coprirsi e di che nutrirsi; quindi si accontenta e disprezza le ricchezze. Non soltanto noi, che di Cristo portiamo il nome, viviamo la fede. Tutti gli uomini,  anche estranei alla Chiesa, possiedono qualcosa di simile alla fede.  Vincolo di fede chiamiamo il patto che unisce nelle nozze persone estranee l'una all'altra; sulla fede si fonda anche l'agricoltore fiducioso di raccogliere i frutti, perché nessuno senza fiducia s'assoggetterebbe a fatiche. Per fede gli uomini solcano il mare affidandosi con fiducia a un piccolo legno. (..) Sulla fede insomma si fonda la maggior parte delle imprese umane (...); tutti credono a dei principi. La lettura di oggi vi ha però chiamato alla vera fede, e vi ha indicato la via che dovete anche voi seguire per piacere a Dio. (...) Per Daniele, come leggiamo, la fede chiuse la bocca ai leoni (Dn 6,23). (...) «Tenete sempre in mano lo scudo della fede, con il quale potrete spegnere tutti i dardi infuocati del maligno» (Ef 6,16). (...) La fede dà all'uomo tanta forza da farlo camminare sul mare (Mt 14,29). Per il paralitico di Cafarnao ebbero fede quelli che lo portarono e calarono dal tetto (Mt 9,2). La fede delle sorelle di Lazzaro ebbe tanto potere, che richiamò il morto dalle porte degli inferi (Gv 11). (...) Questa fede data gratuitamente dallo Spirito supera tutte le forze umane, per cui chi la possiede può dire a questo monte: «Spostati da qui a lì», ed esso si sposterà (Mt 17,20).
</p>

<p>
<u>LettureBose</u> / La gioia, caparra del Regno / Non è facile dire quale virtù debba essere considerata migliore delle altre, quale sia la seconda dopo di essa e in quale ordine debbano essere collocate le rimanenti. Tutte infatti sono considerate di pari dignità e, collaborando le une con le altre, conducono alla perfezione quelli che le praticano. La semplicità, infatti, consegna [chi la vive] all'obbedienza, l'obbedienza alla fede, questa alla speranza, e la speranza alla giustizia, la giustizia a servire gli altri, e il servizio degli altri all'umiltà. Poi ci accoglie la mitezza che ci conduce alla gioia, la gioia all'amore e l'amore alla preghiera ... Dobbiamo però perseverare soprattutto nella preghiera che guida il coro delle virtù, poiché è per suo tramite che le chiediamo a Dio. Chi persevera nella preghiera entra in comunione con Dio e si unisce a lui; riceve la santificazione, la potenza dello Spirito e uri'attitudine del cuore difficile a esprimersi. Costui, ricevuto lo Spirito come guida e alleato nella lotta, arde di amore per il Signore, prova intenso desiderio di pregare e non ne è mai sazio. Sempre brucia d'amore per ciò che è buono e irriga l'anima con il suo fervore, come è detto: Quanti si nutrono di me avranno ancora fame e quanti bevono di me avranno ancora sete (Sir 24,21). Altrove è detto: Hai dato gioia al mio cuore (Sal 4,8); e il Signore dice: Il regno dei cieli è dentro di voi (Lc 17,21). In che senso il regno dei cieli è dentro di noi? Non si vuole dire altro se non che la gioia, attraverso lo Spirito, si riversa dentro di noi. La gioia è come un'immagine, una caparra, un segno di quell'esultanza eterna di cui godranno i santi nel tempo futuro. Il Signore dunque, attraverso l'azione dello Spirito, ci esorta, ogni volta che ci troviamo nella tribolazione, a dare un segno di salvezza agli altri e a renderli partecipi dei beni e dei doni dello Spirito; dice infatti l'Apostolo: Egli ci consola in ogni nostra tribolazione, perché possiamo anche noi consolare quelli che si trovano in ogni genere di afflizione (2Cor 1,4). (Gregorio di Nissa, Il fine cristiano, pp. 77-79)
</p>

<p>
<u>FEGF1</u> / Ecco il cuore che ha tanto amato il mondo,  San Bonaventura nel tredicesimo secolo / Contempla, uomo salvato, colui che per te è inchiodato alla croce… Alzati, tu che ami Cristo, sii come la colomba «che fa il nido nelle pareti d’una gola profonda» (Ger 48,28), e qui, «come il passero che ha trovato la casa» (Sal 83,4), non cesserai di vegliare. Come la tortora, vi riparerai i tuoi piccoli e presenterai la tua bocca per «attingere acqua alle sorgenti della salvezza» (Is 12,3). E’ lui, infatti, «il fiume che usciva da Eden, si divideva e formava quattro corsi» (Gen 2,10) e, sparso nel cuore dei credenti, annaffia e feconda la terra intera… Corri dunque a questa sorgente di vita e di luce con un vivo desiderio, chiunque tu sia, e nel tuo amore di Dio, gridagli con tutta la forza del tuo cuore: " O bellezza indicibile dell’Altissimo, splendore della luce eterna, vita che vivifichi ogni vita, chiarore che illumini ogni luce e conservi nell’eterno splendore i vari astri che brillano davanti al trono della tua divinità dall’origine dei tempi. O fiume eterno e inaccessibile, limpido e dolce, la cui sorgente è nascosta agli occhi di ogni mortale ! La tua profondità è senza fondo, la tua altezza senza limiti, la tua larghezza senza confini, la tua purezza senza alcunché di torbido. Da te scorre «il fiume che rallegra la città di Dio» (Sal 45, 5)… affinché cantiamo inni di lode, «in mezzo ai canti di gioia di una moltitudine in festa» (Sal 41, 5), perché sappiamo per esperienza che «in te è la sorgente della vita e alla tua luce, vedremo la luce» (Sal 35, 10). "
</p>

<p>
<u>FEGF2</u> / «Attingerete acqua con gioia alle sorgenti della salvezza» (Is 12,3)  San Bernardo nel dodicesimo secolo / Dove trovare per i deboli una sicura garanzia di salvezza e un’incrollabile pace, se non nelle piaghe del Salvatore?... Trapassarono le sue mani e i suoi piedi e con una lancia gli ferirono il costato. Da queste fenditure posso “succhiare miele dalla rupe” (Sal 80,7) e olio dai ciottoli della roccia, cioè gustare e vedere “quanto è buono il Signore” (Sal 33,9). Nutriva pensieri di pace e io non lo sapevo. “Infatti , chi mai ha potuto conoscere il pensiero del Signore? O chi mai è stato suo consigliere?” (Rm 11,34). Ma il chiodo appuntito è divenuto per me come chiave che apre, perché io veda la volontà del Signore. Che cosa scorgerò attraverso la fenditura? Lo grida il chiodo, lo grida la piaga: veramente in Cristo c’è Dio che riconcilia a sé il mondo. La lancia penetra nel suo cuore, perché egli sappia compatire le mie infermità. Attraverso le ferite del corpo si svela il mistero del cuore, si manifesta il grande sacramento dell’amore, “la bontà misericordiosa del nostro Dio per cui verrà a visitarci dall’alto un sole che sorge” (Lc 1,78). In che modo la misericordia si manifesta attraverso le ferite? Dove più chiaramente che nelle tue ferite avrebbe potuto risplendere che tu, o Signore, sei dolce e mite, e pieno di misericordia? Nessuno infatti ha maggior amore di chi dà la sua vita (Gv 15,13) per i votati alla morte. Il mio merito quindi è la misericordia del Signore. Non mancherò di merito, finché egli non mancherà di misericordia. Ché, se le misericordie del Signore sono molte, io pure allora sono ricco di meriti. E se fossi consapevole di molti e gravi peccati? Ma “dove è abbondato il peccato ha sovrabbondato la grazia” (Rm 5,20). E se “ la grazia del Signore è da sempre e dura in eterno” (Sal 102,7), anch’io “canterò senza fine le grazie del Signore (Sal 88,2). Forse la mia giustizia? “Signore, ricorderò che tu solo sei giusto” (Sal 70,16). Ma la tua giustizia è anche la mia: naturalmente, perché tu ti sei fatto per bontà di Dio giustizia per me (Rm 1,17).
</p>

<h5>Verbis</h5>

<p>
<u>Silvestrini-21</u> / Siamo uomini di preghiera? La liturgia della parola della feria di oggi ci invita a fare l'elogio di uomini illustri non solo dell'Antico testamento ma anche dei testimoni della fede, dei santi che in modi e tempi diversi hanno saputo dare testimonianza eroica di amore al Signore. Il brano del vangelo ci invita a portare frutto nella vita per non avere la sorte del fico infruttuoso, come anche di far sì che i nostri corpi, tempio della divinità, non siano profanati da pensieri, da affetti, da comportamenti che sono in contrasto con la presenza di Dio in noi. Ma tutto questo suppone una fede forte, capace di dare un vero significato alla nostra vita. Nella nostra debolezza e fragilità ci saranno di grande conforto e incoraggiamento le parole rassicuranti di Gesù: "Tutto quello che domanderete nella preghiera, vi sarà accordato". Ma... siamo davvero uomini di preghiera?
</p>

<p>
<u>LOYOLA-21</u> / Quello di oggi è un Gesù insolito, eppure l’evento è presente in tutti quattro i vangeli e di molto plausibile storicità. Qualcuno può forse essere turbato da questo atteggiamento, altri invece riescono ad identificarsi con maggiore facilità con questo Gesù. Il tempio di Gerusalemme, luogo della relazione tra Dio e l’uomo, ha assunto una dimensione lucrativa, di guadagno economico, ed è ormai consuetudine nell’assuefazione generale. Gesù ne rimane scandalizzato! È il solo! La sua reazione non si fa attendere e scaccia con decisione cambiavalute e venditori di colombe. Anche il nostro cuore è un po’ così e il Signore desidera entrarvi: non tanto per ripulirlo (ci sarà sempre un po’ di polvere…) ma per mettere ordine: se lui è al centro, tutto troverà la giusta collocazione! / Che spazio occupa il Signore nella mia vita? In quali occasioni ho una relazione mercantile con il Signore? Quale tempo della giornata dedico all’incontro col Signore nel silenzio? (Anna Laura Lucchi Filippo Zalambani)
</p>

<p>
<u>Luigi Maria Epicoco</u> / Fare adesso ciò che conta / Non sembra affatto un Vangelo simpatico quello di oggi: prima la maledizione di un fico che fuori stagione naturalmente non ha frutti e poi il rovesciamento dei banchi dei cambiavalute. Perché Gesù agisce in questo modo? Forse rallentando il passo e guardando più dentro il racconto ci accorgeremo che ciò che sembra ovvio, naturale, giusto, visto da vicino forse non lo è fino in fondo. Infatti la vita si presenta a noi con un susseguirsi di cose naturali, ovvie, ordinate, finché poi non ci si accorge che succedono cose non previste, cose non calcolate che mettono in subbuglio e in crisi ciò che pensavamo di conoscere e di aver capito. Io, ad esempio, penso che siccome ho quarant’anni, credo che sia più che naturale, ovvio e giusto che ne viva almeno altrettanti, e che quindi ho tutto il tempo di rimandare a domani il tempo dei frutti, delle cose concrete, di ciò che conta, e che per adesso posso vivere di foglie, di apparenza, di rimandi. Ma se fosse esattamente questa sera il tempo in cui io devo chiudere questo viaggio della vita? Se non avrò il tempo di arrivare all’estate come quell’albero di fichi? Gesù sembra dirci che ciò che conta non può mai essere rimandato, e che l’unica cosa di prezioso che dobbiamo prendere sul serio è il presente e non i propositi “giusti” per il futuro. Qualunque cosa di decisivo deve essere preso nella mia vita devo giocarmelo nel presente e non nel futuro prossimo. Se ho deciso di fare una famiglia con una persona non devo aspettare il giorno del matrimonio per esserle fedele, ma devo vivere già da oggi con tutte le conseguenze della mia scelta, e così per ogni cosa della vita. Qui è il tempo opportuno, non dopo, e non domani. E se soprattutto se c’è una cosa che non va rimandata questo è il perdono: “Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli perdoni a voi le vostre colpe”. Sarebbe un bel miracolo da chiedere con fede quello di fare adesso ciò che conta.
</p>

<p>
<u>MichaelDavide Semeraro</u> / Foglie / Il gesto con cui il Signore Gesù fa rinsecchire il fico è un modo per rivelare e confermare “sub contrario” la sua forza e possibilità creatrice. Non dobbiamo dimenticare che Dio può distruggerci e solo per ricordarci che egli sempre può ricreare! A cosa mai serve il Tempio se alle foglie del culto non si aggiunge il frutto della vera adorazione di Dio, che è significata e quasi preparata dal culto senza che si limiti e si identifichi con esso? Le foglie sembrano indicare le grandi cerimonie del Tempio che rischiano di diventare la maschera del bisogno di manipolare Dio per i propri interessi, primo fra tutti per gestire le proprie paure. L’evangelista annota che Gesù «ebbe fame» (Mc 11,12). L’evangelista Giovanni ci rammenta una parola del Signore: «Il mio cibo è fare la volontà di colui che mi ha mandato e compiere la sua opera» (Gv 4,34). L’opera di cui parla il Signore Gesù è la riconciliazione di ogni uomo e donna con il Padre, attraverso l’intima percezione del suo amore, che non ha bisogno né di sacrifici, né di offerte, né di splendori che non siano quelli di un cuore in cammino di conversione e di amore. Per due volte l’evangelista precisa che il Signore Gesù è obbligato a lasciare il Tempio per «l’ora tarda» (Mc 11,11) e perché «venne la sera» (11,19). Sembra che non ci si possa trattenere oltre nel Tempio perché vi manca la luce, perché vi manca la vita. Soprattutto sembra che il Tempio abbia perso la memoria del suo mistero e del suo ruolo. La preghiera è, infatti, il luogo in cui impariamo come le cose importanti non sono quelle che chiediamo, ma quelle che impariamo a dare. Il Signore Gesù, come già i profeti, richiama una irrimandabile urgenza nel porsi davanti alla «fame» di Dio e, se non si è capaci di cogliere i suoi esigenti passaggi, non c’è più nessuno motivo di sussistere né per il fico, né per il tempio. Eppure, se questo è il richiamo forte, non viene meno che tutto ciò va vissuto nel dinamismo di una «fede» (11,22) che è sempre inseparabile dalla capacità di «pregare» (11,25), la cui verità sta sempre nel perdono come cifra più perfetta dell’attitudine a dare… a darsi. Questa è la radice di quella discendenza «di uomini illustri» (Sir 44,1) che sono tali perché furono «uomini di fede» (44,10) tanto che «la loro discendenza resta fedele alle alleanze» (44,12). L’evangelista Marco insiste molto sullo sguardo di Gesù che guarda «ogni cosa attorno» (Mc 11,11). Possiamo lasciare che il suo occhio penetri il segreto del nostro cuore e ne scandagli le radici profonde, per poter comprendere quanto siamo pronti a dare per lui il frutto della nostra conversione, che è sempre una rinnovata disponibilità a perdonare, invece di mercanteggiare senza mai accontentarsi di aumentare il fogliame dell’apparenza.
</p>

<h5>DiBruno</h5>

<p>
<u>DiBruno1</u> / SE AVETE QUALCOSA CONTRO QUALCUNO (1Pt 4,7-13; Sal 95; Mc 11,11-26) / Il discepolo di Gesù deve essere come il Padre celeste, perfetto come Lui, santo come Lui, misericordioso come Lui, ricco di amore, pietà, perdono, benevolenza come Lui. Il Padre per amore dell’uomo ha dato il Figlio suo Unigenito per la sua salvezza eterna. Non ha perdonato i peccati dell’umanità, li ha anche espiati. Gesù è sulla croce.  Pende inchiodato su di essa. Perdona i suoi carnefici. Prega il Padre perché anche Lui perdoni quanti gli stanno facendo il male, scusandoli ai suoi occhi. Senza questa relazione di vero perdono, vera riconciliazione, vera redenzione, la nostra preghiera mai potrà essere ascoltata dal nostro Dio. Ecco il motivo. La preghiera è una richiesta sempre condizionata. Io ti ascolto se tu mi ascolti. Io sarò misericordioso con te se tu sarai misericordioso con i tuoi fratelli. Io ti perdonerò se tu perdonerai. Io ti darò tutto se tu mi darai tutto. Io ti dono il mio cuore e tu mi darai il tuo cuore. Se il discepolo di Gesù non esaudisce il desiderio di Dio neanche Dio esaudirà il suo desiderio. La preghiera rimane inesaudita. Mancano le condizioni poste da Dio per il suo esaudimento. Il Padre chiede a Gesù di immolare la sua vita per la redenzione dell’umanità. Il Figlio obbedisce annientandosi fino alla morte di croce. Quanto il Padre gli ha chiesto, Lui lo sta facendo con tutto l’amore e ogni altra virtù. Potrà il Padre lasciare inesaudita una sola richiesta del Figlio? Mai. Sempre ogni sua preghiera sarà ascoltata. In questa circostanza del fico che secca dalle radici, l’esaudimento non è legato solo al perdono, ma anche alla fede. Anche sulla fede è necessaria una parola chiara. Prima che fede nella parola che il cristiano dice o con la quale comanda, si deve parlare di fede nella Parola che il Padre ha detto a lui e che lui compie con immediata obbedienza. Se Dio parla al cristiano e questi non lo ascolta, mai una sua parola sarà ascoltata dalla creazione. Li è sordo al suo Dio, la creazione è sorda a lui. Lui invece ascolta con amore il suo Dio e compie quanto gli viene comandato, anche la creazione obbedisce e realizza quanto le viene chiesto. L’ascolto dell’obbedienza. Anche il perdono rientra nella più pura e santa obbedienza. La creazione ascolta l’uomo che ascolta Dio. / Ed entrò a Gerusalemme, nel tempio. E dopo aver guardato ogni cosa attorno, essendo ormai l’ora tarda, uscì con i Dodici verso Betània. La mattina seguente, mentre uscivano da Betània, ebbe fame. Avendo visto da lontano un albero di fichi che aveva delle foglie, si avvicinò per vedere se per caso vi trovasse qualcosa ma, quando vi giunse vicino, non trovò altro che foglie. Non era infatti la stagione dei fichi. Rivolto all’albero, disse: «Nessuno mai più in eterno mangi i tuoi frutti!». E i suoi discepoli l’udirono. Giunsero a Gerusalemme. Entrato nel tempio, si mise a scacciare quelli che vendevano e quelli che compravano nel tempio; rovesciò i tavoli dei cambiamonete e le sedie dei venditori di colombe e non permetteva che si trasportassero cose attraverso il tempio. E insegnava loro dicendo: «Non sta forse scritto: La mia casa sarà chiamata casa di preghiera per tutte le nazioni?  Voi invece ne avete fatto un covo di ladri». Lo udirono i capi dei sacerdoti e gli scribi e cercavano il modo di farlo morire. Avevano infatti paura di lui, perché tutta la folla era stupita del suo insegnamento. Quando venne la sera, uscirono fuori dalla città. La mattina seguente, passando, videro l’albero di fichi seccato fin dalle radici. Pietro si ricordò e gli disse: «Maestro, guarda: l’albero di fichi che hai maledetto è seccato». Rispose loro Gesù: «Abbiate fede in Dio! 23In verità io vi dico: se uno dicesse a questo monte: “Lèvati e gèttati nel mare”, senza dubitare in cuor suo, ma credendo che quanto dice avviene, ciò gli avverrà. Per questo vi dico: tutto quello che chiederete nella preghiera, abbiate fede di averlo ottenuto e vi accadrà. Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli perdoni a voi le vostre colpe». / Dio, il nostro Dio, prima di chiedere qualcosa all’uomo, ha vissuto ogni cosa nella carne nel Figlio Suo Unigenito. Gesù non ha perdonato da risorto, non ha chiesto perdono al Padre per i suoi uccisori dopo trenta o quarant’anni dalla sua passione. Ha perdonato e ha chiesto perdono quando il sangue era vivo ed usciva dalle sue piaghe. / Madre di misericordia, Angeli, Santi, fateci grandi nel perdono e nella misericordia. 
</p>

<p>
<u>DiBruno-21</u> / Nessuno mai più in eterno mangi i tuoi frutti! (Mc 11,11-25) / Gesù vince ogni sua battaglia contro le potenze del male con la forza della sua preghiera. Come far sì che questa verità si incida con caratteri indelebili nella mente dei suoi discepoli? Nulla è più potente di un esempio forte, assai forte. Mentre si reca a Gerusalemme, ha fame, si accosta ad un fico e non trova alcun frutto, ma solo foglie. In più neanche era la stagione dei fichi. Si rivolge all’albero e dice: “Nessuno mai più in eterno mangi i tuoi frutti!”. Poi Gesù riprende il cammino. Entra nel tempio e lo purifica da quanti lo stavano profanando: venditori, compratori, cambiamonete. Così facendo, si attesta vero profeta. Infatti è missione dei veri profeti purificare il culto da ogni intromissione di pensiero umano. La verità di Dio è dalla verità del culto e della sua santità. Anche la verità di una religione è dalla verità del suo culto. Un culto falso attesta una fede falsa e una religione falsa. Ecco il possente grido di Malachia: “Oh, ci fosse fra voi chi chiude le porte, perché non arda più invano il mio altare! Non mi compiaccio di voi – dice il Signore degli eserciti – e non accetto l’offerta delle vostre mani! Poiché dall’oriente all’occidente grande è il mio nome fra le nazioni e in ogni luogo si brucia incenso al mio nome e si fanno offerte pure, perché grande è il mio nome fra le nazioni. Dice il Signore degli eserciti” (Mal 1,10-11). Offrire un culto vano e anche peccaminoso attesta un cuore distante, lontano dal suo Dio e Signore. / [Dopo essere stato acclamato dalla folla, Gesù] entrò a Gerusalemme, nel tempio. E dopo aver guardato ogni cosa attorno, essendo ormai l’ora tarda, uscì con i Dodici verso Betània. La mattina seguente, mentre uscivano da Betània, ebbe fame. Avendo visto da lontano un albero di fichi che aveva delle foglie, si avvicinò per vedere se per caso vi trovasse qualcosa ma, quando vi giunse vicino, non trovò altro che foglie. Non era infatti la stagione dei fichi. Rivolto all’albero, disse: «Nessuno mai più in eterno mangi i tuoi frutti!». E i suoi discepoli l’udirono. Giunsero a Gerusalemme. Entrato nel tempio, si mise a scacciare quelli che vendevano e quelli che compravano nel tempio; rovesciò i tavoli dei cambiamonete e le sedie dei venditori di colombe e non permetteva che si trasportassero cose attraverso il tempio. E insegnava loro dicendo: «Non sta forse scritto: “La mia casa sarà chiamata casa di preghiera per tutte le nazioni”? Voi invece ne avete fatto un covo di ladri». Lo udirono i capi dei sacerdoti e gli scribi e cercavano il modo di farlo morire. Avevano infatti paura di lui, perché tutta la folla era stupita del suo insegnamento. Quando venne la sera, uscirono fuori dalla città. La mattina seguente, passando, videro l’albero di fichi seccato fin dalle radici. Pietro si ricordò e gli disse: «Maestro, guarda: l’albero di fichi che hai maledetto è seccato». Rispose loro Gesù: «Abbiate fede in Dio! In verità io vi dico: se uno dicesse a questo monte: “Lèvati e gèttati nel mare”, senza dubitare in cuor suo, ma credendo che quanto dice avviene, ciò gli avverrà. Per questo vi dico: tutto quello che chiederete nella preghiera, abbiate fede di averlo ottenuto e vi accadrà. Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli perdoni a voi le vostre colpe». / È sera. Gesù torna in Betania, perché Gerusalemme non è sicura durante la notte. Farisei e scribi vogliono uccidere Gesù e il buio è un ottimo alleato di quanti tramano il male. La mattina si riprende il cammino verso la città e i discepoli vedono che il fico è seccato fin nelle radici. Pietro dice a Gesù: «Maestro, guarda: l’albero di fichi che hai maledetto è seccato». Il Maestro risponde che tutto può colui che prega con fede. La preghiera fatta con fede spinge il Signore ad esaudire qualsiasi richiesta. Ma qual è la preghiera fatta con fede? Quella elevata a Dio nello Spirito Santo. Quando si prega nello Spirito Santo? Quando si è nel cuore del Padre. Quando si è nel cuore del Padre? Quando si è nella sua piena obbedienza ad ogni suo comando e desiderio. Noi esaudiamo ogni desiderio di Dio e Dio esaudisce ogni nostro desiderio. Noi viviamo per fare la volontà di Dio e Dio vive per ascoltare ogni grido del nostro cuore. Ha fede chi ama il suo Signore, chi obbedisce, chi lo ascolta, chi cammina alla sua presenza. Il cristiano vive per obbedire ad ogni Parola che è uscita dalla bocca di Cristo Gesù. / Madre della Redenzione, Angeli, Santi, fateci obbedienza perfetta a Cristo Signore. 
</p>

<p>
<u>HomilyVoice-21</u> / PRIMA LETTURA Facciamo ora l’elogio di uomini illustri, dei padri nostri nelle loro generazioni. Il Libro del Siracide nel fare l’elogio degli uomini illustri, ha un metro di misura in verità assai semplice e lineare. Non è difficile applicarlo. Illustre per questo agiografo è colui che si è distinto nell’obbedienza al Signore, compiendo la sua volontà. Naturalmente non fa l’elenco di tutti gli uomini che hanno obbedito e servito il Signore con rettitudine e grande fedeltà. Ne sceglie alcuni: solo coloro che hanno avuto un ruolo di grande servizio per il bene di tutto il popolo del Signore. È grande per il Siracide non solo chi obbedisce a Dio al fine di ricevere la benedizione da Lui promessa ai suoi servi fedeli. È grande presso Dio chi è grande anche presso il popolo. La grandezza presso Dio deve essere grandezza a beneficio di tutto il popolo del Signore. Ma anche la grandezza presso il popolo del Signore deve essere vera grandezza presso Dio. Quando è vera grandezza presso Dio? Quando si serve il popolo secondo pienezza di obbedienza ad ogni comando del Signore. Ogni ricchezza sia spirituale che materiale è vera ricchezza quando essa è posta a servizio dei fratelli. Gesù rivela la falsità e l’inganno di ogni ricchezza non condivisa con i fratelli o non posta a servizio del regno di Dio, anche con una rinuncia totale e piena ad essa. “Uno della folla gli disse: «Maestro, di’ a mio fratello che divida con me l’eredità». Ma egli rispose: «O uomo, chi mi ha costituito giudice o mediatore sopra di voi?». E disse loro: «Fate attenzione e tenetevi lontani da ogni cupidigia perché, anche se uno è nell’abbondanza, la sua vita non dipende da ciò che egli possiede». Poi disse loro una parabola: «La campagna di un uomo ricco aveva dato un raccolto abbondante. Egli ragionava tra sé: “Che farò, poiché non ho dove mettere i miei raccolti? Farò così – disse –: demolirò i miei magazzini e ne costruirò altri più grandi e vi raccoglierò tutto il grano e i miei beni. Poi dirò a me stesso: Anima mia, hai a disposizione molti beni, per molti anni; ripòsati, mangia, bevi e divèrtiti!”. Ma Dio gli disse: “Stolto, questa notte stessa ti sarà richiesta la tua vita. E quello che hai preparato, di chi sarà?”. Così è di chi accumula tesori per sé e non si arricchisce presso Dio» (Lc 12,13-21). L’Apostolo Paolo rivela che Gesù da ricco che era si fece povero per arricchire noi tutti con la sua povertà: “E come siete ricchi in ogni cosa, nella fede, nella parola, nella conoscenza, in ogni zelo e nella carità che vi abbiamo insegnato, così siate larghi anche in quest’opera generosa. Non dico questo per darvi un comando, ma solo per mettere alla prova la sincerità del vostro amore con la premura verso gli altri. Conoscete infatti la grazia del Signore nostro Gesù Cristo: da ricco che era, si è fatto povero per voi, perché voi diventaste ricchi per mezzo della sua povertà (2Cor 8,7-9). Chi è allora il più grande nel regno dei cieli? Chi sa spogliarsi per Cristo Signore anche della propria vita. Ecco la grandezza dei martiri secondo il Libro dell’Apocalisse: “Dopo queste cose vidi: ecco, una moltitudine immensa, che nessuno poteva contare, di ogni nazione, tribù, popolo e lingua. Tutti stavano in piedi davanti al trono e davanti all’Agnello, avvolti in vesti candide, e tenevano rami di palma nelle loro mani. E gridavano a gran voce: «La salvezza appartiene al nostro Dio, seduto sul trono, e all’Agnello». E tutti gli angeli stavano attorno al trono e agli anziani e ai quattro esseri viventi, e si inchinarono con la faccia a terra davanti al trono e adorarono Dio dicendo: «Amen! Lode, gloria, sapienza, azione di grazie, onore, potenza e forza al nostro Dio nei secoli dei secoli. Amen». Uno degli anziani allora si rivolse a me e disse: «Questi, che sono vestiti di bianco, chi sono e da dove vengono?». Gli risposi: «Signore mio, tu lo sai». E lui: «Sono quelli che vengono dalla grande tribolazione e che hanno lavato le loro vesti, rendendole candide nel sangue dell’Agnello. Per questo stanno davanti al trono di Dio e gli prestano servizio giorno e notte nel suo tempio; e Colui che siede sul trono stenderà la sua tenda sopra di loro. Non avranno più fame né avranno più sete, non li colpirà il sole né arsura alcuna, perché l’Agnello, che sta in mezzo al trono, sarà il loro pastore e li guiderà alle fonti delle acque della vita. E Dio asciugherà ogni lacrima dai loro occhi» (Ap 7,9-17). La vera grandezza di un uomo è perdere il mondo intero pur di raggiungere il regno eterno del nostro Dio. Il Signore così ci ammonisce, sempre nel Libro dell’Apocalisse: “E aggiunse: «Non mettere sotto sigillo le parole della profezia di questo libro, perché il tempo è vicino. Il malvagio continui pure a essere malvagio e l’impuro a essere impuro e il giusto continui a praticare la giustizia e il santo si santifichi ancora. Ecco, io vengo presto e ho con me il mio salario per rendere a ciascuno secondo le sue opere. Io sono l’Alfa e l’Omèga, il Primo e l’Ultimo, il Principio e la Fine. Beati coloro che lavano le loro vesti per avere diritto all’albero della vita e, attraverso le porte, entrare nella città. Fuori i cani, i maghi, gli immorali, gli omicidi, gli idolatri e chiunque ama e pratica la menzogna! Io, Gesù, ho mandato il mio angelo per testimoniare a voi queste cose riguardo alle Chiese. Io sono la radice e la stirpe di Davide, la stella radiosa del mattino». Lo Spirito e la sposa dicono: «Vieni!». E chi ascolta, ripeta: «Vieni!». Chi ha sete, venga; chi vuole, prenda gratuitamente l’acqua della vita (Ap 22,10-17). Chi sono allora gli uomini illustri, i veri uomini illustri? Quelli che si consumano oggi per rendere vera testimonianza a Cristo Signore, il Salvatore e il Redentore dell’umanità. Perché questi gli uomini sono illustri? Perché loro attraverso la consegna dell’intera loro vita a Gesù Signore, fanno sì che Lui la possa offrire al Padre perché il Padre la trasformi, sempre in Cristo, con Cristo, per Cristo, in un sacrificio di salvezza e di redenzione per il mondo intero. LEGGIAMO Sir 44,1.9-13 Facciamo ora l’elogio di uomini illustri, dei padri nostri nelle loro generazioni. Di altri non sussiste memoria, svanirono come se non fossero esistiti, furono come se non fossero mai stati, e così pure i loro figli dopo di loro. Questi invece furono uomini di fede, e le loro opere giuste non sono dimenticate. Nella loro discendenza dimora una preziosa eredità: i loro posteri. La loro discendenza resta fedele alle alleanze e grazie a loro anche i loro figli. Per sempre rimarrà la loro discendenza e la loro gloria non sarà offuscata. I loro corpi furono sepolti in pace, ma il loro nome vive per sempre. I popoli parlano della loro sapienza, l’assemblea ne proclama la lode. Si può vivere la vera grandezza evangelica – che è il frutto della grande umiltà e mitezza, della perfetta carità e giustizia – nella misura in cui ci si lascia annientare, stritolare – allo stesso modo di Gesù e imitandone l’esempio – sotto la macina dell’obbedienza senza risparmiarsi in nulla. Ogni grammo di cuore, mente, anima, volontà, pensiero, sentimento, desiderio che teniamo per noi ci impedisce di raggiungere la vera grandezza secondo Dio. Un grammo riservato per noi e la nostra grandezza dinanzi a Dio e agli uomini è in difetto. Ecco il metro della grandezza dato da Cristo Signore: “Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli. Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli (Mt 5,17-20). La grandezza nel regno dei cieli è infinitamente differente dalla grandezza nei regni della terra. LETTURA DEL VANGELO In verità io vi dico: se uno dicesse a questo monte: “Lèvati e gèttati nel mare”, senza dubitare in cuor suo, ma credendo che quanto dice avviene, ciò gli avverrà. La preghiera insegnata da Gesù Signore perché possa raggiungere il cuore del Padre ed essere da Lui esaudita ha delle regole da osservare. Le regole sono vita della preghiera. Se le regole non vengono osservate la nostra preghiera è morta. È come il fumo che si innalza da una stoppino che brucia consumando la cera. Annerisce il cuore del Padre, ma non lo commuove, non lo smuove, anzi lo infastidisce. Anche la legge della preghiera Gesù porta a compimento. Ecco cosa rivela il profeta Isaia sulla preghiera fatta senza l’osservanza dei Comandamenti: “«Perché mi offrite i vostri sacrifici senza numero? – dice il Signore. Sono sazio degli olocausti di montoni e del grasso di pingui vitelli. Il sangue di tori e di agnelli e di capri io non lo gradisco. Quando venite a presentarvi a me, chi richiede a voi questo: che veniate a calpestare i miei atri? Smettete di presentare offerte inutili; l’incenso per me è un abominio, i noviluni, i sabati e le assemblee sacre: non posso sopportare delitto e solennità. Io detesto i vostri noviluni e le vostre feste; per me sono un peso, sono stanco di sopportarli. Quando stendete le mani, io distolgo gli occhi da voi. Anche se moltiplicaste le preghiere, io non ascolterei: le vostre mani grondano sangue. Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova» (Is 1,11-17). Anche il profeta Malachia manifesta il disgusto del Signore quando la preghiera è fatta senza l’osservanza dei suoi Comandamenti: “Oh, ci fosse fra voi chi chiude le porte, perché non arda più invano il mio altare! Non mi compiaccio di voi – dice il Signore degli eserciti – e non accetto l’offerta delle vostre mani! Poiché dall’oriente all’occidente grande è il mio nome fra le nazioni e in ogni luogo si brucia incenso al mio nome e si fanno offerte pure, perché grande è il mio nome fra le nazioni. Dice il Signore degli eserciti (Mal 1,10-11). Un’altra cosa fate ancora: voi coprite di lacrime, di pianti e di sospiri l’altare del Signore, perché egli non guarda all’offerta né l’accetta con benevolenza dalle vostre mani. E chiedete: «Perché?». Perché il Signore è testimone fra te e la donna della tua giovinezza, che hai tradito, mentre era la tua compagna, la donna legata a te da un patto. Non fece egli un essere solo dotato di carne e soffio vitale? Che cosa cerca quest’unico essere, se non prole da parte di Dio? Custodite dunque il vostro soffio vitale e nessuno tradisca la donna della sua giovinezza. Perché io detesto il ripudio, dice il Signore, Dio d’Israele, e chi copre d’iniquità la propria veste, dice il Signore degli eserciti. Custodite dunque il vostro soffio vitale e non siate infedeli (Mal 2,13-16). Ecco la prima regola data da Gesù nel Vangelo secondo Matteo: “Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono” (Mt 5,23-24). La riconciliazione con Dio deve essere riconciliazione con i propri fratelli. Se non c’è riconciliazione con i fratelli non c’è riconciliazione con Dio. La riconciliazione inizia dal perdono: “E rimetti a noi i nostri debiti come anche noi li rimettiamo ai nostri debitori, e non abbandonarci alla tentazione, ma liberaci dal male. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe” (Mt 6,12-15). Quando siamo nell’obbedienza alla Legge del Signore e siamo riconciliati gli uni con gli altri, la preghiera è sempre esaudita quando è fatta con un solo cuore tra i molti fratelli: “In verità io vi dico ancora: se due di voi sulla terra si metteranno d’accordo per chiedere qualunque cosa, il Padre mio che è nei cieli gliela concederà. Perché dove sono due o tre riuniti nel mio nome, lì sono io in mezzo a loro» (Mt 18,19-20). Altra regola della preghiera è l’invadenza: “Poi disse loro: «Se uno di voi ha un amico e a mezzanotte va da lui a dirgli: “Amico, prestami tre pani, perché è giunto da me un amico da un viaggio e non ho nulla da offrirgli”, e se quello dall’interno gli risponde: “Non m’importunare, la porta è già chiusa, io e i miei bambini siamo a letto, non posso alzarmi per darti i pani”, vi dico che, anche se non si alzerà a darglieli perché è suo amico, almeno per la sua invadenza si alzerà a dargliene quanti gliene occorrono. Ebbene, io vi dico: chiedete e vi sarà dato, cercate e troverete, bussate e vi sarà aperto. Perché chiunque chiede riceve e chi cerca trova e a chi bussa sarà aperto. Quale padre tra voi, se il figlio gli chiede un pesce, gli darà una serpe al posto del pesce? O se gli chiede un uovo, gli darà uno scorpione? Se voi dunque, che siete cattivi, sapete dare cose buone ai vostri figli, quanto più il Padre vostro del cielo darà lo Spirito Santo a quelli che glielo chiedono!» (Lc 11,5-13). Ecco la regola data dall’Apostolo Paolo: “Voglio dunque che in ogni luogo gli uomini preghino, alzando al cielo mani pure, senza collera e senza polemiche. Allo stesso modo le donne, vestite decorosamente, si adornino con pudore e riservatezza, non con trecce e ornamenti d’oro, perle o vesti sontuose, ma, come conviene a donne che onorano Dio, con opere buone” (1Tm 2,6-8). La regola dell’Apostolo Giacomo è in tutto simile: “Se qualcuno di voi è privo di sapienza, la domandi a Dio, che dona a tutti con semplicità e senza condizioni, e gli sarà data. La domandi però con fede, senza esitare, perché chi esita somiglia all’onda del mare, mossa e agitata dal vento. Un uomo così non pensi di ricevere qualcosa dal Signore: è un indeciso, instabile in tutte le sue azioni” (Gc 1,5-7). “Molto potente è la preghiera fervorosa del giusto. Elia era un uomo come noi: pregò intensamente che non piovesse, e non piovve sulla terra per tre anni e sei mesi. Poi pregò di nuovo e il cielo diede la pioggia e la terra produsse il suo frutto” (Gc 5,16-18). LEGGIAMO IL TESTO DI Mc 11,11-25 Ed entrò a Gerusalemme, nel tempio. E dopo aver guardato ogni cosa attorno, essendo ormai l’ora tarda, uscì con i Dodici verso Betània. La mattina seguente, mentre uscivano da Betània, ebbe fame. Avendo visto da lontano un albero di fichi che aveva delle foglie, si avvicinò per vedere se per caso vi trovasse qualcosa ma, quando vi giunse vicino, non trovò altro che foglie. Non era infatti la stagione dei fichi. Rivolto all’albero, disse: «Nessuno mai più in eterno mangi i tuoi frutti!». E i suoi discepoli l’udirono. Giunsero a Gerusalemme. Entrato nel tempio, si mise a scacciare quelli che vendevano e quelli che compravano nel tempio; rovesciò i tavoli dei cambiamonete e le sedie dei venditori di colombe e non permetteva che si trasportassero cose attraverso il tempio. E insegnava loro dicendo: «Non sta forse scritto: La mia casa sarà chiamata casa di preghiera per tutte le nazioni? Voi invece ne avete fatto un covo di ladri». Lo udirono i capi dei sacerdoti e gli scribi e cercavano il modo di farlo morire. Avevano infatti paura di lui, perché tutta la folla era stupita del suo insegnamento. Quando venne la sera, uscirono fuori dalla città. La mattina seguente, passando, videro l’albero di fichi seccato fin dalle radici. Pietro si ricordò e gli disse: «Maestro, guarda: l’albero di fichi che hai maledetto è seccato». Rispose loro Gesù: «Abbiate fede in Dio! In verità io vi dico: se uno dicesse a questo monte: “Lèvati e gèttati nel mare”, senza dubitare in cuor suo, ma credendo che quanto dice avviene, ciò gli avverrà. Per questo vi dico: tutto quello che chiederete nella preghiera, abbiate fede di averlo ottenuto e vi accadrà. Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli perdoni a voi le vostre colpe». La Madre di Gesù, la Donna dal cuore pieno di grazia e di Spirito Santo, ci aiuti a formarci un cuore in tutto simile al suo, pregheremo come Lei. Il Signore ascolterà la nostra preghiera. Vivremo nel suo amore. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
