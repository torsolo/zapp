<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della I settimana di Quaresima.
</p>

<p>
<u>ANTIFONA</u> / Mi invocherà e io gli darò risposta; nell’angoscia io sarò con lui, lo libererò e lo renderò glorioso. Lo sazierò di lunghi giorni e gli farò vedere la mia salvezza. (Sal 90,15-16)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, nostro Padre, con la celebrazione di questa Quaresima, segno sacramentale della nostra conversione, concedi a noi tuoi fedeli di crescere nella conoscenza del mistero di Cristo e di testimoniarlo con una degna condotta di vita. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ Dio paziente e misericordioso, che rinnovi la tua alleanza con tutte le generazioni, disponi i nostri cuori all’ascolto della tua parola, perché in questo tempo di grazia sia luce e guida verso la vera conversione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>L'alleanza fra Dio e Noè liberato dalle acque del diluvio</b> / Dal libro della Gènesi (Gen 9,8-15) / Dio disse a Noè e ai suoi figli con lui: «Quanto a me, ecco io stabilisco la mia alleanza con voi e con i vostri discendenti dopo di voi, con ogni essere vivente che è con voi, uccelli, bestiame e animali selvatici, con tutti gli animali che sono usciti dall'arca, con tutti gli animali della terra. Io stabilisco la mia alleanza con voi: non sarà più distrutta alcuna carne dalle acque del diluvio, né il diluvio devasterà più la terra». Dio disse: «Questo è il segno dell'alleanza, che io pongo tra me e voi e ogni essere vivente che è con voi, per tutte le generazioni future. Pongo il mio arco sulle nubi, perché sia il segno dell'alleanza tra me e la terra. Quando ammasserò le nubi sulla terra e apparirà l'arco sulle nubi, ricorderò la mia alleanza che è tra me e voi e ogni essere che vive in ogni carne, e non ci saranno più le acque per il diluvio, per distruggere ogni carne». / Parola di Dio
</p>

<p>
<u>PSALMUS</u> / (Sal 24) <b>Tutti i sentieri del Signore sono amore e fedeltà</b> / Fammi conoscere, Signore, le tue vie, insegnami i tuoi sentieri. Guidami nella tua fedeltà e istruiscimi, perché sei tu il Dio della mia salvezza. R. / Ricòrdati, Signore, della tua misericordia e del tuo amore, che è da sempre. Ricòrdati di me nella tua misericordia, per la tua bontà, Signore. R. / Buono e retto è il Signore, indica ai peccatori la via giusta; guida i poveri secondo giustizia, insegna ai poveri la sua via. R.
</p>

<p>
<u>LETTURA2</u> / <b>Quest'acqua, come immagine del battesimo, ora salva anche voi</b> / Dalla prima lettera di san Pietro apostolo (1Pt 3,18-22) / Carissimi, Cristo è morto una volta per sempre per i peccati, giusto per gli ingiusti, per ricondurvi a Dio; messo a morte nel corpo, ma reso vivo nello spirito. E nello spirito andò a portare l'annuncio anche alle anime prigioniere, che un tempo avevano rifiutato di credere, quando Dio, nella sua magnanimità, pazientava nei giorni di Noè, mentre si fabbricava l'arca, nella quale poche persone, otto in tutto, furono salvate per mezzo dell'acqua. Quest'acqua, come immagine del battesimo, ora salva anche voi; non porta via la sporcizia del corpo, ma è invocazione di salvezza rivolta a Dio da parte di una buona coscienza, in virtù della risurrezione di Gesù Cristo. Egli è alla destra di Dio, dopo essere salito al cielo e aver ottenuto la sovranità sugli angeli, i Principati e le Potenze. / Parola di Dio.
</p>

<p>
<u>ACCLAMATIO</u> / Lode a te, o Cristo, re di eterna gloria! / Non di solo pane vivrà l'uomo, ma di ogni parola che esce dalla bocca di Dio. (Mt 4,4b) / Lode a te, o Cristo, re di eterna gloria!
</p>

<p>
<u>VANGELO</u> / <b>Gesù, tentato da satana, è servito dagli angeli</b> / Dal Vangelo secondo Marco (Mc 1,12-15) / In quel tempo, lo Spirito sospinse Gesù nel deserto e nel deserto rimase quaranta giorni, tentato da Satana. Stava con le bestie selvatiche e gli angeli lo servivano. Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, con fede viva rivolgiamo al Signore la nostra preghiera, e presentiamo a lui il desiderio di giustizia e di pace che sale a Dio dal cuore di tutti gli uomini di buona volontà. Preghiamo insieme e diciamo: <b>Donaci la tua sapienza, Signore.</b> / La Chiesa, docile all’azione dello Spirito, si lasci avvolgere dalla luce del Padre per illuminare il cammino degli uomini e delle donne del nostro tempo. Preghiamo. / I catecumeni, animati dal desiderio di appartenere a Cristo, si aprano a ricevere con sincera fede i sacramenti della vita cristiana per divenire figli della luce. Preghiamo. / Le donne e gli uomini poveri e bisognosi siano circondati di compassione evangelica e serviti umilmente con le opere di misericordia. Preghiamo. / I popoli umiliati e oppressi siano condotti da governanti retti e illuminati, rispettosi della dignità umana. Preghiamo. / A noi qui riuniti per spezzare il pane eucaristico sia dato di riconoscere negli esclusi la presenza del Signore, e di condividere i beni della terra con cuore fraterno. Preghiamo. / O Padre, la luce della tua verità ci faccia avanzare sulla via della conversione e ci doni di non trascurare anche una sola delle tue parole. Per Cristo nostro Signore.
</p>

<p>
<u>OFFERTORIO</u> / Si rinnovi, Signore, la nostra vita e con il tuo aiuto si ispiri sempre più al sacrificio, che santifica l'inizio della Quaresima, tempo favorevole per la nostra salvezza. Per Cristo nostro Signore.
</p>

<p>
<u>PREFAZIO</u> / <b>Le tentazioni del Signore</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Astenendosi per quaranta giorni dagli alimenti terreni, egli dedicò questo tempo quaresimale all’osservanza del digiuno e, vincendo tutte le insidie dell’antico tentatore, ci insegnò a dominare le suggestioni del male, perché, celebrando con spirito rinnovato il mistero pasquale, possiamo giungere alla Pasqua eterna. E noi, uniti alla moltitudine degli angeli e dei santi, cantiamo senza fine l’inno della tua lode:  Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Il tempo è compiuto e il regno di Dio è vicino; convertitevi e credete nel Vangelo. (Mc 1,15)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Ci hai saziati, o Signore, con il pane del cielo che alimenta la fede, accresce la speranza e rafforza la carità: insegnaci ad aver fame di Cristo, pane vivo e vero, e a nutrirci di ogni parola che esce dalla tua bocca. Per Cristo nostro Signore. / Orazione sul popolo / Scenda, o Signore, sul tuo popolo l’abbondanza della tua benedizione, perché cresca la sua speranza nella prova, sia rafforzato il suo vigore nella tentazione e gli sia donata la salvezza eterna. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Origene (ca 185-253) sacerdote e teologo / Commento al Cantico dei Cantici, III,27-33; «Il tempo è compiuto e il regno di Dio è vicino» / La vita umana è piena di tranelli che fanno inciampare, di 'reti' menzognere. (...) E perché il nemico aveva teso ovunque queste reti, catturando quasi tutti, è stato necessario che venisse qualcuno più forte per vincerle, romperle, e aprire così la strada a coloro che lo seguivano. Perciò, prima di unirsi alla Chiesa come sua sposa, anche il Salvatore è stato tentato dal demonio (...). Insegnava così alla Chiesa che non con l'ozio e i piaceri, ma attraverso prove e tentazioni, ella avrebbe dovuto arrivare a Cristo. Non c'era nessun altro che potesse trionfare su quelle reti. «Poiché tutti hanno peccato», come è scritto (Rm 3,23). (...) Il nostro Signore e Salvatore, Gesù, è l'unico che «non commise mai peccato» (1Pt 2,22). Ma il Padre «lo trattò da peccato in nostro favore» (2Cor 5,21) affinché «nella nostra condizione umana di peccatori, a causa del peccato, distruggesse il peccato» (Rm 8,3). Gesù dunque è entrato in queste reti, ma solo lui non ne è stato catturato. Anzi, le ha spezzate e stracciate, dando così fiducia alla Chiesa tanto che ella può ormai mettere le trappole sotto i piedi, spezzare i lacci e dire con gioia: «Noi siamo stati liberati come un uccello dal laccio dei cacciatori: il laccio si è spezzato e noi siamo scampati» (Sal 124,7). Anche lui tuttavia ha subito la morte, ma volontariamente, e non, come noi, a causa del peccato. Poiché è l'unico ad essere stato «libero fra i morti» (Sal 87,6 LXX). E perché era libero fra i morti, ha vinto «colui che della morte ha il potere» (Eb 2,14) e gli «ha strappato i prigionieri» (Ef 4,8) che erano incatenati nella morte. Non solo ha risuscitato se stesso dai morti, ma contemporaneamente ha «risuscitato coloro che erano prigionieri della morte e li ha fatti sedere nei cieli» (Ef 2,5s); «Ascendendo in cielo ha portato con sé prigionieri» (Ef 4,8).
</p>

<p>
<u>DIBRUNO-21</u> / Convertitevi e credete nel Vangelo (Mc 1,12-15) / Il deserto è il luogo dove l’uomo impara ad ascoltare il Signore, a fidarsi di Lui, a camminare con Lui, ascoltando la sua voce ed obbedendo ad essa: “Abbiate cura di mettere in pratica tutti i comandi che oggi vi do, perché viviate, diveniate numerosi ed entriate in possesso della terra che il Signore ha giurato di dare ai vostri padri. Ricòrdati di tutto il cammino che il Signore, tuo Dio, ti ha fatto percorrere in questi quarant’anni nel deserto, per umiliarti e metterti alla prova, per sapere quello che avevi nel cuore, se tu avresti osservato o no i suoi comandi. Egli dunque ti ha umiliato, ti ha fatto provare la fame, poi ti ha nutrito di manna, che tu non conoscevi e che i tuoi padri non avevano mai conosciuto, per farti capire che l’uomo non vive soltanto di pane, ma che l’uomo vive di quanto esce dalla bocca del Signore. Il tuo mantello non ti si è logorato addosso e il tuo piede non si è gonfiato durante questi quarant’anni. Riconosci dunque in cuor tuo che, come un uomo corregge il figlio, così il Signore, tuo Dio, corregge te. Guàrdati bene dal dimenticare il Signore, tuo Dio, così da non osservare i suoi comandi, le sue norme e le sue leggi che oggi io ti prescrivo. Ma se tu dimenticherai il Signore, tuo Dio, e seguirai altri dèi e li servirai e ti prostrerai davanti a loro, io attesto oggi contro di voi che certo perirete! Perirete come le nazioni che il Signore sta per far perire davanti a voi, se non avrete dato ascolto alla voce del Signore, vostro Dio” (Dt 8,1-20). La vita dell’uomo – sia per l’anima che per lo spirito e il corpo – è tutta del Signore per il Signore. Come potrà essere del Signore? È del Signore se è dal Signore, cioè dalla sua volontà, manifestata nella sua Parola. Chi non è dal Signore mai potrà essere del Signore. Se non si è del Signore, la nostra vita è votata al fallimento sia sulla terra che nell’eternità. È questa verità universale. Essendo Gesù vero uomo, oltre che vero Dio, anche lui da Satana è tentato perché si faccia da se stesso per se stesso, liberandosi da ogni legame con il Padre, oppure che si metta a servizio di Satana, il quale lo ricompenserà donandogli tutti i regni di questo mondo. Satana è il padre della menzogna e l’inventore di essa. Lui sa bene che tutti i regni del mondo sono già di Gesù per creazione. Ora dovranno essere suoi per redenzione. Saranno suoi, se Lui sarà obbediente al Padre suo fino alla morte e alla morte di croce. Gesù non può essere da se stesso. Per natura e per figliolanza eterna è dal Padre. Anche per generazione nel tempo è dal Padre. Non può essere dalla sua volontà, perché è dalla volontà del Padre e neanche da modalità diverse di salvezza da quelle che il Padre gli ha rivelato. Anche riguardo ad uno iota da osservare, Gesù è dal Padre. Come Lui vince tutte le tentazioni del Padre? Rispondendo a Satana con la Parola del Padre suo, quella scritta, tutta quella scritta e non solo un versetto della Scrittura. Anche noi oggi siamo tentati con versetti della Scrittura, ma il versetto non è la Scrittura. Il versetto è di Satana, tutta la Scrittura è di Dio. Verità eterna. / In quel tempo, lo Spirito sospinse Gesù nel deserto e nel deserto rimase quaranta giorni, tentato da Satana. Stava con le bestie selvatiche e gli angeli lo servivano. Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo». / Cosa è la conversione alla quale Gesù ci chiama? Essa è conversione duplice. La prima conversione è dalla disobbedienza all’obbedienza, dal peccato alla grazia, dalla stoltezza alla sapienza, dall’ingiustizia alla giustizia. Questa è la conversione morale. Poi vi è l’altra conversione, quella teologica o cristologica o evangelica o ecclesiale. Questa seconda conversione consiste nell’accogliere Cristo come vero mandato dal Padre e la sua Parola come vera Parola di vita eterna. Il Vangelo e Cristo Gesù sono una cosa sola. Ci si converte al Vangelo se ci si converte a Cristo. Ci si converte a Cristo se ci si converte al Vangelo. Oggi si predica una conversione a Dio senza conversione a Cristo e al Vangelo. Si tratta di una falsa conversione. Mai Cristo e il Vangelo possono essere esclusi dalla vera conversione. È la tentazione di oggi. / Madre della Redenzione, Angeli, Santi, fate che mai cadiamo in questa tentazione. 
</p>

<p>
<u>SILVESTRINI-21</u> / Convertitevi e credete al Vangelo. Sono i due imperativi scandita da Cristo Gesù per noi e che la Chiesa, come Madre premurosa, ripete a tutti. Accende così nella nostra memoria un triste passato, il nostro primo peccato e quelli poi perpetrati personalmente da ciascuno di noi. Sono i tristi eventi con cui abbiamo rotto più volte la preziosa nostra alleanza con Dio sperimentando in noi e intorno a noi tutte le conseguenze del male, che continuano ad insidiare la nostra esistenza. Ricordiamo la prima disobbedienza nel paradiso terrestre e il nostro esodo dal paradiso; Caino: l’uomo che diventa violento e fratricida, il diluvio: il castigo con la ribellione della natura; la torre di Babele: l’uomo che vorrebbe diventare autonomo artefice della propria felicità. Tutto questo implica una distanza da colmare e la nostra conversione: implica il ricordo dell’incessante soccorso di Dio nella nostra storia, il suo richiamo paterno, le sue reiterate offerte di perdono come quella solenne dopo il diluvio: «Questo è il segno dell’alleanza... il mio arco sulle nubi, perché sia il segno dell’alleanza tra me e la terra”. Fino a quando la sua Voce, la sua Parola, il Verbo si è fatto carne: ora la Via alla conversione è essenzialmente un atto di fede, (“credete” ci viene detto oggi) in Colui che viene a riscattarci ed un incontro personale con Lui. Nella redenzione universale e personale possiamo finalmente chiamare Padre il nostro Dio e in Lui riconoscerci veri fratelli. L’Alleanza infranta e rifiutata con il peccato ora è rinnovata e arricchita nel Figlio di Dio incarnato; ce lo ricorda l’apostolo Pietro: “Cristo è morto una volta per sempre per i peccati, giusto per gli ingiusti, per ricondurvi a Dio... in virtù della risurrezione di Gesù Cristo”. In germe nel Battesimo abbiamo già ottenuto la grazia della conversione: per mezzo dell’acqua del diluvio la nostra umanità fu salvata, ora l’acqua del battesimo salva anche noi. È il nostro impegno quaresimale, il nostro ritorno nella schiera dei risorti.
</p>

<p>
<u>LOYOLA-21</u> / Le “prove” o tentazioni che Gesù subisce nel deserto hanno una lunga durata, necessaria per verificare la scelta compiuta. Un tempo lungo, di quaranta giorni, è per la Bibbia un tempo necessario per “fare verità”. Solo le persone, le intuizioni, le prospettive maturate nel tempo hanno sapore di verità, di validità. Marco non accenna, diversamente da Matteo e Luca, al contenuto delle tentazioni. Ci aiuta a dare un nome alle nostre. Non è facile, spesso rimangono nascoste, spesso sono condite del “a fin di bene”… eppure sono lì ad allontanarci dalla logica del Cristo, dagli altri, in fondo da noi stessi. Ogni situazione della nostra vita può essere una “messa alla prova”; sperimentiamo quel deserto in cui è facile cercare e sperare in soluzioni facili ed immediate. Eppure, come una scorciatoia presa in montagna, ci tolgono molto. Sopravviviamo a quella situazione, riusciamo a scampare un pericolo o un ostacolo ma non ci rimane nulla, anzi ci rimane il timore di non incorrere in futuro nella stessa o simile situazione. Invece affrontare la prova, coglierla come un’occasione per crescere, ci permette di scoprire in noi, grazie all’ispirazione della Parola, nuove capacità, nuove possibilità; come in montagna, seguendo il sentiero giungi gradatamente alla meta e hai la chiara impressione di aver vissuto tutto quel cammino, di esserti trasformato, di aver il coraggio per affrontare un’altra impresa. Nella prova cedere alla tentazione indebolisce. Vivere la prova come un’occasione di vita rafforza. Gesù non aggira i problemi, il dolore, la solitudine, la morte. Affronta i problemi, soffre il dolore che c’è da patire, accetta di stare da solo, attraversa la morte. La sua umanità può sostenere, ispirare e modellare la tua umanità! / Cosa ti aiuta ad accettare di passare attraverso tempi lunghi prima che le tue idee si chiariscano? Quali sono le scorciatoie che stai prendendo pur di non affrontare le prove che vivi oggi? Gesù è sempre molto umano; quali aspetti della sua umanità ti affascinano? (Loris Piorar SJ)
</p>

<p>
<u>FEGF1</u> / Fu condotto nel deserto per essere tentato dal diavolo; Commento al Primo libro dei Re I, 1 di San Gregorio Magno nel sesto secolo / L’uomo, creato forte, ma miseramente sconfitto dall’avversario, nella lotta non si mostrò uomo, come gli era stato dato di essere. E così, benché fosse stato creato forte, non poteva la natura umana condannata tener testa al nemico vincitore, se questa natura non fosse stata assunta da colui che era al di sopra degli uomini. E così il nostro Creatore si fece nostro campione nella lotta. Ma se si considera la forza che dimostrò, risulta che è stato un uomo. Egli assunse la nostra natura, che diventando in lui vittoriosa, ritrovò la nobiltà con cui era stata creata e nel Redentore la debolezza di questa natura si cambiò in forza, mentre in Adamo la sua forza si era cambiata in debolezza. Nel deserto, mentre digiunava, si accostò a lui il tentatore, il quale, riprendendo in mano le armi che l’avevano reso vittorioso, scagliò contro di lui le frecce della gola, dell’orgoglio e della superbia, ma in tutto trovò il lui una resistenza invincibile. Con la vittoria rifulse dunque come uomo, poiché vinse il forte angelo ribelle, già vittorioso, affrontandolo, non con la potenza della sua divinità, bensì con la debolezza della sua umanità. Egli, uomo, in questo mondo scacciò l’antico avversario e con la sua morte lo incatenò nell’inferno. E poiché, dopo aver spezzato con la sua morte la potenza dell’inferno, ci ha aperto con la sua risurrezione l’ingresso all’eternità, ci ha mostrato la grandezza della sua forza, non solo vivendo, ma altresì morendo e risorgendo.
</p>

<p>
<u>FEGF2</u> / «Nel deserto rimase quaranta giorni» Cardinale Joseph Ratzinger / Andando nel deserto, Gesù si inserisce nella storia della salvezza del suo popolo, del popolo eletto. Quella storia inizia, dopo l’uscita dall’Egitto, con una migrazione di quarant’anni nel deserto. In mezzo a questi quarant’anni si trovano i giorni dell’incontro con Dio: i quaranta giorni che Mosè passò sul monte, nel digiuno assoluto, lontano dal suo popolo, nella solitudine della nube, sulla cima della montagna (Es 24,18). Dal cuore di questi giorni sgorga la fonte della Rivelazione. Ritroviamo questa durata di quaranta giorni nella vita di Elia: perseguitato dal re Acab, egli cammina quaranta giorni nel deserto, tornando all’origine dell’alleanza, alla voce di Dio, per una nuova tappa della storia della salvezza (1 Re 19,8). Gesù entra nella storia. Rivive le tentazioni del suo popolo, le tentazioni di Mosè. Come Mosè, offriva il sacro scambio: essere cancellato dal libro della vita per salvare il suo popolo (Es 32,32). Gesù infatti sarà l’agnello di Dio, che toglie i peccati del mondo; sarà il vero Mosè che è veramente “nel seno del Padre” (Gv 1,18) faccia a faccia con lui, per rivelarlo. Nei deserti del mondo, è veramente la fonte dell’acqua viva (Gv 7,38), colui che non si limita a parlare, ma è, in persona, la parola di vita: via, verità e vita (Gv 14,6). Dall’alto della croce, ci dà l’alleanza nuova. Vero Mosè, entra mediante la sua risurrezione nella terra promessa, il cui accesso è stato rifiutato a Mosè e, con la chiave della croce, ce ne apre la porta.
</p>

<p>
<u>RosalbaManes</u> / Un'alleanza inossidabile / La ricchezza della Liturgia della Parola che caratterizza la Quaresima ci permette di cogliere la chiamata alla trasformazione interiore che interpella ogni battezzato in questo tempo liturgico così favorevole in cui a muoversi per primo non è l’uomo, ma Dio: «Il tempo è compiuto e il regno di Dio è vicino; convertitevi e credete nel Vangelo» (Mc 1,15). Il «vino nuovo» della Pasqua sta per essere versato e cerca «otri nuovi» (Mt 9,17), cuori disposti al cambiamento per non subire più il fascino della mentalità dell’uomo vecchio, che promuove il culto dell’io e procura la morte, e accogliere il pensiero vivo e vivificante dell’uomo nuovo, che risponde all’invito del suo Maestro e Signore: «Se qualcuno vuol venire dietro a me, rinneghi se stesso» (Mc 8,34). L’uomo nuovo sceglie di vivere al modo di Cristo che, come ci ricorda l’evangelista Marco, è mosso dallo Spirito perché abitato da lui: «lo Spirito sospinse Gesù nel deserto e nel deserto rimase quaranta giorni, tentato da Satana» (Mc 1,12-13). Lo Spirito guida Gesù nel suo soggiorno nel deserto dove, tentato da Satana, vince sul menzognero, forte non dell’affermazione di sé ma della sua relazione con il Padre, al quale è rivolto in ogni suo istante perché abitato da uno spirito filiale che unisce il cielo e la terra manifestando la bellezza di un creato riconciliato: «Stava con le bestie selvatiche e gli angeli lo servivano» (Mc 1,13). L’uomo che, al contrario, non si relaziona filialmente con Dio afferma se stesso, non sa fare alleanza né con Dio, né con i fratelli e le sorelle, né con la storia… è l’egoista, l’anti-relazionale che si nasconde da Dio, il fratricida, l’usurpatore del creato, la creatura la cui malvagità spinge Dio a pentirsi di avergli infuso il soffio della vita e a mandare un diluvio che spazzi via peccato e peccatore (cf. Gen 6,6-7.17). Malgrado l’incaponimento dell’uomo e il suo perseverare nel peccato, Dio non lo abbandona a un triste destino di morte e non si arrende alla possibilità di mandare in fumo quanto ha creato con amore. Sceglie la via della pazienza: «Dio, nella sua magnanimità, pazientava nei giorni di Noè, mentre si fabbricava l’arca, nella quale poche persone, otto in tutto, furono salvate per mezzo dell’acqua» (1Pt 3,20). Piove dall’alto una cascata di purificazione per sradicare il male, ma non tutta l’umanità si estingue: restano Noè e i suoi. Sono la primizia dell’umanità nuova, quella che cammina nella giustizia, quella che è secondo il cuore di Dio. Laddove vi è un principio di umanità nuova, si trova pure la possibilità di una ripartenza, per questo, dopo che le acque distruttrici si sono ritirate dalla terra, Dio può dire: «Io stabilisco la mia alleanza con voi: non sarà più distrutta alcuna carne dalle acque del diluvio, né il diluvio devasterà più la terra» (Gen 9,11). Dio offre sempre ai suoi figli amati la possibilità di un nuovo inizio, perché tutta la storia sia l’officina dove si apprende l’arte sacra del ricominciare per non arenarsi nell’“ormai” dei deragliamenti e del tempo che passa e avanzare verso l’“oltre” del compimento. L’opera di reset è seguita da un segno, un arco sulle nubi: «Pongo il mio arco sulle nubi, perché sia il segno dell’alleanza tra me e la terra» (Gen 9,13). La nube, da simbolo di morte che era quando si prestava a far scrosciare un’acqua distruttiva, diviene simbolo di vita raffigurando, attraverso un arco fatto di giochi di luce, il carattere solare dell’alleanza divina. Da simbolo distruttivo a simbolo rigenerativo si muta anche l’acqua che «come immagine del battesimo, ora salva anche voi; non porta via la sporcizia del corpo, ma è invocazione di salvezza rivolta a Dio da parte di una buona coscienza, in virtù della risurrezione di Gesù Cristo» (1Pt 3,21). È la Pasqua di Cristo il segno dell’alleanza nuova ed eterna tra il Padre e l’umanità di ogni tempo. Avere accesso alla Pasqua di Cristo attraverso la rigenerazione battesimale è esperienza di salvezza integrale. A noi è data l’opportunità di entrare in questo tempo di Quaresima, pronti a immergerci ancora e più profondamente nella morte e risurrezione di Cristo, rinunciando al culto di noi stessi e delle nostre ferite e alle varie forme di idolatrie mortifere, e a riconoscere la signoria del vero Re dei nostri cuori, che non si stanca mai di noi in virtù di un’alleanza inossidabile, frutto di un amore che è «da sempre» (Sal 24/25,6).
</p>

<p>
<u>RobertoPasolini</u> / L'arco sulle nubi / Quest’anno, la prima domenica di Quaresima è una grande occasione per tornare a sollevare gli occhi in alto, fino al cielo. Dopo aver rigenerato l’umanità nei tempi antichi attraverso il «diluvio» (Gen 9,11), Dio decide di mettere in chiaro una cosa, offrendo all’uomo caduto nella paura e nella vergogna un segno di apertura e di fiducia: «Pongo il mio arco sulle nubi, perché sia il segno dell’alleanza tra me e la terra» (Gen 9,13). Un fenomeno ottico atmosferico — da noi tutti conosciuto e amato — viene assunto dall’Altissimo come segno per annunciare con chiarezza che il patto di alleanza stabilito con «ogni essere vivente» (9,12) non avrà più bisogno dell’uso della violenza per potersi compiere. L’arcobaleno, simbolo dell’arco con cui si può fare anche la guerra, adagiato sulle nubi e sopra la terra, si trasforma in una sorprendente dichiarazione di mitezza e di non belligeranza, sancita solennemente dallo stesso Signore Dio: «Quando ammasserò le nubi sulla terra e apparirà l’arco sulle nubi, ricorderò la mia alleanza che è tra me e voi e ogni essere che vive in ogni carne, e non ci saranno più le acque per il diluvio, per distruggere ogni carne» (Gen 9,14-15). Così si conclude il mitico racconto del diluvio: con i guantoni appesi al muro, le armi chiuse a chiave nell’arsenale, le frecce riposte nella faretra. Il cielo di Dio non ha alcuna intenzione di usare violenza contro la terra. Anzi, tutto il contrario. Se noi siamo portati a considerare il diluvio come il momento in cui, almeno per un attimo, la collera divina si è presa la libertà di esplodere, l’apostolo Pietro riesce invece a scorgere in questa misteriosa alluvione un tempo di grazia, quando «Dio, nella sua magnanimità, pazientava nei giorni di Noè, mentre si fabbricava l’arca, nella quale poche persone, otto in tutto, furono salvate per mezzo dell’acqua» (1Pt 3,20). Non preparava dunque alcuna vendetta Dio nei giorni precedenti il diluvio, ma dilatava lo spazio della sua pazienza per offrire nuovamente all’uomo la sua salvezza. L’arco riposto sulle nubi può essere letto come quel segno che anticipa il definitivo gesto di riconciliazione, offerto a tutta l’umanità quando «Cristo è morto una volta per sempre per i peccati, giusto per gli ingiusti per ricondurvi a Dio; messo a morte nel corpo, ma reso vivo nello spirito» (3,18-19). In una lettura tipologica della Scrittura, l’arca di legno diventa anticipazione del legno della croce, le acque del diluvio figura del battesimo: «Quest’acqua, come immagine del battesimo, ora salva anche voi; non porta via la sporcizia del corpo, ma è invocazione di salvezza rivolta a Dio da parte di una buona coscienza, in virtù della risurrezione di Gesù Cristo» (1Pt 3,21). Quel pugno residuo di sospetti, che possono sempre affiorare nel cuore dell’uomo nei confronti di Dio e della sua disponibilità al perdono, non può più sopravvivere ai piedi della croce: Dio ci ama fino a perdere la vita per noi, perché – come canta il salmista – «il suo amore è da sempre» (salmo responsoriale). Tuttavia, servono un tempo e un luogo per essere raggiunti da questa struggente manifestazione di amore, che sgorga dal cuore di Dio e, mediante il battesimo, giunge anche a noi come dono e come responsabilità. Servono un deserto, un silenzio, un mare di tentazioni da conoscere e rifiutare per incontrare la verità del nostro essere figli amati dal Padre. Il Signore Gesù ne ha voluto avere bisogno, come l’evangelista Marco attesta in un racconto estremamente sobrio: «E nel deserto rimase quaranta giorni, tentato da Satana» (Mc 1,13). Gesù si ritira in disparte per incontrare e conoscere la fragilità del cuore umano e permettere alla «magnanimità» del Padre di abitarvi pienamente e stabilmente. Si espone alla tentazione fino a lasciare che una sola parola sopravviva in mezzo alle altre, quella che viene da Dio e non dal suo avversario: «Il tempo è compiuto e il regno di Dio è vicino; convertitevi e credete nel Vangelo» (Mc 1,15). Anche noi, in questo tempo di Quaresima, non possiamo che ricominciare a scoprire cosa abita in fondo al nostro cuore, per consentire alla nostra capacità di amore, spesso sepolta e inattiva, di esprimersi in gesti di ritrovata fraternità e in coraggiosi atti di giustizia. Con mitezza, con l’arco delle rivendicazioni e delle polemiche ben appoggiato sulle nubi della collera e della rassegnazione. Sospinti dall’umile e potente forza dello «Spirito» (1,12).
</p>

<p>
<u>MichaelDavideSemeraro</u> / Convertire... in alleanza / È chiaro per tutti che il tempo propizio della Quaresima è un tempo di conversione, di revisione, di rinnovamento. La Colletta facoltativa di questa domenica ci aiuta a metterci nella giusta attitudine, dando dapprima un nome a Dio che viene invocato come «paziente e misericordioso» e di cui subito si fa memoria in questi termini: «che rinnovi nei secoli la tua alleanza con tutte le generazioni». La prima lettura evoca il momento in cui questo termine così fondamentale e caro alla Tradizione compare nelle Scritture: «Quanto a me, ecco io stabilisco la mia alleanza con voi e con i vostri discendenti dopo di voi, con ogni essere vivente che è con voi» (Gn 9,9-10). Per amor di precisione, bisogna dire che il termine alleanza compare un attimo prima, quando il Signore Dio invita Noè a costruire e a entrare nell’arca (6,18), ma possiamo comunque dire che, con il patriarca che inventò il vino dopo un così grande diluvio di acque, il Signore Dio sente il bisogno di dichiarare la sua volontà di entrare in alleanza con l’umanità. Proprio nel momento in cui tutto – proprio tutto – sembra perduto, tanto da farsi strada nel cuore del Creatore l’idea di distruggere ogni creatura, è come se il Signore Dio concepisse un nuovo modo di relazionarsi al mondo, che diventa il simbolo dell’«arco sulle nubi» (9,14). Cominciare il cammino quaresimale portando nel cuore l’immagine sempre emozionante dell’arcobaleno è qualcosa non solo di bello, ma di profondamente significativo. L’apostolo Pietro, evocando Noè e la sua arca, radicalizza ulteriormente la portata di questa divina pazienza e misericordia, che in una «magnanimità» a dir poco magnifica sembra inseguire la nostra umanità fino agli inferi, tanto che il Signore Gesù «nello spirito andò a portare l’annunzio anche alle anime prigioniere, che un tempo avevano rifiutato di credere» (1Pt 3,20). Il cammino quaresimale comincia rammentandoci che la misericordia e la pazienza di Dio sono capaci di brillare in cielo come l’arcobaleno, ma pure di illuminare graziosamente le nostre più segrete e recondite prigioni. Agli estremi del cielo e della terra, la liturgia accompagna il contrasto stridente di quelle «bestie selvatiche e gli angeli» (Mc 1,12) con cui Gesù sembra serenamente e utilmente accompagnarsi «nel deserto». La concisione di Marco non lascia spazio a fantasie, alla tentazione di Satana, su cui non si fa tanto rumore né si danno troppi particolari. Alle lusinghe del Maligno si contrappone, in modo veloce e chiaro e per due volte, «il vangelo di Dio» (1,13) al quale siamo chiamati a convertire la nostra vita per poter credere «nel Vangelo» (1, 4). Possiamo dire che la Quaresima è un tempo per ritrovare le vie del Vangelo come la forma in cui sentiamo che il Signore Dio, ancora una volta, vuole riprendere a camminare con noi, per ritrovare in noi la sua immagine, la sua somiglianza, la sua gioia, la sua stessa identità, attraverso una ritrovata armonia. L’esperienza di Gesù nel deserto, cui ci ispiriamo in questo sacro tempo della Quaresima, non fu altro, secondo il Vangelo di Marco, se non un tempo capace di mettere insieme gli opposti e di fare del cuore e della vita di Gesù una buona notizia: è sempre possibile ritrovare le vie dell’amicizia con Dio e ristabilire l’alleanza persino quando è stata miseramente calpestata. Forse, senza troppe parole, Marco ci suggerisce il contenuto della tentazione proveniente da Satana per Gesù e per noi: non credere che questo si possa compiere, che questo sia veramente possibile. Se il Signore Gesù, subito dopo essere stato riconosciuto dal Padre come Figlio amato, fu sospinto dapprima nel «deserto» (1,12) e poi verso la «Galilea» (1,14) anche noi, nella misura in cui prendiamo coscienza «del battesimo» (1Pt 3,2) siamo sospinti nella vita per combattere contro ogni tradimento e rinnegamento del dono ricevuto, in comunione con tutti e con tutto. Un cammino ci aspetta in questo pellegrinaggio verso la Pasqua, ed è il cammino di figli che si ritrovano veramente fratelli… fratelli colorati come quel segno che Dio ha posto a memoria per lui e per noi nel cielo, trasformando il mondo da bianco e nero a colori!
</p>

<p>
<u>HomilyVoice-21</u> / PRIMA LETTURA / Io stabilisco la mia alleanza con voi: non sarà più distrutta alcuna carne dalle acque del diluvio, né il diluvio devasterà più la terra. L’Alleanza nella Scrittura Santa è impegno solenne. Si pronuncia una parola e ad essa si deve rimanere fedeli per sempre. La Parola è immodificabile. L’Alleanza è monolaterale o bilaterale. È monolaterale quando la Parola è data da una sola persona. Essa è bilaterale quando una o più persone si impegnano verso una o più persone. Nella prima parte della Genesi (cc. 1-11), l’alleanza è sempre monolaterale. È il Signore che si impegna. È Lui che dice la sua parola. È Lui fa la sua promessa. Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno» (Gen 3,14-15). In questa prima alleanza il Signore si impegna con una parola che ha valore eterno di porre inimicizia tra il serpente e la donna. La donna schiaccerà la testa al serpente. Il serpente le insidierà il calcagno. Essendo parola solenne del Signore, questa parola si compirà. Questa parola solenne del Signore anticamente era detta “protovangelo”, il primo Vangelo, il primo annuncio di salvezza dopo il peccato. La seconda alleanza il Signore la fa con Caino: Caino parlò al fratello Abele. Mentre erano in campagna, Caino alzò la mano contro il fratello Abele e lo uccise. Allora il Signore disse a Caino: «Dov’è Abele, tuo fratello?». Egli rispose: «Non lo so. Sono forse io il custode di mio fratello?». Riprese: «Che hai fatto? La voce del sangue di tuo fratello grida a me dal suolo! Ora sii maledetto, lontano dal suolo che ha aperto la bocca per ricevere il sangue di tuo fratello dalla tua mano. Quando lavorerai il suolo, esso non ti darà più i suoi prodotti: ramingo e fuggiasco sarai sulla terra». Disse Caino al Signore: «Troppo grande è la mia colpa per ottenere perdono. Ecco, tu mi scacci oggi da questo suolo e dovrò nascondermi lontano da te; io sarò ramingo e fuggiasco sulla terra e chiunque mi incontrerà mi ucciderà». Ma il Signore gli disse: «Ebbene, chiunque ucciderà Caino subirà la vendetta sette volte!». Il Signore impose a Caino un segno, perché nessuno, incontrandolo, lo colpisse. Caino si allontanò dal Signore e abitò nella regione di Nod, a oriente di Eden (Gen 4,1-16). In questa seconda alleanza il Signore promette a Caino di conservarlo in vita. Lui ha tolto la vita. A lui la vita non sarà tolta. Dio non vuole la morte del peccatore, ma che si converta e viva. Per purificare la terra dal peccato degli uomini, ormai universale e senza alcuna possibilità di conversione o di cambiamento di vita, il Signore manda le acque sulla terra. Ma può il Signore purificare la terra, mandando il diluvio ogni qualvolta il peccato si trasforma in un diluvio di morte spirituale e anche fisica per l’umanità? Ecco che il Signore dona all’uomo un’altra sua parola e promessa solenne. Lui si impegna a non distruggere più la vita sulla terra con il diluvio. / LEGGIAMO Gen 9,8-15 / Dio disse a Noè e ai suoi figli con lui: Quanto a me, ecco io stabilisco la mia alleanza con voi e con i vostri discendenti dopo di voi, con ogni essere vivente che è con voi, uccelli, bestiame e animali selvatici, con tutti gli animali che sono usciti dall’arca, con tutti gli animali della terra. Io stabilisco la mia alleanza con voi: non sarà più distrutta alcuna carne dalle acque del diluvio, né il diluvio devasterà più la terra». Dio disse: «Questo è il segno dell’alleanza, che io pongo tra me e voi e ogni essere vivente che è con voi, per tutte le generazioni future. Pongo il mio arco sulle nubi, perché sia il segno dell’alleanza tra me e la terra. Quando ammasserò le nubi sulla terra e apparirà l’arco sulle nubi, ricorderò la mia alleanza che è tra me e voi e ogni essere che vive in ogni carne, e non ci saranno più le acque per il diluvio, per distruggere ogni carne. Ecco ora alcune verità che chiedono di essere poste sul lucerniere perché facciano luce ad ogni uomo. Il peccato non si toglie dalla terra per sola volontà dell’uomo. Il peccato è morte e generatore di infinita morte. Come dalla morte fisica non si può ritornare in vita con le nostre forze, occorre una potente azione di grazia da parte del Signore, così neanche dalla morte spirituale si può tornare in vita da soli. Si può uscire da questa morte solo per un intervento potentissimo della grazia del Signore. Solo per grazia si vince il peccato e per creazione di un cuore nuovo e di uno spirito saldo, fermo, risoluto nel bene. Il diluvio libera la terra dal peccato, ma non redime e non salva l’uomo dal peccato. Il Signore non vuole solo liberare la terra dal peccato. Sarebbe un’azione di potenza, ma non di salvezza. Queste parole del Signore vanno santamente comprese e ben ponderate: L’anno seicentouno della vita di Noè, il primo mese, il primo giorno del mese, le acque si erano prosciugate sulla terra; Noè tolse la copertura dell’arca ed ecco, la superficie del suolo era asciutta. Nel secondo mese, il ventisette del mese, tutta la terra si era prosciugata. Dio ordinò a Noè: «Esci dall’arca tu e tua moglie, i tuoi figli e le mogli dei tuoi figli con te. Tutti gli animali d’ogni carne che hai con te, uccelli, bestiame e tutti i rettili che strisciano sulla terra, falli uscire con te, perché possano diffondersi sulla terra, siano fecondi e si moltiplichino su di essa». Noè uscì con i figli, la moglie e le mogli dei figli. Tutti i viventi e tutto il bestiame e tutti gli uccelli e tutti i rettili che strisciano sulla terra, secondo le loro specie, uscirono dall’arca. Allora Noè edificò un altare al Signore; prese ogni sorta di animali puri e di uccelli puri e offrì olocausti sull’altare. Il Signore ne odorò il profumo gradito e disse in cuor suo: «Non maledirò più il suolo a causa dell’uomo, perché ogni intento del cuore umano è incline al male fin dall’adolescenza; né colpirò più ogni essere vivente come ho fatto (Gen 8,13-21). Ecco cosa decide il Signore: non agire più dall’esterno, ma dall’interno. Agirà sul cuore dell’uomo. Porterà il cuore dall’inclinazione al male all’inclinazione al bene. Come farà ancora non è stato rivelato. Ecco la regola pastorale universale: portare un cuore dall’inclinazione al male all’inclinazione al bene. Questo è possibile solo per divina onnipotenza. / <u>LETTURA2</u> / Quest’acqua, come immagine del battesimo, ora salva anche voi; non porta via la sporcizia del corpo, ma è invocazione di salvezza rivolta a Dio da parte di una buona coscienza, in virtù della risurrezione di Gesù Cristo. Il battesimo è via necessaria per entrare nel regno di Dio. Le parole di Cristo Gesù non possono essere abrogate da nessun uomo, da nessun angelo del cielo, da nessun’altra creatura. Abrogare o dichiarare nulle le parole di Gesù è gravissimo peccato di superbia. Chi fa questo, si pone sopra il cuore di Gesù Signore, il solo che ha parole di vita eterna. Vi era tra i farisei un uomo di nome Nicodèmo, uno dei capi dei Giudei. Costui andò da Gesù, di notte, e gli disse: «Rabbì, sappiamo che sei venuto da Dio come maestro; nessuno infatti può compiere questi segni che tu compi, se Dio non è con lui». Gli rispose Gesù: «In verità, in verità io ti dico, se uno non nasce dall’alto, non può vedere il regno di Dio». Gli disse Nicodèmo: «Come può nascere un uomo quando è vecchio? Può forse entrare una seconda volta nel grembo di sua madre e rinascere?».  Rispose Gesù: «In verità, in verità io ti dico, se uno non nasce da acqua e Spirito, non può entrare nel regno di Dio. Quello che è nato dalla carne è carne, e quello che è nato dallo Spirito è spirito. Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito» (Gv 3,1-8). «A me è stato dato ogni potere in cielo e sulla terra. 19 Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo» (Mt 28,18-20). «Andate in tutto il mondo e proclamate il Vangelo a ogni creatura. Chi crederà e sarà battezzato sarà salvato, ma chi non crederà sarà condannato. Questi saranno i segni che accompagneranno quelli che credono: nel mio nome scacceranno demòni, parleranno lingue nuove, prenderanno in mano serpenti e, se berranno qualche veleno, non recherà loro danno; imporranno le mani ai malati e questi guariranno» (Mc 16,15-18). Oggi regna una cultura teologica di falsità e di menzogna che tende a scardinare tutta la nostra fede dal dato rivelato, dalla Parola di Dio scritta, dal deposito della fede, dalla sana dottrina. Oggi viviamo in un mondo in cui il dato oggettivo della fede viene sostituito dal pensiero di peccato dell’uomo. La Parola di Dio è dichiarata senza valore. La parola dell’uomo assume valore universale e la si pone al di sopra della Parola di Dio. O si ritorna alla predicazione della Parola della Scrittura secondo la purissima fede della Chiesa contenuta nella sua Sacra Tradizione, o necessariamente dobbiamo dichiarare Vangelo la parola non di questo o di quell’altro uomo, ma la parola di ogni uomo. Non si vede bene perché la parola di un uomo debba avere il privilegio e l’onore di essere dichiarata Vangelo e la parola di un altro uomo dichiarata spazzatura, cosa da nulla. Solo la Parola di Dio è Vangelo. Tutte le altre parole rimangono parole, mai potranno essere Vangelo. Anche questa è superbia: chiedere che solo la mia parola sia Vangelo universale, dichiarando false tutte le altre parole.  Noi invece crediamo che solo la Parola di Gesù è Vangelo. Tutte le altre parole sono buone se rispecchiamo la Parola di Gesù, altrimenti vanno considerate parole senza alcun valore, anzi parole dannose, perché sono parole contro il Vangelo. Sono parole di menzogna per la rovina dell’uomo. Tu però rimani saldo in quello che hai imparato e che credi fermamente. Conosci coloro da cui lo hai appreso e conosci le sacre Scritture fin dall’infanzia: queste possono istruirti per la salvezza, che si ottiene mediante la fede in Cristo Gesù. Tutta la Scrittura, ispirata da Dio, è anche utile per insegnare, convincere, correggere ed educare nella giustizia, perché l’uomo di Dio sia completo e ben preparato per ogni opera buona. Ti scongiuro davanti a Dio e a Cristo Gesù, che verrà a giudicare i vivi e i morti, per la sua manifestazione e il suo regno: Annuncia la Parola, insisti al momento opportuno e non opportuno, ammonisci, rimprovera, esorta con ogni magnanimità e insegnamento. Verrà giorno, infatti, in cui non si sopporterà più la sana dottrina, ma, pur di udire qualcosa, gli uomini si circonderanno di maestri secondo i propri capricci, rifiutando di dare ascolto alla verità per perdersi dietro alle favole. Tu però vigila attentamente, sopporta le sofferenze, compi la tua opera di annunciatore del Vangelo, adempi il tuo ministero (2Tm 3,15-4,5). Sono i Successori degli Apostoli i responsabili dell’annuncio del Vangelo secondo purezza di verità oggettiva e di sana dottrina. Sono loro che sono chiamati a vigilare. Sono essi le sentinelle che deve prestare ogni attenzione perché la Parola di Dio non subisca alcun danno dalla parola degli uomini.  La Parola salva se è data nella sua purezza. / LEGGIAMO 1Pt 3,18-22 / Perché anche Cristo è morto una volta per sempre per i peccati, giusto per gli ingiusti, per ricondurvi a Dio; messo a morte nel corpo, ma reso vivo nello spirito. E nello spirito andò a portare l’annuncio anche alle anime prigioniere, che un tempo avevano rifiutato di credere, quando Dio, nella sua magnanimità, pazientava nei giorni di Noè, mentre si fabbricava l’arca, nella quale poche persone, otto in tutto, furono salvate per mezzo dell’acqua. Quest’acqua, come immagine del battesimo, ora salva anche voi; non porta via la sporcizia del corpo, ma è invocazione di salvezza rivolta a Dio da parte di una buona coscienza, in virtù della risurrezione di Gesù Cristo. Egli è alla destra di Dio, dopo essere salito al cielo e aver ottenuto la sovranità sugli angeli, i Principati e le Potenze. Ecco l’insegnamento dell’Apostolo Paolo sul battesimo: Anche noi un tempo eravamo insensati, disobbedienti, corrotti, schiavi di ogni sorta di passioni e di piaceri, vivendo nella malvagità e nell’invidia, odiosi e odiandoci a vicenda. Ma quando apparvero la bontà di Dio, salvatore nostro, e il suo amore per gli uomini, egli ci ha salvati, non per opere giuste da noi compiute, ma per la sua misericordia, con un’acqua che rigenera e rinnova nello Spirito Santo, che Dio ha effuso su di noi in abbondanza per mezzo di Gesù Cristo, salvatore nostro, affinché, giustificati per la sua grazia, diventassimo, nella speranza, eredi della vita eterna (Tt 3,3-7). Urge che i figli della Chiesa oggi si liberino da questa cultura di menzogna, inganno, falsità e riprendano la predicazione del vero Vangelo di Cristo.  Il Battesimo è purissima Parola di Gesù, purissimo Vangelo. / LETTURA DEL  <u>VANGELO</u> / «Il tempo è compiuto e il regno di Dio è vicino; convertitevi e credete nel Vangelo». È verità: chi predica il regno di Dio deve essere regno di Dio. Chi annuncia la conversione deve essere un vero convertito al Vangelo. Gesù è il vero regno di Dio. È anche il Santo, l’Innocente, l’Agnello puro, senza macchia. Ma tutto questo ancora non è sufficiente per annunciare il Vangelo secondo verità, purissima luce. Chi annuncia il Vangelo deve anche insegnare come si rimane nel Vangelo. Chi predica il regno deve mostrare come si vive sempre da vero regno di Dio. Perché Gesù sia il nostro vero Maestro, lo Spirito Santo lo spinge nel deserto. Qui viene tentato da Satana. Lui supera ogni tentazione, ogni inganno, ogni insidia. Da vittorioso esce dal deserto. Con questa vittoria può essere nostro vero Maestro. Nessuno può dirsi maestro di altri se non supera, non vince, non schiaccia sotto i suoi piedi il peccato, la tentazione, la seduzione, l’inganno del diavolo. Ecco come l’Apostolo Paolo ci ammaestra sulla necessità di essere sempre irreprensibili quanto a vita secondo il Vangelo: Ma se tu ti chiami Giudeo e ti riposi sicuro sulla Legge e metti il tuo vanto in Dio, ne conosci la volontà e, istruito dalla Legge, sai discernere ciò che è meglio, e sei convinto di essere guida dei ciechi, luce di coloro che sono nelle tenebre, educatore degli ignoranti, maestro dei semplici, perché nella Legge possiedi l’espressione della conoscenza e della verità... Ebbene, come mai tu, che insegni agli altri, non insegni a te stesso? Tu che predichi di non rubare, rubi? Tu che dici di non commettere adulterio, commetti adulterio? Tu che detesti gli idoli, ne derubi i templi? Tu che ti vanti della Legge, offendi Dio trasgredendo la Legge! Infatti sta scritto: Il nome di Dio è bestemmiato per causa vostra tra le genti (Rm 2,17-24). Ecco ancora cosa chiede l’Apostolo Paolo a chi vuole essere nel mondo testimone di Cristo Gesù: una esemplarità perfettissima in ogni cosa. Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10). Il vero Maestro non solo deve essere esperto nella conoscenza di ogni inganno e seduzione che vengono dalla tentazione, deve anche essere vittorioso su ogni inganno, seduzione, menzogna, falsità proposti come purissimo bene. Ecco cosa dice Gesù ai suoi discepoli nel Cenacolo prima di consegnarsi volontariamente alla passione: Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!» (Gv 16,33). Come Gesù ha vinto il mondo? Ce lo rivela l’Apostolo Paolo: Egli, pur essendo nella condizione di Dio, non ritenne un privilegio  l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce, a gloria di Dio Padre (Fil 2,6-8). Chi vince il mondo è vero Maestro nello spirito e nelle cose di Dio. Chi non vince il mondo mai potrà essere vero Maestro nella cose che riguardano Dio. Chi vuole predicare il Vangelo, chi vuole annunziarlo, lo potrà predicare e annunciare solo se la sua vita è tutta nel Vangelo. Se invece essa è fuori dal Vangelo, allora la sua predicazione è vana. La vita di Gesù è tutta nel Vangelo. Anzi è la vita di Gesù il nostro Vangelo. È la sua vita che Gesù ha trasformato in Parola. / LEGGIAMO IL TESTO DI Mc 1,12-15 / E subito lo Spirito lo sospinse nel deserto e nel deserto rimase quaranta giorni, tentato da Satana. Stava con le bestie selvatiche e gli angeli lo servivano. Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo». La conversione è per noi, che siamo già discepoli di Gesù, il passaggio dalla verità di ieri fatta giungere a noi dallo Spirito Santo alla purissima verità di oggi che sempre lo Spirito Santo fa giungere al nostro cuore e alla nostra anima. Ogni discepolo di Gesù ogni giorno si deve convertire alla verità del suo carisma, della sua missione, del suo ministero, della sua vocazione, del mandato ricevuto. Ogni discepolo di Gesù ogni giorno si deve convertire alla più pura verità della fede, della speranza, della carità, perché tutto da lui sia vissuto in pienezza di giustizia, fortezza, temperanza, prudenza. La conversione per il discepolo di Gesù è il suo perenne cammino di fede in fede e di verità in verità. Questa molteplice conversione può avvenire solo nella fede nel Vangelo. Si crede nella Parola di Gesù, si vive la Parola di  Gesù, ogni conversione è possibile. Non si vive la fede nella Parola di Gesù, ogni altra conversione diviene impossibile.  La fede nel Vangelo è il giardino nel quale l’albero cristiano va piantato. Finché  l’albero rimane piantato nel giardino del Vangelo, il contadino lo potrà curare perché produca molto frutto. Se esce dal giardino, non potrà essere più curato e si avvia verso una sicura morte spirituale. Non essendo più il cristiano oggi piantato nel giardino del Vangelo, la prima conversione che occorre è questa: lasciarsi sradicare dalla selva del mondo per essere piantato nel giardino del Vangelo. Piantato nel giardino del Vangelo le altre necessarie conversioni sono: Conversione vera a Cristo Signore e allo Spirito Santo. Conversione vera alla grazia e alla verità di Cristo Gesù. Conversione vera alla Chiesa e ai suoi sacramenti. Conversione vera alla misericordia e al perdono. Conversione vera alla giustizia e all’obbedienza ai Comandamenti. Conversione vera alla comunione che si deve vivere nel corpo di Cristo. Conversione vera all’unità che è il frutto dello Spirito Santo, perché sua vera creazione in noi. Senza queste molteplici conversioni, vano sarà sempre l’annuncio del Vangelo. Ecco come l’Apostolo Paolo attesta il suo cammino quotidiano dietro Cristo Gesù: Non sapete che, nelle corse allo stadio, tutti corrono, ma uno solo conquista il premio? Correte anche voi in modo da conquistarlo! Però ogni atleta è disciplinato in tutto; essi lo fanno per ottenere una corona che appassisce, noi invece una che dura per sempre. Io dunque corro, ma non come chi è senza mèta; faccio pugilato, ma non come chi batte l’aria; anzi tratto duramente il mio corpo e lo riduco in schiavitù, perché non succeda che, dopo avere predicato agli altri, io stesso venga squalificato (1Cor 9,24-27). Ritengo che tutto sia una perdita a motivo della sublimità della conoscenza di Cristo Gesù, mio Signore. Per lui ho lasciato perdere tutte queste cose e le considero spazzatura, per guadagnare Cristo ed essere trovato in lui, avendo come mia giustizia non quella derivante dalla Legge, ma quella che viene dalla fede in Cristo, la giustizia che viene da Dio, basata sulla fede: perché io possa conoscere lui, la potenza della sua risurrezione, la comunione alle sue sofferenze, facendomi conforme alla sua morte, nella speranza di giungere alla risurrezione dai morti. Non ho certo raggiunto la mèta, non sono arrivato alla perfezione; ma mi sforzo di correre per conquistarla, perché anch’io sono stato conquistato da Cristo Gesù. Fratelli, io non ritengo ancora di averla conquistata. So soltanto questo: dimenticando ciò che mi sta alle spalle e proteso verso ciò che mi sta di fronte, corro verso la mèta, al premio che Dio ci chiama a ricevere lassù, in Cristo Gesù (Fil 3,8-15). Oggi neanche più si può parlare di conversione: manca a noi Cristo Gesù e lo Spirito Santo e anche il Vangelo nel quale siamo chiamati a credere. Manca anche il giardino della Chiesa nel quale ogni nuovo albero in Cristo va piantato. Siamo mondo che parla dal mondo. Madre di Dio, Donna tutta consacrata al Signore tuo Dio, fedelissima discepola del tuo Figlio, aiutaci. Vogliamo essere piantati nella Chiesa e produrre frutti da veri alberi di Cristo.  Tu ci sosterrai con la tua potente intercessione e noi produrremo frutti di vera salvezza. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
