<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Martedì della II settimana di Pasqua
</p>

<p>
<u>ANTIFONA</u> / Rallegriamoci ed esultiamo, rendiamo gloria al Signore: ha preso possesso del suo regno il nostro Dio, l’Onnipotente. Alleluia. (Ap 19,7.6)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente, donaci di proclamare la potenza del Signore risorto, per possedere in pienezza i doni che abbiamo ricevuto come pegno di vita nuova. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Un cuore solo e un'anima sola</b> / Dagli Atti degli Apostoli (At 4,32-37) / La moltitudine di coloro che erano diventati credenti aveva un cuore solo e un'anima sola e nessuno considerava sua proprietà quello che gli apparteneva, ma fra loro tutto era comune. Con grande forza gli apostoli davano testimonianza della risurrezione del Signore Gesù e tutti godevano di grande favore. Nessuno infatti tra loro era bisognoso, perché quanti possedevano campi o case li vendevano, portavano il ricavato di ciò che era stato venduto e lo deponevano ai piedi degli apostoli; poi veniva distribuito a ciascuno secondo il suo bisogno. Così Giuseppe, soprannominato dagli apostoli Bàrnaba, che significa "figlio dell'esortazione", un levìta originario di Cipro, padrone di un campo, lo vendette e ne consegnò il ricavato deponendolo ai piedi degli apostoli. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 92) <b>Il Signore regna, si riveste di maestà</b> / Il Signore regna, si riveste di maestà: si riveste il Signore, si cinge di forza. / È stabile il mondo, non potrà vacillare. Stabile è il tuo trono da sempre, dall'eternità tu sei. / Davvero degni di fede i tuoi insegnamenti! La santità si addice alla tua casa per la durata dei giorni, Signore. 
</p>

<p>
<u>ACCLAMATIO</u> / Alleluia, Alleluia / Bisogna che sia innalzato il Figlio dell'uomo, perché chiunque crede in lui abbia la vita eterna. (Gv 3,15) / Alleluia.
</p>

<p>
<u>VANGELO</u> / <b>Nessuno è mai salito al cielo, se non colui che è disceso dal cielo, il Figlio dell'uomo</b> / Dal Vangelo secondo  Giovanni (Gv 3,7-15) / In quel tempo, Gesù disse a Nicodèmo: «Non meravigliarti se ti ho detto: dovete nascere dall'alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito». Gli replicò Nicodèmo: «Come può accadere questo?». Gli rispose Gesù: «Tu sei maestro di Israele e non conosci queste cose? In verità, in verità io ti dico: noi parliamo di ciò che sappiamo e testimoniamo ciò che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parlerò di cose del cielo? Nessuno è mai salito al cielo, se non colui che è disceso dal cielo, il Figlio dell'uomo. E come Mosè innalzò il serpente nel deserto, così bisogna che sia innalzato il Figlio dell'uomo, perché chiunque crede in lui abbia la vita eterna». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Cristo, innalzato sulla croce come agnello immolato e vessillo di gloria, ci invita a rivolgere il nostro sguardo di fede verso di lui. Diciamo insieme: <b>Per la tua gloriosa passione, salvaci, Signore.</b> / Perchè i credenti in Cristo non si scandalizzano della croce, ma sappiamo da essa attingere la vita eterna. Preghiamo: / Perchè i popoli che non credono in Cristo, a motivo della sua croce, comprendano il valore salvifico di questo grande gesto di amore per gli uomini. Preghiamo: / Perchè i religiosi e le religiose siano per la Chiesa e per il mondo segno visibile di comunione fraterna e di condivisione piena dei beni spirituali e materiali. Preghiamo: / Perchè nel mondo diviso fra ricchi e poveri si diffonda maggiormente la solidarietà e la condivisione dei beni terreni come testimonianza di amore. Preghiamo: / Perchè noi qui presenti sentiamo con maggiore urgenza il bisogno di rendere testimonianza alla nostra fede con grande forza e con gesti concreti di amore fraterno. Preghiamo: / Per i malati della parrocchia. / Per chi sta facendo un servizio di volontariato. / Signore, che continui a rivelare a noi i segreti del tuo amore attraverso le Sacre Scritture, fa' che penetriamo nel mistero della tua croce gloriosa con una fede sempre più pura e viva. Tu che vivi e regni nei secoli dei secoli. Amen.
</p>

<p>
<u>OFFERTORIO</u> / O Dio, che in questi santi misteri compi l’opera della nostra redenzione, fa’ che questa celebrazione pasquale sia per noi fonte di perenne letizia. Per Cristo nostro Signore. ♦ La tua benevolenza, o Dio, preceda e accompagni con sollecitudine i tuoi fedeli e li conduca a ricevere degnamente questi divini misteri. Per Cristo nostro Signore.
</p>

<p>
<u>PREFAZIO</u> / <b>La vita nuova in Cristo</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Cristo doveva patire e risorgere dai morti per entrare nella sua gloria. Alleluia. (Cfr. Lc 24,46.26) ♦ Nessuno è mai salito al cielo, se non colui che è disceso dal cielo, il Figlio dell’uomo. Alleluia. (Gv 3,13)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Esaudisci, o Signore, le nostre preghiere, perché la partecipazione al mistero della redenzione sia per noi aiuto nella vita presente e ci ottenga la gioia eterna. Per Cristo nostro Signore. ♦ Per la forza di questo sacramento donaci, o Signore, di testimoniare con la vita il glorioso mistero della morte e della risurrezione del tuo Figlio, che abbiamo annunciato in questa celebrazione. Egli vive e regna nei secoli dei secoli.
</p>

<h3>LECTIO</h3>

<p>
<u>EVANGELIZO1</u> / <br>
Sant'Efrem Siro (ca 306-373) diacono in Siria, dottore della Chiesa / Inno 1 sulla Risurrezione / «Nessuno è mai salito al cielo, fuorché il Figlio dell'uomo che è disceso dal cielo» / Il Pastore di tutti è disceso, è andato alla ricerca di Adamo, pecora smarrita, l'ha portato in spalla ed è risalito. Ha offerto se stesso in sacrificio al Padrone del gregge (Lc 15,4; Gv 10,11). Sia benedetta la sua discesa fra di noi! / Si è posato, come rugiada e pioggia vivificanti, su Maria, terra assetata. Come un chicco di grano, è disceso nella terra; ne è risalito, covone e pane nuovo. Sia benedetta la sua offerta! (...) / Dall'alto, è discesa per noi la potenza;  dal seno della Vergine, ha brillato per noi la speranza; dal sepolcro è apparsa per noi la vita. Alla destra del Padre, siede per noi come re. Sia benedetto il suo onore! / Dall'alto è disceso come un fiume; da Maria è nato come un germoglio; al legno è stato appeso come un frutto, ed è salito al cielo, offerta delle primizie. Sia benedetta la sua volontà !
</p>

<p>
<u>EVANGELIZO-21</u> / San Basilio (ca 330-379) monaco e vescovo di Cesarea in Cappadocia, dottore della Chiesa / Sullo Spirito Santo, 14 / «Perché chiunque crede in lui abbia la vita eterna» / La figura è un modo di esporre, mediante una similitudine, le cose che attendiamo. Per esempio, Adamo è la prefigurazione dell'Adamo che doveva venire (1 Cor 15,45) e la pietra [nel deserto durante l'Esodo] raffigura Cristo; l'acqua che sgorga dalla pietra è figura della potenza vivificante del Verbo (Es 17,3; 1 Cor 10,4), poiché egli ha detto: «Chi ha sete venga a me e beva» (Gv 7,37). La manna è la prefigurazione del «pane vivo, disceso dal cielo» (Gv 6,51); e il serpente alzato sopra un'asta è la figura della Passione, della nostra salvezza compiuta sulla croce, poiché coloro che lo guardavano erano salvati (Num 21,9). Allo stesso modo, ciò che la Scrittura dice degli Israeliti che escono dall'Egitto è come la prefigurazione di coloro che sarebbero stati salvati mediante il battesimo; infatti i primogeniti degli Israeliti sono stati salvati (...) per mezzo della grazia concessa a coloro che erano stati segnati dal sangue dell'agnello pasquale e questo sangue prefigurava il sangue di Cristo. (...) Quanto al mare e alla nube (Es 14), in quel tempo, conducevano alla fede mediante la meraviglia che ispiravano; ma per il futuro, prefiguravano la grazia che doveva venire. «Chi è saggio osservi queste cose» (Sal 107,43). Comprenderà che il mare, prefigurazione del battesimo, allontanava gli israeliti dal faraone, come il battesimo ci fa scampare dalla tirannia del diavolo. Un tempo, il mare ha soffocato in sé il nemico; oggi muore l'inimicizia che ci separava da Dio. Dal mare il popolo è uscito sano e salvo; e noi risaliamo dalle acque come risorti dai morti, salvati per mezzo della grazia di Colui che ci ha chiamati. Quanto alla nube, era l'ombra del dono dello Spirito, che rinfresca le nostre membra spegnendo la fiamma delle passioni.
</p>

<p>
<u>DiBruno1</u> / <br>
Perché chiunque crede in lui abbia la vita eterna (Gv 3,7-15) / Dice Gesù: “Come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna”. In ogni similitudine e anche in ogni figura, alcune cose sono simili e molte anche dissimili. Cosa c’è di simile e cosa di dissimile tra la figura del serpente e la realtà che è Cristo Gesù? Leggiamo nel Libro dei Numeri: “Gli Israeliti si mossero dal monte Or per la via del Mar Rosso, per aggirare il territorio di Edom. Ma il popolo non sopportò il viaggio. Il popolo disse contro Dio e contro Mosè: «Perché ci avete fatto salire dall’Egitto per farci morire in questo deserto? Perché qui non c’è né pane né acqua e siamo nauseati di questo cibo così leggero». Allora il Signore mandò fra il popolo serpenti brucianti i quali mordevano la gente, e un gran numero d’Israeliti morì. Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. Il Signore disse a Mosè: «Fatti un serpente e mettilo sopra un’asta; chiunque sarà stato morso e lo guarderà, resterà in vita». Mosè allora fece un serpente di bronzo e lo mise sopra l’asta; quando un serpente aveva morso qualcuno, se questi guardava il serpente di bronzo, restava in vita” (Num 21,4-9). Di simile c’è il peccato di mormorazione contro Dio e contro Mosè, il morso letale dei serpenti, il rimedio che dona il Signore, lo sguardo di fede per essere guariti e per non morire. / Di dissimile c’è prima di tutto il peccato, che è disobbedienza ad ogni comando del Signore, e che si consuma nell’universale idolatria e immoralità. C’è Cristo Gesù che dovrà essere innalzato sulla croce e su di essa morire. C’è la conversione e l’abbandono di ogni disobbedienza, idolatria immoralità per essere guariti. C’è lo sguardo di fede che si compie per la predicazione del Vangelo della vita e divenendo, per mezzo del battesimo, corpo di Cristo per vivere con Cristo, in Cristo, per Cristo sempre animati e mossi dallo Spirito Santo. Non solo si deve guardare Cristo, ma con Cristo si deve divenire una cosa sola, una sola vita e una sola missione. Ancora. La carne di Cristo va mangiata per vivere per Lui. Il suo Sangue va bevuto come vero antidoto per non peccare mai più in eterno. Crede in Cristo chi diviene una cosa sola con Lui, allo stesso modo che Lui e il Padre sono una cosa sola. È grande il mistero. / In quel tempo, Gesù disse a Nicodèmo: «Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito». Gli replicò Nicodèmo: «Come può accadere questo?». Gli rispose Gesù: «Tu sei maestro di Israele e non conosci queste cose? In verità, in verità io ti dico: noi parliamo di ciò che sappiamo e testimoniamo ciò che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parlerò di cose del cielo? Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna». / Se la vita è nella fede in Cristo, se chi non crede rimane nella morte, perché oggi molti discepoli di Gesù affermano che la fede in Cristo non è necessaria per avere la salvezza e che tutti senza Cristo sono salvati? Possiamo noi ingannare il mondo intero, lasciandolo nella morte per sempre, a motivo della nostra ignavia e accidia missionaria e stoltezza e insipienza nel comprendere la Parola di Gesù? Non si può leggere il Vangelo dall’ambone e poi affermare il contrario dalle cattedre e da ogni altro luogo in cui si insegna la dottrina cristiana. L’Apostolo, il ministro della Parola, non sono stati mandati nel mondo da Cristo Gesù per dire, annunziare, insegnare i loro pensieri, ma solo il pensiero di Cristo Gesù. Non però un pensiero immaginato, ma la Parola del Vangelo, secondo la verità posta in esso dallo Spirito Santo e alla quale Lui sempre conduce. È giusto dire che oggi vi è forte, anzi abissale separazione tra il pensiero di Cristo Gesù rivelato e custodito nel Vangelo e quanto pensa la stragrande maggioranza dei suoi discepoli. È come se la mente fosse protetta da un muro di bronzo, che ostacola ogni travaso in essa della luce e della verità dello Spirito Santo. / Madre di Dio, Angeli, Santi, fate che il nostro pensiero sia il pensiero di Cristo Gesù.
</p>

<p>
<u>DIBRUNO-21</u> / Così è chiunque è nato dallo Spirito (Gv 3,7-15) / Con il Battesimo cambia la natura dell’uomo. Si esce dal regime della carne e si entra nella mozione e conduzione dello Spirito Santo. Stupenda rivelazione sul Battesimo è quella dell’Apostolo Paolo nella Lettera ai Rimani: “Ora, dunque, non c’è nessuna condanna per quelli che sono in Cristo Gesù. Perché la legge dello Spirito, che dà vita in Cristo Gesù, ti ha liberato dalla legge del peccato e della morte. Infatti ciò che era impossibile alla Legge, resa impotente a causa della carne, Dio lo ha reso possibile: mandando il proprio Figlio in una carne simile a quella del peccato e a motivo del peccato, egli ha condannato il peccato nella carne, perché la giustizia della Legge fosse compiuta in noi, che camminiamo non secondo la carne ma secondo lo Spirito. Quelli infatti che vivono secondo la carne, tendono verso ciò che è carnale; quelli invece che vivono secondo lo Spirito, tendono verso ciò che è spirituale. Ora, la carne tende alla morte, mentre lo Spirito tende alla vita e alla pace. Ciò a cui tende la carne è contrario a Dio, perché non si sottomette alla legge di Dio, e neanche lo potrebbe. Quelli che si lasciano dominare dalla carne non possono piacere a Dio. Voi però non siete sotto il dominio della carne, ma dello Spirito, dal momento che lo Spirito di Dio abita in voi. Se qualcuno non ha lo Spirito di Cristo, non gli appartiene. Ora, se Cristo è in voi, il vostro corpo è morto per il peccato, ma lo Spirito è vita per la giustizia. E se lo Spirito di Dio, che ha risuscitato Gesù dai morti, abita in voi, colui che ha risuscitato Cristo dai morti darà la vita anche ai vostri corpi mortali per mezzo del suo Spirito che abita in voi. Così dunque, fratelli, noi siamo debitori non verso la carne, per vivere secondo i desideri carnali, perché, se vivete secondo la carne, morirete. Se, invece, mediante lo Spirito fate morire le opere del corpo, vivrete. Infatti tutti quelli che sono guidati dallo Spirito di Dio, questi sono figli di Dio. E voi non avete ricevuto uno spirito da schiavi per ricadere nella paura, ma avete ricevuto lo Spirito che rende figli adottivi, per mezzo del quale gridiamo: «Abbà! Padre!». Lo Spirito stesso, insieme al nostro spirito, attesta che siamo figli di Dio. E se siamo figli, siamo anche eredi: eredi di Dio, coeredi di Cristo, se davvero prendiamo parte alle sue sofferenze per partecipare anche alla sua gloria” (Rm 8,1-17). Perché si viva secondo lo Spirito, mossi da Lui, come il vento muove la povere del suolo, è necessario che ci trasformiamo giorno per giorno in creature spirituali. Come questo potrà avvenire? Nutrendoci con il corpo e il sangue di Cristo Gesù, crescendo in grazia e in sapienza mediante l’obbedienza alla Parola, trasformando la nostra fede in carità e la nostra carità in speranza. Se invece rimaniamo nella pesantezza della carne nata dal peccato, mai potremo essere mossi e guidati dallo Spirito del Signore. Ciò che ritorna nella carne diviene pesante come il piombo e mai potrà essere mosso dallo Spirito di Dio. Sarà consumato dal peccato. / In quel tempo, Gesù disse a Nicodèmo: «Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito». Gli replicò Nicodèmo: «Come può accadere questo?». Gli rispose Gesù: «Tu sei maestro di Israele e non conosci queste cose? In verità, in verità io ti dico: noi parliamo di ciò che sappiamo e testimoniamo ciò che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parlerò di cose del cielo? Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna». / Quando si ritorna ad essere nella carne, dopo aver ricevuto il Battesimo e la nuova nascita per opera dello Spirito Santo, difficile diviene aprirsi alla verità, alla luce, all’obbedienza alla Parola. Ci si rende prigionieri delle tenebre e si è consumati da ogni stoltezza e insipienza. Lo attestano i ragionamenti vani, le parole false, la menzogna che governa la nostra vita. Si cade dalla Parola del Signore e ci si consegna alla parole degli uomini, che divengono la nostra legge. Ci si avvia verso la perdizione eterna. / Madre della Redenzione, Angeli, Santi, fate che cresciamo come veri uomini spirituali. 
</p>

<p>
<u>SILVESTRINI-21</u> / Come Mosè innalzò il serpente nel deserto, così... Come Mosè innalzò il serpente nel deserto, così bisogna che sia innalzato il Figlio dell'uomo. Gesù chiarisce che il nascere dall'alto non può limitarsi al senso di una vaga religiosità. Il discorso della salvezza è un discorso che pone al centro dell'attenzione e della scelta di ciascuno la persona viva, concreta di Cristo, con tutto ciò che la stessa persona porta in sé e per l'uomo. Gesù dice a Nicodemo: "Tu sei maestro in Israele e non sai queste cose?". Infatti l'erudito Nicodemo doveva conoscere che le Scritture parlavano già di una rigenerazione d'Israele e di tutti gli uomini mediante lo Spirito di Dio. E' importante capire il senso di queste parole. Gesù dichiara che l'uomo non si può salvare con una spiritualità a suo piacimento anche se vi attende con serietà. Occorre che dall'alto, ossia da Dio, venga la salvezza. Chi ce la porterà? "Nessuno è mai asceso al cielo, se non il Figlio dell'uomo che è disceso dal cielo". E' questo "nascere di nuovo, rinascere dall'alto" che Gesù è venuto ad annunciare e a realizzare. Egli, il solo, che è venuto da Dio, può portare agli uomini questa rinascita. Questa è la rivelazione cristiana. Questa è la vocazione di ogni uomo: divenire veramente uomo nell'Uomo, disceso dal cielo, Cristo. Tutto questo si precisa quando Gesù preannuncia il mistero della croce. "Come Mosè innalzò il serpente nel deserto, così sarà innalzato il Figlio dell'uomo, perché chiunque crede in lui abbia la vita eterna". Essere innalzato, nel discorso di Gesù, significa precisamente essere crocifisso, essere immolato. Così siamo afferrati dalla totalità del suo amore, che ci sublima, ci purifica e ci colloca nella vita stessa del Padre. Nel silenzio e nella fede molte cose possono nascere in noi.
</p>

<p>
<u>LOYOLA1</u> / <br>
Signore, dici a Nicodemo di non meravigliarsi alle tue parole, ma poi… be’, a sentire quello che dici subito dopo, non è che sia così facile e immediato capirti! Infatti anche Nicodemo, un fariseo, persona istruita che conosceva molto a fondo le Scritture, rimane confuso. Sicuramente una delle ragioni di tale confusione è legata all’interpretazione del termine greco anothen, che vuol dire sia “di nuovo” che “dall’alto”. “Nascere dall’alto” o “nascere di nuovo”… questo dubbio di interpretazione non aiuta molto a capire il senso di quello che Gesù sta dicendo. Cosa sta dicendo Gesù a Nicodemo e quindi anche a me? Gesù sta parlando del modo in cui lui e lo Spirito possono agire in Nicodemo, in me. Significa lasciar entrare al centro del mio cuore qualcosa di più “alto”, “di nuovo” che vada oltre i modi di pensare e vivere del mondo. Significa essere liberi come il vento, liberi di amare e donarsi nel modo che Gesù per primo ci ha mostrato: tramite quel suo essere innalzato, tramite la sua croce. Con un amore totale e senza pretese, senza compromessi, che fa ri-nascere, ri-sorgere. Un amore eterno. / Quand’è stata l’ultima volta che, come Nicodemo, mi sono sentito confuso e incapace di capire cosa il Signore mi stava dicendo? In quale momento della mia vita ho chiaramente sentito il Signore farmi “nascere dall’alto”? Cosa mi fa sentire rinato? (Marco Sturniolo)
</p>

<p>
<u>LOYOLA-21</u> / Nicodemo, meravigliato dai grandi segni compiuti da Gesù, vuole scoprire il segreto del suo insegnamento. “Come possiamo rinascere dall’alto?”, la sua domanda è anche la nostra domanda. Gesù ricorre all’immagine del vento per aiutarlo ad uscire dal suo modo ristretto di guardare la realtà e per condurlo a guardare oltre. A credere alle cose del cielo, appunto. La meravigliosa immagine del vento: non sappiamo da dove viene ma ci sorprende sempre, non sappiamo se continuerà o se quella sarà l’ultima folata. Ne possiamo cogliere solo la presenza dal rumore e dai suoi effetti, come quando passa in un bosco o su un prato. Gesù chiede a Nicodemo proprio questo, di lasciarsi cogliere da questa nuovo soffio, di abbandonarsi totalmente nelle mani del Signore… invita anche noi a questo passaggio, che siamo abituati ad avere il controllo su tutto. Ecco allora la risposta alla domanda iniziale: Possiamo rinascere «da quel poco che siamo», solamente con l’aiuto della stessa forza che ha fatto risorgere il Signore: con la forza di Dio,e per questo il Signore ci ha inviato lo Spirito Santo. È lo Spirito che ci fa risorgere dai nostri limiti, dalle nostre morti dalle nostre piccole e grandi ferite nell’anima. È lo spirito che ci trasforma. Chiediamo al Signore che ci dia la consapevolezza che non si può camminare nella vita cristiana senza lasciare che lo Spirito Santo sia il protagonista della nostra vita, un dono del Signore che ci accompagna ogni giorno. / Cosa lascio oggi per abbandonarmi alle mani del Signore? In quale occasione mi è sembrato di rinascere dall’alto? Dove soffia il vento oggi, per me? (Domenico Pugliese)
</p>

<p>
<u>LettureBose</u> / Rallegratevi sempre nel Signore / L'apostolo Paolo ci esorta dicendo: Rallegratevi sempre nel Signore; ve lo ripeto, rallegratevi (Fil 4,4). So bene che ciò che si è detto a molti sembra impossibile. Come sarebbe possibile, si dice, che un uomo possa rallegrarsi continuamente? Dirà forse qualcuno: "Rallegrarsi non è difficile, ma rallegrarsi incessantemente mi sembra impossibile poiché sono molti i momenti di tristezza che ci circondano. Si perde un figlio, o la moglie, o un caro amico, che ci è più vicino dei parenti, oppure si subisce un danno economico, ci si ammala, ci si imbatte in qualche altra disgrazia o si subisce qualche offesa immeritata, e poi la carestia, la fame, un'imposta gravosa, le preoccupazioni familiari. Non ci è possibile elencare tutte le disgrazie private e pubbliche che dobbiamo incessantemente sopportare. Com'è possibile, dunque, rallegrarsi sempre?". È possibile e, se non lo fosse, Paolo non ci avrebbe esortato a farlo né ce lo avrebbe consigliato dal momento che era un uomo dotato di sapienza spirituale. Per questo ve l'ho detto spesso e non smetterò di dirvelo perché qui potete trovare una saggezza che non potrete imparare mai da nessun altro. Tutti, infatti, cercano di godere e di gioire e a tale scopo fanno, dicono, intraprendono di tutto. Per questo il mercante affronta la navigazione, per accumulare denaro; accumula denaro per godere dei beni che ha accumulato; e per questo combatte il soldato, per questo coltiva la terra il contadino, per questo ciascuno si dedica alla sua arte ... Tutti, dunque, come ho detto, amano la gioia, ma non tutti possono raggiungerla perché non conoscono la via che a essa conduce ... Che cosa può farci ottenere la gioia? Nessuna delle cose di questo mondo. Solo queste parole di Paolo, queste brevi e semplici parole ci possono aprire questo tesoro. Non c'è bisogno di molte parole, né di lunghe frasi, ma se mediteremo su quello che Paolo ha detto, troveremo la via che ci conduce alla gioia. Non ha detto semplicemente: Rallegratevi sempre, ma ha aggiunto anche la causa di questa gioia incessante, dicendo: Rallegratevi sempre nel Signore. Chi si rallegra nel Signore non può perdere la gioia in nessuna circostanza. (Giovanni Crisostomo, Omelie sulle statue 18,1-2) 
</p>

<p>
<u>FEGF1</u> / «Non sai di dove viene e dove va» Santa Teresa Benedetta della Croce [Edith Stein] / Chi sei, dolce luce che mi colmi e illumini le tenebre del mio cuore? Mi guidi come la mano di una madre, e se mi lasciassi, non potrei fare un solo passo di più. Sei lo spazio che avvolge il mio essere e lo mette al tuo riparo. Se fosse abbandonato da te, sprofonderebbe nell’abisso del non essere, dal quale l’hai tirato per sollevarlo verso la luce. Tu, più vicino a me di me stessa, più intimo dell’intimo della mia anima, e tuttavia inafferrabile e ineffabile, al di sopra di ogni nome, Spirito Santo, Amore eterno Non sei forse la dolce manna che dal cuore del Figlio trabocca nel mio cuore, cibo degli angeli e dei beati? Lui che si è rialzato dalla morte alla vita ha svegliato anche me dal sonno della morte per una vita nuova. E giorno dopo giorno continua a darmi una vita nuova, la cui pienezza, un giorno, mi inonderà interamente, vita nata dalla tua vita, si, te stesso, Spirito Santo, Vita eterna!
</p>

<p>
<u>FEGF2</u> / Non sai di dove viene e dove va, di Sant’Ilario di Poitiers nel quarto secolo / Dio onnipotente, il tuo Santo Spirito scruta e conosce, secondo l’apostolo Paolo, le tue profondità (1 Cor 2, 10-11), e fattosi mio avvocato, dice a te quello che io non riuscirei mai a dire (Rm 8,26)... Niente che non ti appartenga può entrare in te, né può essere misurato l’abisso della tua immensa maestà, da una forza diversa ed estranea a te. Qualunque cosa penetra in te è tua: né ti è estranea la potenza di colui che può scrutarti... Pur non afferrando con i sensi il procedere del Santo Spirito da te attraverso il Figlio, tuttavia lo percepisco con la coscienza. Infatti sono del tutto incapace di capire le cose spirituali, come dice il tuo Unigenito: “Non ti meravigliare se t’ho detto: dovete rinascere dall’alto. Il vento soffia dove vuole e ne senti la voce, ma non sai di dove viene e dove va: così è di chiunque è nato dallo Spirito”. Pur avendo ricevuto la fede nella mia rigenerazione io non la comprendo, e pur ignorandola tuttavia la posseggo. Infatti sono rinato senza l’intervento dei miei sensi, ma con la potenza di una vita nuova. Lo Spirito poi non ha regole particolari, ma dice ciò che vuole, quando vuole e dove vuole. Se dunque non so il motivo per cui è vicino o lontano, rimango consapevole della sua presenza.
</p>

<p>
<u>RobertoPasolini</u> / Imparare dal vento / Dopo il gran giorno di Pasqua è iniziata la notte dell’attesa, che ci vuole introdurre nel più bello tra i desideri: quello di ricevere il dono dall’alto, lo Spirito Santo promesso dal Signore Gesù, la potenza d’amore capace di fare nuove tutte le cose con la sua azione trasformante. La figura di Nicodèmo ci prende per mano quasi accompagnando il nostro desiderio profondo dentro la possibilità di entrare nella pienezza di una vita completamente nuova, non perché liberata dalle sue imperfezioni, ma perché immersa nella luce della fedeltà di Dio. Il modo con cui Gesù sceglie di rispondere alla curiosità del fariseo che si avvicina a lui «di notte», quando le cose non sono ancora del tutto chiare eppure in qualche modo percepibili, è un invito a fare dello sgomento di fronte alla voce di Dio un trampolino per ulteriori approfondimenti: «Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito» (Gv 3,7-8). Nascere dallo Spirito, cioè vivere a partire dall’intima convinzione della «potenza del Signore risorto» (cf. Colletta), è quel dolcissimo bisogno che la Pasqua di Cristo vuole restituire alle profondità del nostro cuore ancora in attesa di un’alba di pace. Si tratta di un dono grande e vivo, che implica la responsabilità di non poter più fondare le scelte sulla paura di perdere o di sbagliare qualcosa, ma sul desiderio di donare e di spendersi anche se le circostanze non fossero ottimali o fossero, persino, avverse. Essere discepoli del Risorto significa accettare lo statuto di figli di Dio come prima e ultima condizione di verità del nostro modo di essere, pensare e agire. Solo a partire da questa esperienza di libertà è possibile entrare nel respiro di una vita davvero eterna, in cui ci si lascia muovere dal vento imprevedibile dello Spirito, invisibile e invincibile potenza, di cui dobbiamo ignorare l’origine e la destinazione, ma di cui non possiamo trascurare l’impeto. Del resto, è la nostra stessa vita a essere un misterioso movimento di cui non possiamo mai autonomamente disporre, un’avventura bisognosa della fede per essere generosamente interpretata: «E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna» (Gv 3,14-15). Mentre il popolo di Israele nel deserto doveva solo guardare il serpente di rame fatto da Mosè, per essere salvo, il popolo dei salvati in Cristo ha bisogno anche di credere all’infinito amore che la croce significa e comunica. Solo a partire da un’esperienza di guarigione dalle ferite e dalle solitudini può fiorire quel desiderio di comunione che ha qualificato, fin dall’inizio, la testimonianza cristiana nel mondo, quando «la moltitudine di coloro che erano diventati credenti aveva un cuore solo e un’anima sola e nessuno considerava sua proprietà quello che gli apparteneva, ma fra loro tutto era comune» (At 4,32). Ciò che colpisce in questa descrizione – sicuramente un po’ idilliaca, ma non per questo irreale – non è la rimozione della proprietà privata, ma l’abolizione di quella bramosia di possesso che impedisce la gioia di essere in comunione con coloro che, come noi, sono colmati dalla misericordia di Dio. Essere rigenerati dall’alto e imparare dal vento significa entrare in una tale fiducia nella realtà e nella storia, che il desiderio di provvedere al bisogno degli altri diventa altrettanto naturale come quello di manifestare il proprio: «Nessuno infatti tra loro era bisognoso, perché quanti possedevano campi o case li vendevano, portavano il ricavato di ciò che era stato venduto e lo deponevano ai piedi degli apostoli; poi veniva distribuito a ciascuno secondo il suo bisogno» (At 4,34-35).
</p>

<p>
<u>MichaelDavideSemeraro</u> / Il tuo nome è Esortazione, alleluia! / Due personaggi dominano la scena della Parola offerta quest’oggi. Continua il dialogo notturno con Nicodemo, ma viene evocato pure un discepolo che si rivela capace di entrare a pié pari nelle esigenze del Vangelo: «Giuseppe, soprannominato dagli apostoli Barnaba, che significa “figlio dell’esortazione”» (At 4,36). Questo discepolo era «padrone di un campo, lo vendette e ne consegnò il ricavato deponendolo ai piedi degli apostoli» (4, 37). La vita di quest’uomo è un’esortazione e una consolazione viventi, poiché rivela come si può entrare senza troppa fatica nella logica di una comunione che porta, in modo del tutto naturale, a mettere in comune i propri beni, le proprie energie, le proprie doti. Nella memoria della Chiesa l’apostolo Barnaba, cui verrà riservato sempre questo titolo speciale assieme al solo Paolo e a Mattia aggregato ufficialmente al gruppo dei Dodici, conserva un carattere di esortazione unico. Sin dal suo primo apparire sulla scena e fino al suo ritirarsi discretamente davanti alla veemenza di Paolo, è una viva esortazione non solo a professare la fede in Cristo, ma ad assumere il suo stile fraterno e capace di cedere il passo, purché il Vangelo sia predicato. Potremmo così dire che Giuseppe-Barnaba non si accontenta di deporre ai piedi degli apostoli il ricavato dalla vendita del suo campo, ma con questo gesto dimostra di essere entrato pienamente nella via del Vangelo, tralasciando di occuparsi di se stesso e mettendo la sua vita a servizio, fino a sapersi rendere non solo utile, ma persino inutile. In quest’uomo, divenuto credente e discepolo, possiamo trovare una realizzazione esistenziale di ciò cui il Signore Gesù esorta il rabbì Nicodemo: «Non meravigliarti se ti ho detto: dovete nascere dall’alto» (Gv 3,7). Il dialogo tra Gesù e Nicodemo continua, ma sembra arenarsi proprio davanti al mistero pasquale, che esige una rinuncia totale a se stessi: «E come Mosè innalzò il serpente nel deserto, così bisogna che sia innalzato il Figlio dell’uomo». Pertanto non basta, l’insegnamento e l’esortazione continuano: «perché chiunque crede in lui abbia la vita eterna» (3,14-15). Credere non può risolversi in una discussione accademica, per quanto possa essere sincera, ma esige l’accettazione di essere a propria volta nelle mani degli altri e non perché costretti, bensì perché liberamente e consapevolmente consegnati. Così la comunità dei credenti testimonia non solo con la «grande forza» dell’annuncio, ma pure – e soprattutto – con la testimonianza di una vita completamente rigenerata dalla risurrezione del Signore, che conferisce ai discepoli la semplicità e il coraggio di esporre la propria vita. Proprio come il «vento» che «soffia dove vuole e ne senti la voce, ma non sai di dove viene e dove va: così è chiunque è nato dallo Spirito» (Gv 3,8). L’esempio di Nicodemo ci aiuta a non temere di interrogare e di scrutare. L’esempio luminoso di Giuseppe-Barnaba è una viva esortazione a non accontentarci della contemplazione o della glorificazione della croce, ma di trasformarla in vita.
</p>

<p>
<u>LuigiMariaEpicoco</u> / Ad occhi aperti / “Tu sei maestro di Israele e non conosci queste cose?”, rimprovera Gesù a Nicodemo nel Vangelo di oggi, smascherando l’idea di fondo che i nostri approcci religiosi abbiano davvero la capacità di capire il Mistero di Dio. La verità è che se non è Lui a rivelarci le cose, noi rimaniamo imprigionati nei nostri schemi mentali.  Noi siamo fatti di terra. Non è uno sminuirci ma un sancire un rapporto profondo con la materia. Noi le cose le capiamo proprio perché sono “toccabili”, sono terra. Infatti Gesù per farsi capire deve sempre raccontare esperienze. I fatti per noi sono più chiari anche dei ragionamenti. Eppure in noi c’è un’apertura del cuore a forma di cielo. Potenzialmente in noi c’è la capacità di intuire cose e verità più grandi della nostra stessa esperienza: questa è l’esperienza del senso della vita. Esso non coincide mai con una cosa o una persona, è sempre molto di più. È Dio stesso. Eppure Gesù mentre continua il suo dialogo con Nicodemo dice: “Se vi ho parlato di cose della terra e non credete, come crederete se vi parlerò di cose del cielo?”. E ha perfettamente ragione perché vuole far capire a Nicodemo che credere in Dio non è innanzitutto credere nell’assurdo, ma credere nella realtà che ci circonda e lì intuire che c’è molto di più. Ma il nostro problema è stare con i piedi nella realtà che ci circonda. Preferiamo la nostra testa al reale e così non capiamo nemmeno Dio. Credere significa imparare ad aprire gli occhi e non a chiuderli. Perché solo ad occhi aperti nasce in noi l’intuizione che c’è molto di più di quanto noi riusciamo a toccare, a vedere a immaginare. Solo così si intuisce la vita guardando Gesù crocifisso su una croce. C’è più verità nell’ ascoltare soffiare il vento durante la notte, così come Gesù chiede di fare a Nicodemo, che ragionare mettendo insieme concetti astratti che non riescono a contenere il mistero della vita. È paradossale, ma la più grande esperienza di vita spirituale si manifesta sempre come un sano realismo capace di portarci al cuore delle cose. È il realismo della croce.
</p>

<p>
<u>HomilyVoice-21</u> / PRIMA LETTURA Con grande forza gli apostoli davano testimonianza della risurrezione del Signore Gesù e tutti godevano di grande favore. La storia attesta, dandone concreta testimonianza, che ogni qualvolta un discepolo di Gesù ha annunciato con la Parola e con la vita Cristo Signore secondo purissima verità, la comunità degli uomini ha cambiato volto. Dal volto della schiavitù è passata al volto della libertà, dal volto del vizio al volto della virtù, dal volto dell’egoismo al volto della comunione, della condivisione, dal volto dell’ingiustizia e dell’iniquità al volto della giustizia e della grande equità. Sempre la storia attesta che ogni qualvolta si è lasciato da parte Cristo Gesù per fare proclami, progetti, oracoli, profezie di progresso sociale e di umana filantropia, nulla si è smosso. Anzi schiavitù, vizio, egoismo, ingiustizia ed iniquità sono cresciuti a dismisura. Il cuore della storia nuova è solo Cristo. Nessun altro cuore è in grado di creare una storia nuova. Non può per due ragioni. Primo perché il Padre solo Cristo Gesù ha costituito Capo della sua Nuova Creazione. Secondo perché la Nuova Creazione è solo il cuore di Cristo Gesù e solo nel suo cuore, divenendo suo vero corpo, si compie la Nuova Creazione. Quanti oggi predicano e profetizzano, annunziano e pronunciano oracoli in nome di Dio, escludendo Cristo Signore dal loro progetto di Nuova Creazione, Nuova Umanità, Nuova Storia, saranno smentiti dalla storia. La storia obbedisce solo a Cristo Gesù. Mai a nessun altro essa obbedirà. Questa verità oggi va messa nel cuore di ogni discepolo di Gesù, perché oggi è proprio il discepolo del Signore che pronuncia oracoli falsi e i suoi oracoli sono falsi perché parlano in nome dell’uomo e non in nome del Signore e del Giudice di tutto l’universo che è Cristo Gesù. Forse ogni tanto sarebbe cosa buona leggere qualche pagina dell’Apocalisse di San Giovanni Apostolo. Sapremmo che solo Cristo Signore ha in mano il libro sigillato della storia. Nessun altro, né in cielo, né sulla terra, né sotto terra, può prendere il libro e aprirne i sigilli. E vidi, nella mano destra di Colui che sedeva sul trono, un libro scritto sul lato interno e su quello esterno, sigillato con sette sigilli. Vidi un angelo forte che proclamava a gran voce: «Chi è degno di aprire il libro e scioglierne i sigilli?». Ma nessuno né in cielo, né in terra, né sotto terra, era in grado di aprire il libro e di guardarlo. Io piangevo molto, perché non fu trovato nessuno degno di aprire il libro e di guardarlo. Uno degli anziani mi disse: «Non piangere; ha vinto il leone della tribù di Giuda, il Germoglio di Davide, e aprirà il libro e i suoi sette sigilli». Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo: «Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra». E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce: «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano: «A Colui che siede sul trono e all’Agnello lode, onore, gloria e potenza, nei secoli dei secoli». E i quattro esseri viventi dicevano: «Amen». E gli anziani si prostrarono in adorazione (Ap 5,1-14). A nessuno il Padre ha dato di essere Signore della storia. Solo Cristo Gesù è il Signore della storia. Se diamo Lui ai cuori, la storia cambia. Se non diamo Lui, la storia regredisce. Oggi abbiamo tolto Cristo dai cuori e stiamo creando una storia nella quale l’uomo viene sacrificato ai molteplici dèi invisibili e innominabili, più che nei tempi antichi quando gli uomini erano sacrificati a dèi di pietra o di metallo fuso o anche di legno. Senza Cristo ogni uomo viene sacrificato agli dèi dell’uomo. Con Cristo ogni uomo viene elevato a dignità divina. Con Cristo è fatto vero figlio di Dio. Questo è il grande dono che Cristo fa a chiunque crede in Lui. Oggi l’idolo al quale l’uomo viene ogni giorno sacrificato ha un nome particolare: progresso. Cosa è il progresso senza Cristo se non la crocifissione dell’uomo al pensiero di un altro uomo? Cristo invece mai ha crocifisso qualcuno. Lui dona all’uomo la sua vera dignità. LEGGIAMO At 4,32-37 La moltitudine di coloro che erano diventati credenti aveva un cuore solo e un’anima sola e nessuno considerava sua proprietà quello che gli apparteneva, ma fra loro tutto era comune. Con grande forza gli apostoli davano testimonianza della risurrezione del Signore Gesù e tutti godevano di grande favore. Nessuno infatti tra loro era bisognoso, perché quanti possedevano campi o case li vendevano, portavano il ricavato di ciò che era stato venduto e lo deponevano ai piedi degli apostoli; poi veniva distribuito a ciascuno secondo il suo bisogno. Così Giuseppe, soprannominato dagli apostoli Bàrnaba, che significa «figlio dell’esortazione», un levita originario di Cipro, padrone di un campo, lo vendette e ne consegnò il ricavato deponendolo ai piedi degli apostoli. Cosa manca oggi all’umanità per essere veramente umana e non disumana? Le manca Cristo Signore, il Crocifisso che è il Risorto. Cosa le manca ancora? Le mancano gli Apostoli del Signore che danno testimonianza della risurrezione del Signore Gesù con grande forza. Di cosa ha bisogno oggi l’umanità? Essa ha bisogno di veri discepoli di Gesù, discepoli però che non pronunzino oracoli falsi – e sono falsi tutti gli oracoli che escludono Cristo Gesù come il solo vero cuore dell’intera umanità – ma abbiano la franchezza nello Spirito Santo di gridare al mondo il Signore risorto con ogni purezza di verità e di dottrina. Ma finché il cristiano pronuncia oracoli falsi, la storia sempre lo smentirà. Infatti la storia non è sotto il nostro governo, essa è solo sotto il governo del Crocifisso che è il Risorto. Questa verità mai va dimenticata. Se volessimo mettere in luce gli oracoli falsi del cristiano dei nostri tempo, neanche lo potremmo. Ogni giorno ne sorgono nuovi a centinaia. Ne sorgono così tanti perché quelli di ieri si sono già rivelati falsi e allora subito si deve correre ai ripari inventandone altri, anch’essi falsi. Ignoriamo che la storia li smentirà domani come oggi ha smentito quelli di ieri. O ridiamo Cristo alla storia o la storia sempre ci smentirà. O alla storia diamo il suo cuore ed essa risusciterà, o la priviamo del suo cuore ed essa muore sotto i nostri occhi senza che noi nulla possiamo fare. Solo la vera fede crea la vera storia. Cuore della vera fede non è Dio, è Cristo Gesù. Il Padre tutto ha messo nelle mani del Figlio, perché vuole che Lui sia adorato come il solo cuore della storia e della vita. LETTURA DEL VANGELO Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Gesù è il solo che è disceso dal cielo perché è Il Figlio Unigenito del Padre che si è fatto carne ed è venuto ad abitare in mezzo a noi. Gesù è anche l’unico che è salito al cielo nel suo corpo di gloria e di luce, corpo immortale e incorruttibile per la sua risurrezione il terzo giorno. Questa verità, che è solo di Cristo Gesù e di nessun altro al mondo, va annunciata in tutta la sua pienezza e bellezza. È questa verità che fa la differenza tra Cristo Gesù e ogni altro uomo. Gesù è il Creatore di ogni uomo e anche il Salvatore e il Redentore. Tutti gli altri uomini sono stati fatti per mezzo di Lui, sono fatti per mezzo di Lui in vista di lui, per vivere in Lui, con Lui, per Lui sulla terra e nei cieli. Se questo fine, che è la vita di ogni uomo, non viene realizzato, l’uomo manca della sua verità. La verità di ogni uomo è Cristo Gesù. Se Cristo non è dato, non è annunciato, non è creduto, non è accolto, l’uomo rimane in una falsità e schiavitù di peccato e di morte per l’eternità. Il riferimento che Gesù fa al serpente innalzato da Mosè nell’accampamento dei figli di Israele rivela che la vita ritorna nell’uomo, che è nella morte e nelle tenebre, per la fede in Lui, nel Verbo che è disceso dal cielo ed è salito al cielo. Ecco quanto è avvenuto nel deserto: Gli Israeliti si mossero dal monte Or per la via del Mar Rosso, per aggirare il territorio di Edom. Ma il popolo non sopportò il viaggio. Il popolo disse contro Dio e contro Mosè: «Perché ci avete fatto salire dall’Egitto per farci morire in questo deserto? Perché qui non c’è né pane né acqua e siamo nauseati di questo cibo così leggero». Allora il Signore mandò fra il popolo serpenti brucianti i quali mordevano la gente, e un gran numero d’Israeliti morì. Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. Il Signore disse a Mosè: «Fatti un serpente e mettilo sopra un’asta; chiunque sarà stato morso e lo guarderà, resterà in vita». Mosè allora fece un serpente di bronzo e lo mise sopra l’asta; quando un serpente aveva morso qualcuno, se questi guardava il serpente di bronzo, restava in vita (Num 21,4-9). Il serpente guariva dai morsi letali chiunque rivolgeva lo sguardo verso di esso. Gesù guarisce per la fede riposta nel suo nome, che è il solo nome nel quale è stabilito che noi possiamo essere salvati. La fede è in Cristo se è nella Parola di Cristo. Si crede in Cristo quando si diviene vita di Cristo sulla terra, in mezzo agli uomini. Si crede in Cristo quando si consegna la vita a Cristo perché Lui la trasformi in sua vita per offrirla al Padre per la salvezza di ogni uomo. Si crede in Cristo quando il cristiano si lascia fare da Cristo in Lui, per Lui, con Lui, serpente innalzato per la redenzione del mondo. Come Cristo Gesù raggiunse il fine della sua vita nel momento in cui fu innalzato sul Golgota, così anche il credente in Cristo raggiunge il fine della sua vita, quando si lascia innalzare anche lui sul Golgota, non però da solo, ma in Cristo, con Cristo, per Cristo. Il Padre ha deciso con decreto eterno che la sua benedizione per ogni uomo – e la benedizione è nel dono della sua vita divina come vera nuova creazione – sia data ad ogni uomo solo in Cristo, perché la nostra vita sia di Cristo e sia vissuta con Cristo e per Lui, sempre però in Lui. Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato (Ef 1,3-14). È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo (Col 2,9-15). LEGGIAMO IL TESTO DI Gv 3,7-15 Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito». Gli replicò Nicodèmo: «Come può accadere questo?». Gli rispose Gesù: «Tu sei maestro d’Israele e non conosci queste cose? In verità, in verità io ti dico: noi parliamo di ciò che sappiamo e testimoniamo ciò che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parlerò di cose del cielo? Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Non solo Cristo Gesù va annunciato. Non solo si deve chiedere la conversione e la fede in Lui per avere la salvezza nel suo nome. Cristo Gesù va sempre innalzato perché sia veduto e contemplato e così si compia la profezia di Zaccaria: “Riverserò sopra la casa di Davide e sopra gli abitanti di Gerusalemme uno spirito di grazia e di consolazione: guarderanno a me, colui che hanno trafitto” (Zac 12,10). L’innalzamento di Cristo fino alla fine dei tempi deve avere il suo prolungamento in ogni suo discepolo. Finché ci sarà sulla terra un cristiano, che in Cristo viene innalzato nell’accampamento degli uomini, sempre vi sarà salvezza e redenzione. Oggi il cristiano non sa più qual è il mistero che lui è chiamato a realizzare, perché il mistero di Cristo Gesù non viene più annunciato. Si sta decidendo che debba sparire ogni traccia di Lui sulla nostra terra. Con quali risultati? Sta sparendo anche ogni traccia del mistero dell’uomo. Il mistero dell’uomo è dal mistero e nel mistero di Gesù. Si priva l’uomo di Gesù, lo si priva anche della realizzazione del suo mistero. Madre di Gesù, aiutaci. Fa’ che ogni cristiano diventi verità nella verità di Cristo e mistero di luce nel suo mistero di luce per la salvezza del mondo. È Cristo, solo Lui, la verità nella quale l’uomo attinge la sua verità. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
