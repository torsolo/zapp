<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 26 gennaio, memoria Santi Timoteo e Tito.
</p>

<p>
<u>ANTIFONA</u> / In mezzo alle genti narrate la sua gloria, a tutti i popoli dite le sue meraviglie. Grande è il Signore e degno di ogni lode. (Sal 95,3-4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che hai reso partecipi del carisma degli apostoli i santi Timoteo e Tito, per la loro comune intercessione concedi a noi di vivere con giustizia e pietà in questo mondo per giungere alla patria del cielo. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Mi ricordo della tua schietta fede</b> / Dalla seconda lettera di san Paolo apostolo a Timòteo (2Tm 1,1-8) / Paolo, apostolo di Cristo Gesù per volontà di Dio e secondo la promessa della vita che è in Cristo Gesù, a Timòteo, figlio carissimo: grazia, misericordia e pace da parte di Dio Padre e di Cristo Gesù Signore nostro. Rendo grazie a Dio che io servo, come i miei antenati, con coscienza pura, ricordandomi di te nelle mie preghiere sempre, notte e giorno. Mi tornano alla mente le tue lacrime e sento la nostalgia di rivederti per essere pieno di gioia. Mi ricordo infatti della tua schietta fede, che ebbero anche tua nonna Lòide e tua madre Eunìce, e che ora, ne sono certo, è anche in te. Per questo motivo ti ricordo di ravvivare il dono di Dio, che è in te mediante l'imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. / Parola di Dio.
</p>

<p>
<u>LETTURA1a</u> / <b>A Tito, mio vero figlio nella medesima fede</b> / Dalla lettera di san Paolo apostolo a Tito (Tit 1,1-5) / Paolo, servo di Dio e apostolo di Gesù Cristo per portare alla fede quelli che Dio ha scelto e per far conoscere la verità, che è conforme a un'autentica religiosità, nella speranza della vita eterna, promessa fin dai secoli eterni da Dio, il quale non mente, e manifestata al tempo stabilito nella sua parola mediante la predicazione, a me affidata per ordine di Dio, nostro salvatore, a Tito, mio vero figlio nella medesima fede: grazia e pace da Dio Padre e da Cristo Gesù, nostro salvatore. Per questo ti ho lasciato a Creta: perché tu metta ordine in quello che rimane da fare e stabilisca alcuni presbìteri in ogni città, secondo le istruzioni che ti ho dato. / Parola di Dio.
</p>

<p>
<u>PSALMUS</u> / (Sal 95) <b>Annunciate a tutti i popoli le meraviglie del Signore</b> / Cantate al Signore un canto nuovo, cantate al Signore, uomini di tutta la terra. Cantate al Signore, benedite il suo nome. R. / Annunciate di giorno in giorno la sua salvezza. In mezzo alle genti narrate la sua gloria, a tutti i popoli dite le sue meraviglie. R. / Date al Signore, o famiglie dei popoli, date al Signore gloria e potenza, date al Signore la gloria del suo nome. R. / Dite tra le genti: «Il Signore regna!». È stabile il mondo, non potrà vacillare! Egli giudica i popoli con rettitudine. R.
</p>

<p>
<u>ACCLAMATIO</u> / Alleluia, alleluia / Lo Spirito del Signore è sopra di me: mi ha mandato a portare ai poveri il lieto annuncio. (Lc 4,18) / Alleluia.
</p>

<p>
<u>VANGELO</u> / <b>La messe è abbondante, ma sono pochi gli operai</b> / Dal Vangelo secondo Luca (Lc 10,1-9) In quel tempo, il Signore designò altri settantadue e li inviò a due a due davanti a sé in ogni città e luogo dove stava per recarsi. Diceva loro: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe! Andate: ecco, vi mando come agnelli in mezzo a lupi; non portate borsa, né sacca, né sandali e non fermatevi a salutare nessuno lungo la strada. In qualunque casa entriate, prima dite: "Pace a questa casa!". Se vi sarà un figlio della pace, la vostra pace scenderà su di lui, altrimenti ritornerà su di voi. Restate in quella casa, mangiando e bevendo di quello che hanno, perché chi lavora ha diritto alla sua ricompensa. Non passate da una casa all'altra. Quando entrerete in una città e vi accoglieranno, mangiate quello che vi sarà offerto, guarite i malati che vi si trovano, e dite loro: "È vicino a voi il regno di Dio"». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Carissimi, la memoria dei santi vescovi Timoteo e Tito ci invita a pregare Dio Padre, perché la Chiesa perseveri con coraggio nell'opera missionaria ed evangelizzatrice iniziata dagli apostoli. Diciamo insieme: <b>Donaci, Signore, il coraggio della testimonianza.</b> / Per il popolo santo di Dio: porti ovunque il messaggio di salvezza del vangelo. Preghiamo: / Per i candidati all'ordine del diaconato e presbiterato: ricevano da Dio uno spirito di forza, coraggio e saggezza. Preghiamo: / Per quanti soffrono violenza e ingiustizie a causa del vangelo: siano aiutati dalla forza di Dio e sostenuti dalla solidarietà dei fratelli. Preghiamo: / Per i capi delle nazioni: esercitino il loro mandato per il bene della comunità civile. Preghiamo: / Per quanti hanno incarichi di responsabilità nelle nostre comunità: siano in mezzo a noi come coloro che servono e amano. Preghiamo: / Per i missionari della nostra diocesi. / Per i seminari della nostra comunità parrocchiale. / Signore Dio nostro, che arricchisci la tua Chiesa con una grande varietà di doni naturali e soprannaturali, esaudisci le nostre preghiere e fà che la tua salvezza si manifesti alle genti. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, i doni del tuo popolo nella festa dei santi Timoteo e Tito, e rendici a te graditi per la sincerità del cuore. Per Cristo nostro Signore.
</p>

<p>
<u>COMMUNIO</u> / «Andate in tutto il mondo e proclamate il Vangelo: io sono con voi tutti i giorni, sino alla fine del mondo», dice il Signore. (Mc 6,15; Mt 28, 20)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / I sacramenti che abbiamo ricevuto, Signore Dio nostro, alimentino in noi quella fede che la predicazione apostolica ha trasmesso e l’amorosa dedizione dei santi Timoteo e Tito ha custodito. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Concilio Vaticano II Decreto sulla missione pastorale dei Vescovi «Christus Dominus», 1-2,6 / Timoteo e Tito, successori degli apostoli / Come Cristo Signore, Figlio di Dio vivo, che è venuto per salvare il suo popolo dai peccati e per santificare tutti gli uomini, era stato mandato dal Padre, così mandò i suoi apostoli (Gv 20,21) e li santificò dando loro lo Spirito Santo, affinché, a loro volta, glorificassero il Padre sopra la terra e salvassero gli uomini, «per l'edificazione del suo corpo» (Ef 4,12), che è la Chiesa. In questa Chiesa di Cristo, il sommo Pontefice, come successore di Pietro, a cui Cristo affidò la missione di pascere le sue pecore ed i suoi agnelli (Gv 21,15s), è per divina istituzione rivestito di una potestà suprema, piena, immediata, universale, a bene delle anime. (...) Ma anche i vescovi, posti dallo Spirito Santo, succedono agli apostoli come pastori delle anime e, insieme col sommo Pontefice e sotto la sua autorità hanno la missione di perpetuare l'opera di Cristo, pastore eterno. Infatti Cristo diede agli apostoli ed ai loro successori il mandato e la potestà di ammaestrare tutte le genti, di santificare gli uomini nella verità e di guidarli. Perciò i vescovi, per virtù dello Spirito Santo che è stato loro dato, sono divenuti veri ed autentici maestri della fede, pontefici e pastori. (...) I vescovi, come legittimi successori degli apostoli e membri del collegio episcopale, sappiano essere sempre tra loro uniti e dimostrarsi solleciti di tutte le Chiese; per divina disposizione e comando dell'ufficio apostolico, ognuno di essi, insieme con gli altri vescovi, è infatti in certo qual modo responsabile della Chiesa. In modo particolare si dimostrino solleciti di quelle parti del mondo dove la parola di Dio non è ancora stata annunziata, o dove, a motivo dello scarso numero di sacerdoti, i fedeli sono in pericolo di allontanarsi dalla pratica della vita cristiana, anzi di perdere la fede stessa. Si adoperino perciò a che i fedeli sostengano promuovano con ardore le opere di evangelizzazione e di apostolato.
</p>

<h5>DIBRUNO 2021 da spostare su feriale</h5>

<p>
Chi è mia madre e chi sono i miei fratelli? (Mc 3,31-35) / Se Cristo Gesù dovesse scegliere tra l’obbedienza al Padre suo e il totale dissolvimento dell’universo, lui sceglierà sempre l’obbedienza al Padre. Dinanzi all’obbedienza al Padre suo, tutto scompare, anche il suo corpo che consegna alla croce e al sepolcro. La stessa legge vale per ogni suo discepolo. Tra l’obbedienza a Lui e l’obbedienza ad ogni altra creatura, compresi padre, madre, sorelle e fratelli, va scelta solo e sempre l’obbedienza a Lui. Anche il suo corpo deve essere abbandonato alla morte e al sepolcro: “Perciò chiunque mi riconoscerà davanti agli uomini, anch’io lo riconoscerò davanti al Padre mio che è nei cieli; chi invece mi rinnegherà davanti agli uomini, anch’io lo rinnegherò davanti al Padre mio che è nei cieli. Non crediate che io sia venuto a portare pace sulla terra; sono venuto a portare non pace, ma spada. Sono infatti venuto a separare l’uomo da suo padre e la figlia da sua madre e la nuora da sua suocera; e nemici dell’uomo saranno quelli della sua casa. Chi ama padre o madre più di me, non è degno di me; chi ama figlio o figlia più di me, non è degno di me; chi non prende la propria croce e non mi segue, non è degno di me. Chi avrà tenuto per sé la propria vita, la perderà, e chi avrà perduto la propria vita per causa mia, la troverà” (Mt 10,32-39). Il discepolo sa che perdendo tutto per obbedire a Cristo, tutto riceverà da Cristo, compreso il suo corpo che gli sarà restituito vivo e glorioso nell’ultimo giorno. / In quel tempo, giunsero la madre di Gesù e i suoi fratelli e, stando fuori, mandarono a chiamarlo. Attorno a lui era seduta una folla, e gli dissero: «Ecco, tua madre, i tuoi fratelli e le tue sorelle stanno fuori e ti cercano». Ma egli rispose loro: «Chi è mia madre e chi sono i miei fratelli?». Girando lo sguardo su quelli che erano seduti attorno a lui, disse: «Ecco mia madre e i miei fratelli! Perché chi fa la volontà di Dio, costui per me è fratello, sorella e madre». Chi fa la volontà di Dio nei riguardi di Gesù? Chi lascia che Gesù sia sempre dalla volontà del Padre con piena e immediata obbedienza. Ecco cosa è accaduto già quando Gesù aveva dodici anni: “I suoi genitori si recavano ogni anno a Gerusalemme per la festa di Pasqua. Quando egli ebbe dodici anni, vi salirono secondo la consuetudine della festa. Ma, trascorsi i giorni, mentre riprendevano la via del ritorno, il fanciullo Gesù rimase a Gerusalemme, senza che i genitori se ne accorgessero. Credendo che egli fosse nella comitiva, fecero una giornata di viaggio e poi si misero a cercarlo tra i parenti e i conoscenti; non avendolo trovato, tornarono in cerca di lui a Gerusalemme. Dopo tre giorni lo trovarono nel tempio, seduto in mezzo ai maestri, mentre li ascoltava e li interrogava. E tutti quelli che l’udivano erano pieni di stupore per la sua intelligenza e le sue risposte. Al vederlo restarono stupiti, e sua madre gli disse: «Figlio, perché ci hai fatto questo? Ecco, tuo padre e io, angosciati, ti cercavamo». Ed egli rispose loro: «Perché mi cercavate? Non sapevate che io devo occuparmi delle cose del Padre mio?». Ma essi non compresero ciò che aveva detto loro. Scese dunque con loro e venne a Nàzaret e stava loro sottomesso. Sua madre custodiva tutte queste cose nel suo cuore. E Gesù cresceva in sapienza, età e grazia davanti a Dio e agli uomini” (Lc 2,41-52). Quando il Padre chiama, Gesù non ha né padre e né madre sulla terra. Quando il cristiano comprenderà questa verità, solo allora sarà vero cristiano. Il completo distacco da tutto ciò che ha ricevuto Gesù lo manifesta sulla croce. Non solo si spoglia delle sue vesti, anche della madre si spoglia e ne fa dono a Giovanni, il suo discepolo: “Stavano presso la croce di Gesù sua madre, la sorella di sua madre, Maria madre di Clèopa e Maria di Màgdala. Gesù allora, vedendo la madre e accanto a lei il discepolo che egli amava, disse alla madre: «Donna, ecco tuo figlio!». Poi disse al discepolo: «Ecco tua madre!». E da quell’ora il discepolo l’accolse con sé” (Gv 19,25-17). Finché non giungeremo a questa perfetta imitazione di Gesù Signore, saremo sempre poco cristiani e poco suoi discepoli. È l’obbedienza che ci fa, ma l’obbedienza è solo alla volontà del Padre e ad ogni suo comando. L’obbedienza chiede la piena libertà da tutto ciò che esiste sulla terra. Si vive solo per obbedire. / Madre della Redenzione, Angeli, Santi, fateci veri fratelli di Cristo Signore. 
</p>

<p>
<u>SILVESTRINI-21</u> / La fecondità dei semi divini, anche se portata dai santi apostoli, oggi Timoteo e Tito, è misteriosamente nascosta, non ha nulla di appariscente e di clamorosamente visibile; la si può scorgere solo con l'occhio della fede, che ci aiuta a comprendere, ma non ci svela mai completamente il mistero che racchiude. Sembra che tutto sia troppo piccolo ai nostri occhi, sembra che i granellini di Dio, sparsi per il mondo, siano inadeguati a confronto con le nostre attese e le nostre smanìe di grandezza. C'è poi l'impazienza che ci morde dentro e non ci consente di attendere che il seme germogli e cresca. Viviamo l'epoca del tutto e sùbito. Dio vede il nostro tempo in chiave di eternità e quindi lo scandisce secondo un suo piano inscrutabile. Non ci è dato di conoscere neanche il tempo della mietitura o della raccolta dei frutti. Ci sfuggono perfino i criteri per valutare la crescita del Regno. Le misure di Dio infatti non corrispondono alle nostre. Tutto questo però non significa che Egli ci voglia lasciare completamente al buio: il suo piano universale di salvezza ci riguarda direttamente e la crescita del seme significa per noi l'incarnazione nel tempo e in ciascuno di noi di quel progetto. Ci dona perciò la fede, che dobbiamo alimentare con le altre virtù cristiane, specialmente con l'umiltà e la purezza del cuore. Solo così possiamo arrivare ad accogliere con una accettazione piena ed incondizionata i progetti divini, senza la pretesa, assurda per la pochezza dei nostri occhi, di volerli misurare con i nostri criteri umani. È proprio nei confronti di Dio che sperimentiamo i grandi guasti derivanti dalla superbia e le meraviglie che sgorgano dall'umiltà. I fasti e le glorie dei regni umani hanno le loro storie e rivelano la loro caducità. Il regno di Dio, proprio perché silenzioso e umile, piccolo e nascosto, si rivela infine in tutta la sua grandiosità con i prodigi che opera nella nostra storia. Gesù lo dichiarerà, ve lo ricordate: «Il mio regno non è di questo mondo; se il mio regno fosse di questo mondo, i miei servitori avrebbero combattuto perché non fossi consegnato ai Giudei; ma il mio regno non è di quaggiù». Il seme di Dio, il suo figlio prediletto, dovrà calarsi, proprio come seme fecondo, nelle viscere della terra, per germogliare e portare frutti di universale salvezza, in quel mattino di Pasqua.
</p>

<p>
<u>LOYOLA-21</u> / Gesù è in cammino verso Gerusalemme, avvicinandosi il compimento della sua Storia, svela ai discepoli e quindi a tutti noi il senso della sua missione – e noi siamo chiamati a esserne partecipi. Sì, perché la storia della salvezza non si esaurisce a Gerusalemme, ma continua nelle nostre vite. Che libertà, che fiducia: Dio, che si fa uomo in Cristo, squarcia il velo dell’Eternità e entra nella finitezza del nostro tempo e in essa decide di abitare. Essere testimoni di Cristo quindi non è abbracciare una scuola di pensiero, non è aderire a una dottrina filosofica. È Vivere. Lungo il cammino il Signore ci esorta ad alleggerirci della borsa delle nostre certezze, della sacca delle nostre esigenze, dei sandali con cui rincorrere le nostre aspettative per andare incontro all’altro più leggeri. La relazione è ciò che rende la nostra vita feconda, l’amore di Dio ci dà la rotta, la Via – ed è quello stesso amore che siamo chiamati a donare. Siamo inviati come agnelli in mezzo ai lupi, questa è la rivoluzione di prospettiva di cui ci dobbiamo rendere testimoni. In una società dove spesso l’altro è competizione, minaccia, prevaricazione, siamo chiamati a portare unità, a condividere, a prenderci cura, ad accogliere. Solo così il regno dei Cieli sarà veramente vicino, se lo costruiamo a due a due! / Cosa significa per me essere testimone di Cristo? Quali sono i pesi che non mi permettono di camminare leggero? In quale occasione ho potuto sperimentare la forza e il valore del camminare insieme? (Pietre Vive Roma)
</p>

<p>
<u>LettureBose</u> / Un'unica Scrittura / [L'evangelista] Giovanni ricorda che il Signore disse ai giudei: Voi scrutate le Scritture, nelle quali credete di avere la vita eterna. Sono esse che mi rendono testimonianza e voi non volete venire a me per avere la vita (Gv 5,39-40). Ora, come avrebbero potuto le Scritture rendergli testimonianza, se non provenissero da un unico e medesimo Padre per ammaestrare in antecedenza gli uomini riguardo alla venuta di suo Figlio e preannunciare loro la salvezza che viene da lui? Se infatti credeste a Mosé, credereste anche a me, perché di me egli ha scritto (Gv 5,46). Certo, ovunque nelle sue Scritture è seminato il Figlio di Dio, che ora parla con Abramo, ora con Noè per dargli le misure dell'arca, ora cerca Adamo, ora fa venire il giudizio sugli abitanti di Sodoma e, apparendo ancora, guida Giacobbe nel suo viaggio e parla a Mosè dal roveto. Non è possibile enumerare i passi nei quali Mosè mostra il Figlio di Dio. Egli non ignorò neppure il giorno della sua passione ma lo annunciò in figura chiamandolo "Pasqua", e proprio in quel medesimo giorno che tanto tempo prima era stato annunciato da Mosè, il Signore patì portando a compimento la Pasqua ... Che non solo i profeti ma anche molti giusti conobbero in antecedenza la sua venuta, per opera dello Spirito, e domandarono di vivere fino al tempo in cui potessero vedere il Signore faccia a faccia e ascoltare le sue parole, lo manifestò chiaramente il Signore, dicendo ai discepoli: Molti profeti e molti giusti desiderarono vedere quello che voi vedete e non lo videro; udire quello che voi udite, e non lo udirono (Mt 13,17). (Ireneo di Lione, Contro le eresie IV,10,1; 11,1) 
</p>

<p>
<u>FEGF1</u> / IO SONO LA PORTA di Guglielmo di St.Thierry al XII secolo / Signore, odo parlare di quel Giorno di Festa…in cui si trovano riuniti in una stessa assemblea tutti quei giusti che, dal principio del mondo ti sono stato graditi, tutte le sante e tutti i santi. Per sempre hanno fissato la loro dimora in seno a questa Festa eterna. Se basta vederne due o tre riuniti nel tuo nome quaggiù, e tu in mezzo a loro, per constatare il fascino di questa coabitazione, tutta penetrata di Spirito Santo, che dire di questo luogo nel quale hai riunito tutti i santi che hanno posto la tua alleanza al di sopra dei sacrifici e che divenuti come cieli, annunciano la tua giustizia? Hai dichiarato a tutti apertamente: “Io sono la Porta, se qualcuno entra attraverso di me avrà la salvezza”. Dunque sei tu la Porta e secondo ciò che aggiungi apri a coloro che vogliono entrare. Ma a che serve avere una porta aperta in cielo se non c’è modo di salirvi? Paolo ci dà la risposta: “Colui che ascende è Colui che ne è disceso”. Ed è l’amore che dai nostri cuori sale verso di te: è l’amore che da te è disceso fino a noi. Tu sei disceso per amore; se ti amiamo potremo salire fino a te. Ma tu che dici “sono la Porta!” te ne scongiuro, nel tuo Nome, apriti davanti a noi! E allora noi vedremo di quale dimora tu sei la Porta.
</p>

<p>
<u>FEGF2</u> / CRISTO E’ RISORTO E ATTIRA A SE’ LA STORIA INTERA di Giorgio La Pira / Se Cristo è risorto (e lo è), allora il “punto propulsivo” il “punto di Archimede” della storia intiera del mondo (cosmica e umana; individuale e collettiva) è Lui; il corso intiero dei secoli fa centro in Lui (Alfa e Omega; principio e fine; primo e ultimo: Ap. 22,13); allora, è “vera” la grazia che da Lui – per tutti gli uomini e tutti i popoli – deriva (Gv 1,16; 4,15); allora è “vera” – “necessitante”, in un certo senso, per tutti gli uomini e per tutti i popoli, per tutta la storia – la Chiesa, da Lui disegnata a Cesarea (Mt 16,18) e lanciata – per opera dello Spirito Santo – a Pentecoste (At 2,2ss) e da Lui sostenuta ogni giorno, nel corso intiero dei secoli (Mt 28,20); allora sono “vere”, “valide”, ineliminabili – nella struttura e nella dinamica della Chiesa e della storia – le “missioni” da Lui affidate per tutte le genti (Mt 28,19), a Pietro e Paolo (At 9,15), a tutti gli apostoli (alla Chiesa, perciò) per pervenire sino alla “pienezza degli ebrei” ed alla “pienezza dei gentili” (Rm 11,25); allora è fondamentalmente “vero”, fondamentalmente “valido” (nonostante tutti i limiti e tutte le deficienze) l’intiero corso bimillennario della storia della Chiesa in “espansione missionaria” verso le genti (investito l’impero romano; investiti i barbari; investita l’Europa; investita l’Asia; l’America; investiti tutti i popoli nuovi; e “l’investimento” odierno degli stati cosiddetti atei). Allora, in conclusione, la storia intiera – e quella del nostro tempo, perciò – va vista (per essere interpretata nel suo fondo, nel suo valore, nella sua struttura e nel suo fine) da un solo angolo visuale: quello di Cristo Risorto e del “progetto di signoria” che Egli, mediante la Chiesa, deve realizzare (nonostante la libertà, la indocilità e la responsabilità degli uomini) nel corso dei millenni (Ap. 20,1ss)
</p>

<p>
<u>HomilyVoice-21</u> / PRIMA LETTURA Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. Vergognarsi di Cristo Gesù e del suo Vangelo produce due tristissimi frutti, uno per noi e un altro per il mondo. Per noi il frutto è l’esclusione dal regno eterno del Padre. Noi non abbiamo conosciuto Cristo Gesù, Cristo Gesù non conoscerà noi. Noi ci siamo vergognati di Lui, Lui si vergognerà di noi dinanzi al Padre suo e ai suoi Angeli santi. “Chi si vergognerà di me e delle mie parole davanti a questa generazione adultera e peccatrice, anche il Figlio dell'uomo si vergognerà di lui, quando verrà nella gloria del Padre suo con gli angeli santi" (Mc 8, 38). Chi si vergognerà di me e delle mie parole, di lui si vergognerà il Figlio dell'uomo, quando verrà nella gloria sua e del Padre e degli angeli santi (Lc 9, 26). L’altro frutto è la condanna del mondo ad ogni schiavitù delle tenebre che sono l’idolatria, madre di ogni immoralità. Oggi, tempo in cui il cristiano si sta vergognando di annunciare il Vangelo al mondo, tempo in cui sta dichiarando che non vi è alcuna differenza nelle religioni, e di conseguenza nessuna differenza tra il “Libro” del Vangelo e ogni altro “Libro”, le tenebre stanno pendendo il sopravvento sulla luce, l’immoralità sulla moralità, le ingiustiziaesulla giustizia, la falsità sulla verità. Ecco cosa è il Vangelo secondo l’Apostolo Paolo: Potenza di Dio per la salvezza. Questa verità così viene annunciata nella Lettera ai Romani: Io infatti non mi vergogno del Vangelo, perché è potenza di Dio per la salvezza di chiunque crede, del Giudeo, prima, come del Greco. In esso infatti si rivela la giustizia di Dio, da fede a fede, come sta scritto: Il giusto per fede vivrà (Rm 1,16-17). Anche se Paolo deve portare le catene per causa del Vangelo, Lui mai si vergognerà del Vangelo: E' questa la causa dei mali che soffro, ma non me ne vergogno: so infatti a chi ho creduto e son convinto che egli è capace di conservare fino a quel giorno il deposito che mi è stato affidato (2Tm 1, 12). Questa stessa sua fede vuole che viva Timoteo. Ecco la sua esortazione verso il suo fedele discepolo: “Sfòrzati di presentarti davanti a Dio come un uomo degno di approvazione, un lavoratore che non ha di che vergognarsi, uno scrupoloso dispensatore della parola della verità (2Tm 2, 15). Chi è un Apostolo del Signore Gesù Cristo? Una persona nel cui sangue scorre il Vangelo, perché il suo alito è Vangelo, il suo cuore è Vangelo, la sua anima è Vangelo, la sua volontà è Vangelo, i suoi pensieri sono Vangelo. Anche il suo corpo è Vangelo inciso su di esso a carattere di fuoco dallo Spirito Santo. Se dell’Apostolo del Signore tutto è Vangelo, mai lui potrà vergognarsi del Vangelo. Se si vergogna del Vangelo, si vergogna di se stesso, si vergogna di essere Apostolo del Signore. Cade nello stesso peccato di Pietro. Se subito non si esce fuori e non si piangono amaramente lacrime di pentimento e di penitenza, il rischio della dannazione eterna è sotto i nostri piedi. Dopo averlo catturato, lo condussero via e lo fecero entrare nella casa del sommo sacerdote. Pietro lo seguiva da lontano. Avevano acceso un fuoco in mezzo al cortile e si erano seduti attorno; anche Pietro sedette in mezzo a loro. Una giovane serva lo vide seduto vicino al fuoco e, guardandolo attentamente, disse: «Anche questi era con lui». Ma egli negò dicendo: «O donna, non lo conosco!». Poco dopo un altro lo vide e disse: «Anche tu sei uno di loro!». Ma Pietro rispose: «O uomo, non lo sono!». Passata circa un’ora, un altro insisteva: «In verità, anche questi era con lui; infatti è Galileo». Ma Pietro disse: «O uomo, non so quello che dici». E in quell’istante, mentre ancora parlava, un gallo cantò. Allora il Signore si voltò e fissò lo sguardo su Pietro, e Pietro si ricordò della parola che il Signore gli aveva detto: «Prima che il gallo canti, oggi mi rinnegherai tre volte». E, uscito fuori, pianse amaramente (Lc 22,54-62). Un Apostolo del Signore che rinnega il Vangelo, trafigge il cuore di Cristo Gesù, più che i crocifissori le sue carni sul legno della croce. LEGGIAMO 2Tm 1,1-8 Paolo, apostolo di Cristo Gesù per volontà di Dio e secondo la promessa della vita che è in Cristo Gesù, a Timòteo, figlio carissimo: grazia, misericordia e pace da parte di Dio Padre e di Cristo Gesù Signore nostro. Rendo grazie a Dio che io servo, come i miei antenati, con coscienza pura, ricordandomi di te nelle mie preghiere sempre, notte e giorno. Mi tornano alla mente le tue lacrime e sento la nostalgia di rivederti per essere pieno di gioia. Mi ricordo infatti della tua schietta fede, che ebbero anche tua nonna Lòide e tua madre Eunìce, e che ora, ne sono certo, è anche in te. Per questo motivo ti ricordo di ravvivare il dono di Dio, che è in te mediante l’imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. Oggi Satana ne ha inventata un’altra delle sue. Non va più a tentare gli Apostoli del Signore e i suoi Discepoli come nei tempi passati, seducendoli a schiararsi apertamente contro Cristo Gesù, a separarsi dalla sua Chiesa fondata su Pietro, a rinnegare la sana dottrina. Queste sono modalità ormai desuete. Oggi la sua astuzia si è scientificamente aggiornata. Qual è la via attuale per il rinnegamento di Cristo Gesù? La relativizzazione di Cristo Gesù e del suo Vangelo. Così con un solo colpo ha reso inutile Cristo Signore e la sua Chiesa. Ha reso inutile in ordine alla salvezza lo stesso mistero di Dio. Con questa sua strategia ha cancellato quattromila anni – da Abramo ai nostri giorni – di lavoro dello Spirito Santo. La relativizzazione del Vangelo comporta necessariamente la relativizzazione della morale. Se il Vangelo è relativizzato anche la morale è relativizzata. Subito viene relativizzata la grazia e i sacramenti. A che serve interessarsi della salvezza eterna di un’anima? A niente. Ma se non ci si deve interessare della salvezza eterna, a che serve la struttura della Chiesa? Ecco che Satana subito suggerisce la sua conversione: da struttura a servizio del Vangelo per la creazione dell’uomo secondo lo Spirito Santo a struttura interamente a servizio del corpo dell’uomo. Siamo sotto il governo di Satana e pensiamo di essere sotto il governo dello Spirito Santo. Paolo però ce lo ricorda: il Vangelo è potenza di Dio per chiunque crede. LETTURA DEL VANGELO La messe è abbondante, ma sono pochi gli operai! Pregate dunque il signore della messe, perché mandi operai nella sua messe! La preghiera per le vocazioni va considerata come l’orto per il contadino. Le piante nascono nell’orto, crescono nell’orto, producono nell’orto. Senza l’orto non c’è pianta, non c’è crescita, non c’è frutto. Senza la preghiera le vocazioni non nascono, non crescono, non producono frutto di vero Vangelo. Gesù sale sul monte e chiede al Padre che gli dia dodici Apostoli. Salì poi sul monte, chiamò a sé quelli che voleva ed essi andarono da lui. Ne costituì Dodici – che chiamò apostoli –, perché stessero con lui e per mandarli a predicare con il potere di scacciare i demòni. Costituì dunque i Dodici: Simone, al quale impose il nome di Pietro, poi Giacomo, figlio di Zebedeo, e Giovanni fratello di Giacomo, ai quali diede il nome di Boanèrghes, cioè «figli del tuono»; e Andrea, Filippo, Bartolomeo, Matteo, Tommaso, Giacomo, figlio di Alfeo, Taddeo, Simone il Cananeo e Giuda Iscariota, il quale poi lo tradì (Mc 3,13-18). Questi Dodici Apostoli li cura per tre anni. Per essi cosi prega: Simone, Simone, ecco: Satana vi ha cercati per vagliarvi come il grano; ma io ho pregato per te, perché la tua fede non venga meno. E tu, una volta convertito, conferma i tuoi fratelli». E Pietro gli disse: «Signore, con te sono pronto ad andare anche in prigione e alla morte». Gli rispose: «Pietro, io ti dico: oggi il gallo non canterà prima che tu, per tre volte, abbia negato di conoscermi» (Lc 22, 31-34). Ho manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, perché le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato. Io prego per loro; non prego per il mondo, ma per coloro che tu mi hai dato, perché sono tuoi. Tutte le cose mie sono tue, e le tue sono mie, e io sono glorificato in loro. Io non sono più nel mondo; essi invece sono nel mondo, e io vengo a te. Padre santo, custodiscili nel tuo nome, quello che mi hai dato, perché siano una sola cosa, come noi. Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità. Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato (Gv 17,6-21). Gesù prega e il Padre gli dona gli Apostoli. Nello Spirito Santo forma coloro che il Padre gli ha donato. Nello Spirito Santo prega il Padre perché la fede di Pietro non venga mai meno. Nello Spirito Santo innalza il suo cuore al Padre pregandolo che sia Lui a custodire gli Apostoli nella verità. Tutto dalla preghiera nasce e tutto nella preghiera si consuma. Se il cristiano non assume lo stile di Cristo Gesù, sempre vi sarà sofferenza o per scarsità di operai o per lavoro fatto male dagli stessi operai. Perché il cristiano assuma lo stile di Cristo deve rivestirsi del cuore di Cristo, facendo abitare in esso sempre lo Spirito Santo. LEGGIAMO IL TESTO DI Lc 10,1-9 Dopo questi fatti il Signore designò altri settantadue e li inviò a due a due davanti a sé in ogni città e luogo dove stava per recarsi. Diceva loro: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe! Andate: ecco, vi mando come agnelli in mezzo a lupi; non portate borsa, né sacca, né sandali e non fermatevi a salutare nessuno lungo la strada. In qualunque casa entriate, prima dite: “Pace a questa casa!”. Se vi sarà un figlio della pace, la vostra pace scenderà su di lui, altrimenti ritornerà su di voi. Restate in quella casa, mangiando e bevendo di quello che hanno, perché chi lavora ha diritto alla sua ricompensa. Non passate da una casa all’altra. Quando entrerete in una città e vi accoglieranno, mangiate quello che vi sarà offerto, guarite i malati che vi si trovano, e dite loro: “È vicino a voi il regno di Dio”. Anche nella preghiera l’Apostolo Paolo è perfetto imitatore di Cristo Gesù: Perciò anch’io, avendo avuto notizia della vostra fede nel Signore Gesù e dell’amore che avete verso tutti i santi, continuamente rendo grazie per voi ricordandovi nelle mie preghiere, affinché il Dio del Signore nostro Gesù Cristo, il Padre della gloria, vi dia uno spirito di sapienza e di rivelazione per una profonda conoscenza di lui; illumini gli occhi del vostro cuore per farvi comprendere a quale speranza vi ha chiamati, quale tesoro di gloria racchiude la sua eredità fra i santi e qual è la straordinaria grandezza della sua potenza verso di noi, che crediamo, secondo l’efficacia della sua forza e del suo vigore (Ef 1,15-19). Rendo grazie al mio Dio ogni volta che mi ricordo di voi. Sempre, quando prego per tutti voi, lo faccio con gioia a motivo della vostra cooperazione per il Vangelo, dal primo giorno fino al presente. Sono persuaso che colui il quale ha iniziato in voi quest’opera buona, la porterà a compimento fino al giorno di Cristo Gesù. È giusto, del resto, che io provi questi sentimenti per tutti voi, perché vi porto nel cuore, sia quando sono in prigionia, sia quando difendo e confermo il Vangelo, voi che con me siete tutti partecipi della grazia. Infatti Dio mi è testimone del vivo desiderio che nutro per tutti voi nell’amore di Cristo Gesù. E perciò prego che la vostra carità cresca sempre più in conoscenza e in pieno discernimento, perché possiate distinguere ciò che è meglio ed essere integri e irreprensibili per il giorno di Cristo, ricolmi di quel frutto di giustizia che si ottiene per mezzo di Gesù Cristo, a gloria e lode di Dio (Fil 1,3-11). Rendiamo sempre grazie a Dio per tutti voi, ricordandovi nelle nostre preghiere e tenendo continuamente presenti l’operosità della vostra fede, la fatica della vostra carità e la fermezza della vostra speranza nel Signore nostro Gesù Cristo, davanti a Dio e Padre nostro. Sappiamo bene, fratelli amati da Dio, che siete stati scelti da lui. Il nostro Vangelo, infatti, non si diffuse fra voi soltanto per mezzo della parola, ma anche con la potenza dello Spirito Santo e con profonda convinzione: ben sapete come ci siamo comportati in mezzo a voi per il vostro bene (1Ts 1,2-5). Gli operai non solo vanno chiesti al Signore. Essi vanno ben formati. Per essi deve elevarsi dal corpo di Cristo una preghiera incessante, perché sempre il Padre, in Cristo, per lo Spirito Santo, li custodisca nella verità. Quanto sarebbe bello se tutto il corpo di Cristo trasformasse ogni suo lamento contro gli operai in una preghiera accorata a Dio perché vegli su di loro e li aiuti con ogni dono di grazia e di verità per corrispondere ad ogni mozione dello Spirito Santo. Per fare questo tutto il corpo di Cristo deve elevarsi ad un libello superiore. Deve passare dal livello della carne al livello dello Spirito Santo. Questo lavoro dovrà essere ininterrotto, dal momento che sempre la carne lotta per riprendersi ciò che è suo e che le viene tolto. Questa verità anche gli Operai del Vangelo devono metterla nel cuore. Sempre la carne vuole sottrarre allo Spirito Santo ciò che lo Spirito Santo le ha tolto. Per questo anche gli Operai dovranno piantarsi nell’orto della preghiera e lasciarsi curare dallo Spirito Santo per tutti i giorni della loro vita. Madre della Chiesa, aiuta il corpo di Cristo perché elevi incessanti preghiere sia perché il Padre mandi operai nella sua messe, sia perché essi vengano ben formati e sia perché sempre siano custoditi nella verità e nella carità di Cristo Signore. Tu verrai in nostro soccorso, noi trasformeremo i nostri lamenti in potenti preghiere e la Chiesa, della quale tu sei Madre, risplenderà per l’ottimo lavoro dei suoi operai. Madre Santa, ascolta oggi e sempre la nostra preghiera. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
