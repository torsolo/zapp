<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì della IV settimana del Tempo Ordinario.
</p>

<p>
<u>ANTIFONA</u> / Salvaci, Signore Dio nostro, radunaci dalle genti, perché ringraziamo il tuo nome santo: lodarti sarà la nostra gloria. (Sal 105,47)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Signore Dio nostro, concedi a noi tuoi fedeli di adorarti con tutta l’anima e di amare tutti gli uomini con la carità di Cristo. Egli è Dio e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il Signore corregge colui che egli ama</b> / Dalla lettera agli Ebrei (Eb 12,4-7.11-15) / Fratelli, non avete ancora resistito fino al sangue nella lotta contro il peccato e avete già dimenticato l’esortazione a voi rivolta come a figli: «Figlio mio, non disprezzare la correzione del Signore e non ti perdere d’animo quando sei ripreso da lui; perché il Signore corregge colui che egli ama e percuote chiunque riconosce come figlio». È per la vostra correzione che voi soffrite! Dio vi tratta come figli; e qual è il figlio che non viene corretto dal padre? Certo, sul momento, ogni correzione non sembra causa di gioia, ma di tristezza; dopo, però, arreca un frutto di pace e di giustizia a quelli che per suo mezzo sono stati addestrati. Perciò, rinfrancate le mani inerti e le ginocchia fiacche e camminate diritti con i vostri piedi, perché il piede che zoppica non abbia a storpiarsi, ma piuttosto a guarire. Cercate la pace con tutti e la santificazione, senza la quale nessuno vedrà mai il Signore; vigilate perché nessuno si privi della grazia di Dio. Non spunti né cresca in mezzo a voi alcuna radice velenosa, che provochi danni e molti ne siano contagiati. / Parola di Dio.
</p>

<p>
<u>PSALMUS</u> / (Sal 102) <b>L’amore del Signore è da sempre</b> / Benedici il Signore, anima mia, quanto è in me benedica il suo santo nome. Benedici il Signore, anima mia, non dimenticare tutti i suoi benefici. / Come è tenero un padre verso i figli, così il Signore è tenero verso quelli che lo temono, perché egli sa bene di che siamo plasmati, ricorda che noi siamo polvere. / Ma l’amore del Signore è da sempre, per sempre su quelli che lo temono, e la sua giustizia per i figli dei figli, per quelli che custodiscono la sua alleanza.
</p>

<p>
<u>ACCLAMATIO</u> / Alleluia, alleluia / Le mie pecore ascoltano la mia voce, dice il Signore, e io le conosco ed esse mi seguono. (Gv 10,27) / Alleluia.
</p>

<p>
<u>VANGELO</u> / <b>Un profeta non è disprezzato se non nella sua patria</b> / Dal Vangelo secondo  Marco (Mc 6,1-6) / In quel tempo, Gesù venne nella sua patria e i suoi discepoli lo seguirono. Giunto il sabato, si mise a insegnare nella sinagoga. E molti, ascoltando, rimanevano stupiti e dicevano: «Da dove gli vengono queste cose? E che sapienza è quella che gli è stata data? E i prodigi come quelli compiuti dalle sue mani? Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria, tra i suoi parenti e in casa sua». E lì non poteva compiere nessun prodigio, ma solo impose le mani a pochi malati e li guarì. E si meravigliava della loro incredulità. Gesù percorreva i villaggi d’intorno, insegnando. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, il Signore sa di che siamo plasmati: conosce i nostri bisogni e la nostra fragilità, ed è sempre pronto alla misericordia. Perseveranti nella fiducia, rivolgiamoci a lui, che è buono e grande nell'amore. Diciamo insieme: <b>Ascoltaci, o Signore. / </b>Per i figli della Chiesa che, con umiltà e mitezza, testimoniano Gesù, Figlio di Dio: si sentano confortati dal saperlo amico e fratello. Preghiamo: / Per quanti si affidano esclusivamente alle sicurezze terrene e alle certezze della ragione: il soffio dello Spirito li apra al trascendente. Preghiamo: / Per chi sente sgomento di fronte al male del mondo e alle colpe personali: riceva il coraggio da Dio che perdona e rinnova la faccia della terra. Preghiamo: / Per tutti quelli che si sentono insoddisfatti, imperfetti e incapaci: offrano la loro debolezza come sacrificio spirituale a te gradito. Preghiamo: / Per tutti noi, tentati di credere solo ai miracoli o alle grandi manifestazioni: l'umile segno dell'eucaristia confermi la nostra fede. Preghiamo: / Per gli inviati del vangelo nella nostra comunità. / Perché la nostra comunità sia la patria del Signore Gesù. / Padre Santo, che conosci nell'intimo i tuoi figli, nelle tue mani di misericordia deponiamo le nostre suppliche e la nostra speranza. Per mezzo del tuo Unigenito Figlio, Gesù Cristo Signore, che ci ha riscattati dalla sofferenza e dalla morte, per la vita beata dei secoli eterni. Amen.
</p>

<p>
<u>OFFERTORIO</u> / Accogli con bontà, o Signore, i doni del nostro servizio sacerdotale: li deponiamo sull’altare perché diventino sacramento della nostra redenzione. Per Cristo nostro Signore.
</p>

<p>
<u>COMMUNIO</u> / Sul tuo servo fa’ splendere il tuo volto, salvami per la tua misericordia. Signore, che io non debba vergognarmi per averti invocato. (Sal 30,17-18) 
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai nutriti con il dono della redenzione, fa’ che per la forza di questo sacramento di eterna salvezza cresca sempre più la vera fede. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Josemaría Escrivá de Balaguer (1902-1975) sacerdote, fondatore / Omelia del 19/03/1963 in Es Cristo que pasa / "Non è costui il carpentiere?" / Giuseppe amò Gesù come un padre ama suo figlio e gli si dedicò dandogli il meglio che poteva. Giuseppe, prendendo cura di quel Bambino che gli era stato affidato, fece di Gesù un artigiano: gli trasmise il suo mestiere. Gli abitanti di Nazaret parleranno pertanto di Gesù chiamandolo a volte "carpentiere" o "il figlio del carpentiere" (Mt 13,55).... Gesù dovette rassomigliare a Giuseppe in molti aspetti: nel modo di lavorare, nei lineamenti del suo carattere, nell'accento. Il realismo di Gesù, il suo spirito di osservazione, il modo di sedere a mensa e spezzare il pane, il gusto per il discorso concreto, prendendo spunto dalle cose della vita ordinaria: tutto ciò è il riflesso dell'infanzia e della giovinezza di Gesù, e quindi pure il riflesso della dimestichezza con Giuseppe. Non è possibile negare la grandezza del mistero: questo Gesù, che è uomo, che parla con l'inflessione di una determinata regione di Israele, che assomiglia a un artigiano di nome Giuseppe, costui è il Figlio di Dio. E chi può insegnare qualcosa a chi è Dio? Ma Gesù è realmente uomo e vive normalmente: prima come bambino, poi come ragazzo che comincia a dare una mano nella bottega di Giuseppe, finalmente come uomo maturo, nella pienezza dell'età: "E Gesù cresceva in sapienza, età e grazia davanti a Dio e agli uomini" (Lc 2,52).  Giuseppe è stato, nell'ordine naturale, maestro di Gesù: ha avuto con Lui rapporti quotidiani delicati e affettuosi, e se n'è preso cura con lieta abnegazione. Tutto ciò non è forse un buon motivo per considerare questo uomo giusto (Mt 1,19), questo santo Patriarca, in cui culmina la fede dell'Antica Alleanza, come Maestro di vita interiore?
</p>

<p>
<u>EVANGELIZO-21</u> / Lettera a Diogneto (ca 200) § 11-12; “Si meravigliava della loro incredulità” / Il Padre mandò il Verbo come sua grazia, perché si manifestasse al mondo. Disprezzato dal popolo, annunziato dagli apostoli, fu creduto dai pagani. Egli fin dal principio (Gv 1,1) apparve nuovo ed era antico, e ognora diviene nuovo nei cuori dei fedeli. Egli eterno, in eterno viene considerato Figlio (Sal 2,7). Per mezzo suo la Chiesa si arricchisce e la grazia diffondendosi nei fedeli si moltiplica. Essa ispira saggezza, svela i misteri, preannuncia i tempi, si rallegra per i fedeli, si dona a quelli che la cercano, senza infrangere i giuramenti della fede né oltrepassare i limiti posti dai Padri. Si celebra poi il timore della legge, si riconosce la grazia dei profeti, si conserva la fede dei Vangeli, si conserva la tradizione degli apostoli e la grazia della Chiesa esulta. Non contristando tale grazia, saprai ciò che il Verbo dice per mezzo di quelli che vuole, quando vuole. (...) Attendendo e ascoltando con cura, conoscerete quali cose Dio prepara a quelli che lo amano rettamente. Diventano un paradiso di delizie e producono in se stessi, ornati di frutti vari, un albero fruttuoso e rigoglioso. In questo luogo, infatti, fu piantato l'albero della scienza e l'albero della vita (Gen 2,9). (...) La scienza sia il tuo cuore e la vita la parola vera recepita. Portandone l'albero e cogliendone il frutto abbonderai sempre delle cose che si desiderano davanti a Dio.
</p>

<p>
<u>DiBruno1</u> / <br>
Di Mons. Costantino Di Bruno assistente centrale del Movimento Apostolico / Ed era per loro motivo di scandalo / (Eb 12,4-7.11-15; Sal 102; Mc 6,1-6) / C’è uno scandalo che nasce dal peccato nostro o da quello degli altri e da questi scandali ci si deve rigorosamente astenere. Le parole di Gesù sono chiarissime. / Se il tuo occhio destro ti è motivo di scandalo, cavalo e gettalo via da te: ti conviene infatti perdere una delle tue membra, piuttosto che tutto il tuo corpo venga gettato nella Geènna. E se la tua mano destra ti è motivo di scandalo, tagliala e gettala via da te: ti conviene infatti perdere una delle tue membra, piuttosto che tutto il tuo corpo vada a finire nella Geènna (Mt 5,29-30). Chi invece scandalizzerà uno solo di questi piccoli che credono in me, gli conviene che gli venga appesa al collo una macina da mulino e sia gettato nel profondo del mare. Guai al mondo per gli scandali! È inevitabile che vengano scandali, ma guai all’uomo a causa del quale viene lo scandalo! Se la tua mano o il tuo piede ti è motivo di scandalo, taglialo e gettalo via da te. È meglio per te entrare nella vita monco o zoppo, anziché con due mani o due piedi essere gettato nel fuoco eterno. E se il tuo occhio ti è motivo di scandalo, cavalo e gettalo via da te. È meglio per te entrare nella vita con un occhio solo, anziché con due occhi essere gettato nella Geènna del fuoco. Guardate di non disprezzare uno solo di questi piccoli, perché io vi dico che i loro angeli nei cieli vedono sempre la faccia del Padre mio che è nei cieli. (Mt 18,6-10). / C’è un terzo scandalo che nasce dalla nostra scienza che non si confronta con la coscienza debole, piccola dei fratello. Anche questo scandalo va evitato con rigore. / Riguardo alle carni sacrificate agli idoli, so che tutti ne abbiamo conoscenza. Ma la conoscenza riempie di orgoglio, mentre l’amore edifica. Se qualcuno crede di conoscere qualcosa, non ha ancora imparato come bisogna conoscere. Chi invece ama Dio, è da lui conosciuto. Riguardo dunque al mangiare le carni sacrificate agli idoli, noi sappiamo che non esiste al mondo alcun idolo e che non c’è alcun dio, se non uno solo. Ma non tutti hanno la conoscenza; alcuni, fino ad ora abituati agli idoli, mangiano le carni come se fossero sacrificate agli idoli, e così la loro coscienza, debole com’è, resta contaminata. Badate però che questa vostra libertà non divenga occasione di caduta per i deboli. Se uno infatti vede te, che hai la conoscenza, stare a tavola in un tempio di idoli, la coscienza di quest’uomo debole non sarà forse spinta a mangiare le carni sacrificate agli idoli? Ed ecco, per la tua conoscenza, va in rovina il debole, un fratello per il quale Cristo è morto! Peccando così contro i fratelli e ferendo la loro coscienza debole, voi peccate contro Cristo. Per questo, se un cibo scandalizza il mio fratello, non mangerò mai più carne, per non dare scandalo al mio fratello (Cfr. 1Cor 8.1-13). / C’è però uno scandalo che non nasce né dal peccato né dalla scienza, ma dalla nostra ignoranza di Dio e del suo agire nella nostra storia. Di questo scandalo siamo colpevoli. / Giovanni, che era in carcere, avendo sentito parlare delle opere del Cristo, per mezzo dei suoi discepoli mandò a dirgli: «Sei tu colui che deve venire o dobbiamo aspettare un altro?». Gesù rispose loro: «Andate e riferite a Giovanni ciò che udite e vedete: i ciechi riacquistano la vista, gli zoppi camminano, i lebbrosi sono purificati, i sordi odono, i morti risuscitano, ai poveri è annunciato il Vangelo. E beato è colui che non trova in me motivo di scandalo!» (Gv 11,2-6). / Gesù per quelli di Nazaret è motivo di scandalo perché i loro canoni umani non si adattano ai canoni divini. Questo scandalo è colpevole. Gesù è perfettamente inserito nei canoni divini sia della rivelazione che dell’azione di Dio nella nostra storia. / Partì di là e venne nella sua patria e i suoi discepoli lo seguirono. Giunto il sabato, si mise a insegnare nella sinagoga. E molti, ascoltando, rimanevano stupiti e dicevano: «Da dove gli vengono queste cose? E che sapienza è quella che gli è stata data? E i prodigi come quelli compiuti dalle sue mani? Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria, tra i suoi parenti e in casa sua». E lì non poteva compiere nessun prodigio, ma solo impose le mani a pochi malati e li guarì. E si meravigliava della loro incredulità. Gesù percorreva i villaggi d’intorno, insegnando. / Ognuno di noi ha un solo obbligo: rimanere in eterno nei canoni divini a noi dettati dallo Spirito Santo. Se i canoni divini scandalizzano, possiamo solo aiutare nella verità. / Madre di Dio, Angeli, Santi, fate che nessun canone divino scandalizzi il nostro cuore.
</p>

<p>
<u>DIBRUNO-21</u> / Ed era per loro motivo di scandalo (Mc 6, 1-6) / Nel Vangelo secondo Matteo, così dice Gesù ai discepoli di Giovanni venuti per interrogarlo: «Andate e riferite a Giovanni ciò che udite e vedete: i ciechi riacquistano la vista, gli zoppi camminano, i lebbrosi sono purificati, i sordi odono, i morti risuscitano, ai poveri è annunciato il Vangelo. E beato è colui che non trova in me motivo di scandalo!» (Mt 11,3-6). Questa ultima frase significa: “Qualsiasi cosa io faccia, qualsiasi cosa io dica, ogni gesto, parola, opera, insegnamento, tutto è per volontà del Padre mio. Chi si scandalizza attesta che non conosce il Padre. Chi invece non si scandalizza, è beato perché potrà gustare la gioia di conoscere il Padre con ogni sapienza di verità e di dottrina”. Cristo Gesù e il Padre sono una cosa sola. Chi si scandalizza di Cristo si scandalizza di Dio. Chi si scandalizza di Dio? Solo colui che non lo conosce. Chi non conosce Dio mai potrà essere beato. Non è nella luce. Nel Vangelo secondo Giovanni, Gesù dice che la vita eterna è la conoscenza del Padre e del Figlio: “Così parlò Gesù. Poi, alzàti gli occhi al cielo, disse: «Padre, è venuta l’ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato. Questa è la vita eterna: che conoscano te, l’unico vero Dio, e colui che hai mandato, Gesù Cristo. Io ti ho glorificato sulla terra, compiendo l’opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse” (Gv 17,1-5). Non sono due conoscenze separate e distinte, ma una sola conoscenza. Conosce il Padre chi conosce Cristo Gesù. Conosce Cristo Gesù chi conosce il Padre. Se una conoscenza manca, mancherà anche l’altra. Quando non si conosce il Padre sempre ci si scandalizzerà di Cristo Signore. / Partì di là e venne nella sua patria e i suoi discepoli lo seguirono. Giunto il sabato, si mise a insegnare nella sinagoga. E molti, ascoltando, rimanevano stupiti e dicevano: «Da dove gli vengono queste cose? E che sapienza è quella che gli è stata data? E i prodigi come quelli compiuti dalle sue mani? Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria, tra i suoi parenti e in casa sua». E lì non poteva compiere nessun prodigio, ma solo impose le mani a pochi malati e li guarì. E si meravigliava della loro incredulità. Gesù percorreva i villaggi d’intorno, insegnando. / Il Libro del Siracide rivela che lo scandalo sulla legge, sulla verità di Dio e di conseguenza sulla verità di Cristo Gesù è degli ipocriti: “Chi teme il Signore ne accetta l’istruzione, chi lo ricerca di buon mattino trova il suo favore. Chi scruta la legge viene appagato, ma l’ipocrita vi trova motivo di scandalo. Quelli che temono il Signore sanno giudicare, i loro giudizi brillano come luce. Il peccatore non accetta critiche e trova scuse a suo piacere” (Sir 32,14-17). Ipocrisia è indossare una maschera di religiosità, proclamata proveniente direttamente da Dio, mentre in realtà si tratta di tradizione e di forme che hanno la loro origine nel cuore dell’uomo. Queste forme quasi sempre oscurano, alterano, modificano, eludono, trasformano, negano la vera Parola del Signore. Gesù così dice a scribi e farisei: “Bene ha profetato Isaia di voi, ipocriti, come sta scritto: Questo popolo mi onora con le labbra, ma il suo cuore è lontano da me. Invano mi rendono culto, insegnando dottrine che sono precetti di uomini” (Mc 7,6-7). Quelli di Nazaret mai potranno accogliere Cristo Gesù nella pienezza della sua verità. Vivono una religione che non è quella fondata sulla vera Parola di Dio. Attendono un Messia concepito e pensato da mente umana. Non conoscono le profezie secondo la verità posta in esse dallo Spirito Santo. Ma sempre ci si scandalizzerà di chi porta il vero Vangelo, il vero Cristo Gesù, la vera religione, la vera fede. Tra le due religioni, quella degli ipocriti e quella della purissima fede e obbedienza alla Parola di Dio vi è l’abisso. Gesù è il compimento in parole e opere di ogni Parola che è uscita dal cuore del Padre e che è contenuta nelle Scritture profetiche. Questa è la sua verità. / Madre della Redenzione, Angeli, Santi, fate il cristiano di religione pura, vera, santa. 
</p>

<p>
<u>SILVESTRINI-21</u> / Il Signore è grande e buono nell'amore. La prova non è segno dell'abbandono di Dio. Il Signore corregge e prova colui che ama. Bisogna superare il dolore del momento in attesa della gioia e della pace che verranno. Pur di non fare il male, dobbiamo resistere fino al sangue accettando con fede, sempre preoccupati di rispondere alla grazia del Signore e di non lasciarci prendere dal peccato: la radice velenosa che infetta la sofferenza ci colpisce e spesso non sappiamo perché. Sappiamo però che possiamo usarla per una realistica meditazione sulla fragilità della vita e per riconoscere che tuttavia Dio ha pietà di noi. Egli ci conosce e sa che siamo fatti di polvere. Ma ai suoi occhi non siamo polvere, bensì figli che Egli ama con tenerezza. È sempre l'incredulità il grande ostacolo alla salvezza, all'efficacia della presenza e dell'opera di Cristo. Senza fede il miracolo stesso non avviene. Nell'incredulità dei compaesani di Gesù è prefigurata l'obiezione di quanti non vorranno accogliere il Signore che si presenta in forma strana, senza promesse di prestigio, senza insegne di gloria. Egli semplicemente si meraviglia della nostra incredulità ma comunque va per i villaggi a insegnare e proclamare il Regno di Dio a coloro che hanno il cuore disposto... Apriamo il nostro cuore all'Amore di Dio.
</p>

<p>
<u>LOYOLA1</u> / <br>
In un tempo di grandi movimenti umani, per studio, per lavoro, per cercare una vita migliore, forse anch’io, come Gesù, mi trovo nella condizione di tornare ai luoghi d’origine, a quei volti che sono stati spettatori dei miei primi passi e orecchie per le mie prime parole. La patria, la casa di famiglia, mi hanno plasmato, sono causa remota di ciò che sono adesso, lavoro lento e quotidiano dell’uomo che sono oggi. Eppure capita tornando al focolare domestico di non sintonizzare più pienamente con quel contesto. La vita mi cambia, altri luoghi e volti, letture, esperienze hanno aggiunto essenza al mio essere. Ecco allora che il ritorno può farsi partenza quando si scontra con l’incapacità di accogliere il nuovo. Gesù torna a Nazaret dopo l’esperienza mistica del deserto, torna profeta dove aveva vissuto da falegname, torna guaritore dove aveva giocato da bambino, torna a quella casa dove per anni aveva contemplato nel silenzio e nascondimento del quotidiano il mistero della sua chiamata. Gesù torna, ma i suoi non lo capiscono, non lo accolgono. Non sono capaci di trasfigurare quella quotidianità nel Messia delle genti, si scandalizzano all’idea di un Salvatore che hanno sempre avuto accanto. Il ritorno di Gesù si fa allora partenza, carovana verso altri villaggi e altra gente che saranno casa. Non posso tornare verso chi tiene chiusa la porta del suo cuore, perché è da lì che deve passare la vera accoglienza. Solo cuori che battono al ritmo della resurrezione possono essere capaci di aprirsi all’eterna novità di Cristo. In che occasione io come Gesù ho fatto l’esperienza di non essere compreso tornando a un “luogo - d’origine”? Da dove veniva quella novità che sentivo di portare? In che luogo della mia vita riconosco la novità del Vangelo? (Giuseppe Amalfa SJ)
</p>

<p>
<u>LOYOLA-21</u> / Ma tu, che sei così piccola, tu, che sei così imperfetta e così fallace, con che coraggio vai in giro portando il nome di “figlia di Dio”? Di chi è l’amore che dici tuo? A chi hai rubato la dignità? Sei davvero degna? Da dove ti vengono queste cose? Perché vieni a dirle a noi? Io, che sono così piccola, proprio io, con queste mani un po’ sporche e questo cuore stanco, io, che sono imperfetta e fatico, ogni giorno, tra le paure e i dubbi sempre con la paura di sbagliare, proprio io, qui, scopro di aver coraggio. Cor-aggio: ho cuore di star qui ad amare, nel nome del Signore che è mio Padre. E dalle sue mani sono uscita degna; degna di entrare in questo mondo portando il mio nome, portando il suo nome. Ecco lo scandalo. Ecco da dove mi vengono queste cose: è la sua eredità. La sapienza che mi è stata data è tutta qui: nell’amore. Sono davvero degna di amare. Sono davvero degna di amore. / Quale imperfezione che sembra rendermi indegno affido al Signore, perché la trasfiguri nell’amore? In quale occasione ho sentito che l’amore superava i miei limiti? Quale parte dell’eredità posso investire oggi? (Verena M.)
</p>

<p>
<u>LettureBose</u> / Con Isacco presso il pozzo della visione / Il Signore, dice la Scrittura, benedisse Isacco ed egli abitò presso il pozzo della visione (Gen 25,11). Questa è la benedizione con la quale il Signore benedisse Isacco: l'abitare presso il pozzo della visione. Questa benedizione è grande per chi sa comprendere. Volesse il cielo che il Signore donasse anche a me questa benedizione, in modo che io possa meritare di abitare presso il pozzo della visione ... Se uno può conoscere e comprendere una per una tutte le visioni, quelle che sono nella Legge e quelle che sono nei profeti, costui abita presso il pozzo della visione. Ma considera più attentamente anche questo, che Isacco ha meritato di ricevere dal Signore una benedizione tale che abitò presso il pozzo della visione, ma noi quando potremo meritare abbastanza da poter anche solo passare presso il pozzo della visione? Isacco ha meritato di rimanere nella visione e di abitarvi, mentre noi possiamo a mala pena, se illuminati dalla misericordia di Dio, cogliere o anche solo farci un'idea di una visione ... In ogni caso, anche senza comprendere tutto, se sono assiduo nell'ascolto delle Scritture divine, se medito la Legge giorno e notte, se non smetto mai di cercare, investigare, esaminare e, soprattutto, di pregare Dio e di domandare l'intelligenza a colui che insegna all'uomo la scienza (Sal 93 [94],10), allora sarà come se abitassi anch'io presso il pozzo della visione. Se invece sarò stato negligente, senza meditare a casa la parola di Dio né andare di frequente in chiesa ad ascoltarla, come vedo fare molti di voi che vengono in chiesa soltanto nei giorni di festa, non abiterò presso il pozzo della visione. Temo che quanti sono cosi negligenti, anche quando vengono in chiesa, non bevano al pozzo della vita né rinnovino le loro forze, ma siano presi dalle loro occupazioni e dai pensieri che si portano con sé e quindi si allontanino ancora assetati dai pozzi delle Scritture. Affrettatevi, dunque, e sforzatevi perché venga su di voi questa benedizione del Signore, grazie alla quale potrete abitare presso il pozzo della visione, e così il Signore apra i vostri occhi e voi possiate vedere il pozzo e trarne acqua viva che diventi in voi fonte zampillante di vita eterna. (Origene, Omelie sulla Genesi 11,3) 
</p>

<h5>FEGF</h5>

<p>
La fede ci fa’ riconoscere Gesù come Signore di San Teofilo di Antiochia / Se dici: Fammi vedere il tuo Dio, io ti dirò: Fammi vedere l’uomo che è in te, e io ti mostrerò il mio Dio. Fammi vedere quindi se gli occhi della tua anima vedono e le orecchie del tuo cuore ascoltano. Tu hai gli occhi dell’anima annebbiati per i tuoi peccati e per le tue cattive azioni. Come uno specchio risplendente, così deve essere pura l’anima dell’uomo. Quando invece lo specchio si deteriora, il viso dell’uomo non può più essere visto in esso. Allo stesso modo quando il peccato ha preso possesso dell’uomo, egli non può più vedere Dio. Mostra dunque te stesso. Fa’ vedere se per caso non sei operatore di cose indegne, ladro, calunniatore, iracondo, invidioso, superbo, avaro, arrogante con i tuoi genitori. Dio non si mostra a coloro che operano tali cose, se prima non si siano purificati da ogni macchia. Queste cose ti ottenebrano, come se le tue pupille avessero un diaframma che impedisse loro di fissarsi sul sole. Ma se vuoi, puoi essere guarito. Affidati al medico ed egli opererà gli occhi della  tua anima e del tuo cuore. Chi è questo medico? E’ Dio, il quale per mezzo del Verbo e della sapienza guarisce e dà la vita.
</p>

<h5>Semeraro</h5>

<p>
Corretti / Dopo averci introdotto così profondamente nel mistero della fede, che si fa adesione sempre più forte e abbandonata al misterioso disegno di Dio, l’autore della Lettera agli Ebrei esclama: «Fratelli, voi non avete ancora resistito fino al sangue nella lotta contro il peccato» (Eb 12,4). Con questa constatazione siamo messi di fronte al grande impegno di non ritenerci mai arrivati e, soprattutto, di non pensare mai di avere fatto e dato abbastanza. Un simile modo di pensare potrebbe sembrare quasi una sorta di pessimismo, in base a cui bisogna prepararsi sempre al peggio ma, in realtà, si tratta di non ripiegarsi mai su se stessi per rimanere aperti sia al disegno del Padre su di noi e sul cosmo, sia alla nostra libertà di creature che ci permette di aderire o meno e, persino, di opporci al desiderio di Dio. Ciò che sta alla base del dono dell’Altissimo nell’atto della creazione è proprio la volontà che nessuno si senta obbligato a rispondere al suo amore, ma si senta sempre più libero di corrispondere nella libertà, senza la quale nessuna relazione è autentica e degna di questo nome. Il Signore Gesù quando «venne nella sua patria« (Mc 6,1) - dopo aver già operato segni capaci di far sentire già l’avvento del Regno nella storia, restituendo la speranza a molti che ormai non avevano più modo di sperare e di vivere - non riesce ad avere altro effetto su coloro che lo conoscevano fin da bambino se non il fatto che «era per loro motivo di scandalo» (Mc 6,3). Con una nota tutta particolare e abbastanza unica, l’evangelista Marco ci mette di fronte alla perplessità del Signore Gesù in seguito a una simile reazione: «si meravigliava della loro incredulità» (Mc 6,6). Forse proprio perché la fede, l’adesione e l’accoglienza del vangelo esigono un lavoro fondamentale di vuoto da ogni attesa, da ogni preconcetto, da ogni immaginazione su noi stessi e su Dio. Solo in questa capacità di creare un spazio di attenzione e di gratuità si può accogliere tutto ciò che capita nella e alla nostra vita come «correzione del Signore» (Eb 12,5). Ogni «correzione», compresa quella a cui viene in certo modo sottoposto lo stesso Signore Gesù dall’incredulità dei suoi vicini, e che «certo, sul momento, non sembra causa di gioia, ma di tristezza» (Eb 12,11) ha come fine principale quello di correggere il nostro angolo di visuale su noi stessi e su Dio. Questa “correzione” di sguardo, di angolatura, di posizione, può esigere una tale fatica interiore da richiedere una resistenza «fino al sangue» (12,4) per non cadere nella trappola di non cambiare, di rimanere dove/come da sempre si è vissuto – a Nazaret – non solo fisicamente e geograficamente, ma pure – e soprattutto – interiormente. Sembra che la peggiore «radice velenosa» (12,15) che possa allignare nel nostro cuore sia proprio quella dell’incapacità di cogliere, oltre la «tristezza» (12,11) della delusione di trovarsi davanti a qualcosa/qualcuno di in-aspettato e in-sospettato, la promessa di un «frutto di pace e di giustizia» (Eb 12,11) che ci renda finalmente e veramente corretti. 
</p>

<h5>Epicoco</h5>

<p>
Pregiudizi / Non sempre i posti a noi più familiari sono anche i più ideali. Il Vangelo di oggi ce ne dà un esempio riportando le chiacchiere degli stessi compaesani di Gesù: “«Donde gli vengono queste cose? E che sapienza è mai questa che gli è stata data? E questi prodigi compiuti dalle sue mani? Non è costui il carpentiere, il figlio di Maria, il fratello di Giacomo, di Ioses, di Giuda e di Simone? E le sue sorelle non stanno qui da noi?». E si scandalizzavano di lui”. E’ difficile far agire la Grazia davanti a un pregiudizio, perché esso è la superba convinzione di conoscere già, di sapere già, di non aspettarsi nulla se non ciò che si crede già di conoscere. Se si ragiona con il pregiudizio Dio non può fare molto, perché Dio non opera facendo cose diverse, ma suscitando cose nuove in quelle che sono le stesse cose di sempre della nostra vita. Se da una persona che hai accanto non ti aspetti più nulla (marito, moglie, figlio, amico, genitore, collega) e lo hai tombato in un pregiudizio, magari con tutte le ragioni giuste del mondo, Dio non può operare nessun cambiamento in lui perché tu hai deciso che non può esserci. Ti aspetti persone nuove ma non aspetti una novità nelle stesse persone di sempre. “«Un profeta non è disprezzato che nella sua patria, tra i suoi parenti e in casa sua». E non vi potè operare nessun prodigio, ma solo impose le mani a pochi ammalati e li guarì. E si meravigliava della loro incredulità”. Il Vangelo di oggi ci rivela che ciò che può fare da impedimento alla Grazia di Dio non è innanzitutto il male, ma l’atteggiamento di chiusura mentale con cui molto spesso guardiamo chi ci sta accanto. Solo deponendo il pregiudizio e le nostre convinzioni sugli altri allora potremmo vedere prodigi operati nel cuore e nelle vite di chi ci è accanto. Ma se noi siamo i primi a non crederci allora sarà difficile vederli veramente. In fondo Gesù è disposto sempre a fare miracoli ma a patto che si metta sul tavolo la fede, non gli “ormai” con cui molto spesso ragioniamo. 
</p>

<p>
<u>RobertoPasolini</u> / Correzione / Nella buona battaglia della fede — che come ogni sano e santo combattimento non può che logorare e mettere alla prova chi si cimenta in esso — può accadere di dimenticare la posta in gioco prima di aver «resistito fino al sangue» nella purificazione del cuore da tutte le scorie del «peccato» (Eb 12,4). L’autore della lettera agli Ebrei afferma con chiarezza che il punto capitale coinvolto nella lotta spirituale non è altro che la validità e l’efficacia della nostra adozione a figli mediante il battesimo: «Figlio mio, non disprezzare la correzione del Signore e non ti perdere d’animo quando sei ripreso da lui; perché il Signore corregge colui che egli ama e percuote chiunque riconosce come figlio» (Eb 12,5-6). Tuttavia, la guarigione del cuore da tutte le sue paure e chiusure ha bisogno di assumere il sangue come misura di compimento non perché il Padre attenda dai suoi figli la qualità di un eccellente sacrificio. Al contrario, si deve combattere fino in fondo contro ogni mentalità estranea al vangelo perché, proprio in fondo al cuore, si radica il terribile sospetto di essere orfani perseguitati dalla sventura, anziché figli amati con fedeltà: «È per la vostra correzione che voi soffrite! Dio vi tratta come figli; e qual è il figlio che non viene corretto dal padre?» (Eb 12,7). L’episodio in cui Gesù, di ritorno nella «sua patria» (Mc 6,1) dove era cresciuto, viene accolto con freddezza e giudizio dalla sua gente, ci fornisce un’ulteriore chiave per comprendere quale «radice velenosa» può opporsi agli innumerevoli “spunti di correzione” che la realtà sempre elargisce con grande puntualità. Dopo un iniziale stupore di fronte ai suoi insegnamenti — apparente segno di apertura e di ascolto — coloro che si trovano dentro la sinagoga si abbandonano a un crescendo di scetticismo nei confronti del (troppo) familiare concittadino dalla cui bocca escono parole di vita e di verità. Anziché incuriosirsi e appassionarsi al nuovo che si sta manifestando, gli abitanti di Nazareth non accettano alcuna correzione circa il loro modo di valutare le cose, pur di non perdere i punti di riferimento acquisiti: «Da dove gli vengono queste cose? E che sapienza è quella che gli è stata data? E i prodigi come quelli compiuti dalle sue mani? Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?» (Mc 6,2-3). L’insorgere del Regno nella persona umana di Gesù, anziché essere percepito come una porta finalmente e totalmente aperta al disegno di Dio sulla storia, diventa per i concittadini di Gesù una pietra su cui ci si trova a inciampare. Non è l’atteggiamento del Signore a porsi come ostacolo, ma l’abitudine a disporre già delle cose e del loro significato a determinare un incedere claudicante e incerto: «Ed era per loro motivo di scandalo» (Mc 6,3). L’incarnazione, il criterio assunto da Dio per portare salvezza all’uomo senza effetti speciali e senza pretese di perfezione ideale, può sempre essere giudicata negativamente quando ci si sente troppo familiari con Gesù da non ammettere che in lui possano (ancora) avvenire inedite rivelazioni del volto di Dio. È il rischio che ogni consuetudine religiosa — anche cristiana —inevitabilmente suscita: restringere il campo visivo anziché spalancarlo, generare timore invece che confidenza, produrre «ginocchia fiacche» (Eb 12,12) e non «piedi» capaci di camminare «diritti» (12,13). Tuttavia, poiché Dio è un padre «tenero verso i figli» e sa bene «di che siamo plasmati» (Sal 102[103],13-14), la sua pazienza non si stanca mai di ammaestrare le reticenze del nostro cuore attraverso il dono del suo Figlio. E di correggerci nella forma più incisiva e rispettosa dell’irrevocabile dono di libertà impresso come sigillo sulla nostra creazione e sulla nostra redenzione: «Gesù percorreva i villaggi d’intorno, insegnando» (Mc 6,6). 
</p>

<p>
<u>HomilyVoice-21</u> / PRIMA LETTURA / Non vi sia nessun fornicatore, o profanatore, come Esaù che, in cambio di una sola pietanza, vendette la sua primogenitura. E voi ben sapete che in seguito, quando volle ereditare la benedizione, fu respinto: non trovò, infatti, spazio per un cambiamento, sebbene glielo richiedesse con lacrime. La storia di Esaù viene dichiarata paradigma perché noi possiamo riflettere e meditare sulla nostra storia. Questa storia ci rivela che un solo atto può determinare tutta la nostra vita. Leggiamo e comprenderemo. Isacco supplicò il Signore per sua moglie, perché ella era sterile e il Signore lo esaudì, così che sua moglie Rebecca divenne incinta. Ora i figli si urtavano nel suo seno ed ella esclamò: «Se è così, che cosa mi sta accadendo?». Andò a consultare il Signore. Il Signore le rispose: «Due nazioni sono nel tuo seno e due popoli dal tuo grembo si divideranno; un popolo sarà più forte dell’altro e il maggiore servirà il più piccolo». Quando poi si compì per lei il tempo di partorire, ecco, due gemelli erano nel suo grembo. Uscì il primo, rossiccio e tutto come un mantello di pelo, e fu chiamato Esaù. Subito dopo, uscì il fratello e teneva in mano il calcagno di Esaù; fu chiamato Giacobbe. Isacco aveva sessant’anni quando essi nacquero. I fanciulli crebbero ed Esaù divenne abile nella caccia, un uomo della steppa, mentre Giacobbe era un uomo tranquillo, che dimorava sotto le tende. Isacco prediligeva Esaù, perché la cacciagione era di suo gusto, mentre Rebecca prediligeva Giacobbe. Una volta Giacobbe aveva cotto una minestra; Esaù arrivò dalla campagna ed era sfinito. Disse a Giacobbe: «Lasciami mangiare un po’ di questa minestra rossa, perché io sono sfinito». Per questo fu chiamato Edom. Giacobbe disse: «Vendimi subito la tua primogenitura». Rispose Esaù: «Ecco, sto morendo: a che mi serve allora la primogenitura?». Giacobbe allora disse: «Giuramelo subito». Quegli lo giurò e vendette la primogenitura a Giacobbe. Giacobbe diede a Esaù il pane e la minestra di lenticchie; questi mangiò e bevve, poi si alzò e se ne andò. A tal punto Esaù aveva disprezzato la primogenitura (Gen 25,21-34). Da questo atto tutta la storia di Esaù cambia direzione. Lui non è più portatore della benedizione del Signore. Isacco aveva appena finito di benedire Giacobbe e Giacobbe si era allontanato dal padre Isacco, quando tornò dalla caccia Esaù, suo fratello. Anch’egli preparò un piatto, lo portò al padre e gli disse: «Si alzi mio padre e mangi la selvaggina di suo figlio, per potermi benedire». Gli disse suo padre Isacco: «Chi sei tu?». Rispose: «Io sono il tuo figlio primogenito, Esaù». Allora Isacco fu colto da un fortissimo tremito e disse: «Chi era dunque colui che ha preso la selvaggina e me l’ha portata? Io ho mangiato tutto prima che tu giungessi, poi l’ho benedetto e benedetto resterà». Quando Esaù sentì le parole di suo padre, scoppiò in alte, amarissime grida. Disse a suo padre: «Benedici anche me, padre mio!». Rispose: «È venuto tuo fratello con inganno e ha carpito la benedizione che spettava a te». Riprese: «Forse perché si chiama Giacobbe mi ha soppiantato già due volte? Già ha carpito la mia primogenitura ed ecco ora ha carpito la mia benedizione!». E soggiunse: «Non hai forse in serbo qualche benedizione per me?». Isacco rispose e disse a Esaù: «Ecco, io l’ho costituito tuo signore e gli ho dato come servi tutti i suoi fratelli; l’ho provveduto di frumento e di mosto; ora, per te, che cosa mai potrei fare, figlio mio?». Esaù disse al padre: «Hai una sola benedizione, padre mio? Benedici anche me, padre mio!». Esaù alzò la voce e pianse. Allora suo padre Isacco prese la parola e gli disse: «Ecco, la tua abitazione sarà lontano dalle terre grasse, lontano dalla rugiada del cielo dall’alto. Vivrai della tua spada e servirai tuo fratello; ma verrà il giorno che ti riscuoterai, spezzerai il suo giogo dal tuo collo» (Gen 27,30-40). Siamo tutti severamente ammoniti. Un solo nostro atto può modificare la nostra vita per l’eternità. La storia ogni giorno pone dinanzi ai nostri occhi questa verità: molte vite sono rovinate per sempre a causa di un solo atto compiuto non secondo sapienza, verità, purissima luce. / LEGGIAMO Eb 12,4-7.11-15 / Non avete ancora resistito fino al sangue nella lotta contro il peccato e avete già dimenticato l’esortazione a voi rivolta come a figli: Figlio mio, non disprezzare la correzione del Signore e non ti perdere d’animo quando sei ripreso da lui; perché il Signore corregge colui che egli ama e percuote chiunque riconosce come figlio. È per la vostra correzione che voi soffrite! Dio vi tratta come figli; e qual è il figlio che non viene corretto dal padre? Certo, sul momento, ogni correzione non sembra causa di gioia, ma di tristezza; dopo, però, arreca un frutto di pace e di giustizia a quelli che per suo mezzo sono stati addestrati. Perciò, rinfrancate le mani inerti e le ginocchia fiacche e camminate diritti con i vostri piedi, perché il piede che zoppica non abbia a storpiarsi, ma piuttosto a guarire. Cercate la pace con tutti e la santificazione, senza la quale nessuno vedrà mai il Signore; vigilate perché nessuno si privi della grazia di Dio. Non spunti né cresca in mezzo a voi alcuna radice velenosa, che provochi danni e molti ne siano contagiati. Non vi sia nessun fornicatore, o profanatore, come Esaù che, in cambio di una sola pietanza, vendette la sua primogenitura. E voi ben sapete che in seguito, quando volle ereditare la benedizione, fu respinto: non trovò, infatti, spazio per un cambiamento, sebbene glielo richiedesse con lacrime. Tutta la Legge del Signore, tutta la sua profezia, tutta la sua sapienza ha questo fine: aiutare l’uomo perché non cada dalla verità, dalla giustizia, dalla sapienza, dalla parola. Quando si cade, i danni non sono più riparabili. Ci si può pentire del male fatto, ma non si può cancellare quanto si è fatto di male. Le conseguenze di ogni nostro atto possono avere conseguenze anche per l’eternità. Possiamo anche non pentirci e di conseguenza non ottenere il perdono da parte del Signore. La prima correzione è una solida formazione perché si eviti il male e si cammini sulla via della verità tracciata dalla Parola del Signore. La seconda correzione è una potente luce che si dona a chi ha sbagliato, perché si convinca, si converta, ritorni sui sentieri della verità e della giustizia. La terza correzione è mostrare ad ogni uomo come si cammina sulla via della verità e della giustizia. Gesù ci ha illuminati con la luce della sua Parola. Ha aiutato ogni uomo perché si convertisse e abbandonasse la via delle tenebre e dell’ingiustizia. Ha dato se stesso come purissima esemplarità di una obbedienza al Signore fino alla morte e alla morte di croce. In più si è fatto olocausto di espiazione perché fossero perdonati i nostri peccati e il Padre ci facesse in Lui, per opera dello Spirito Santo, suoi figli di adozione. La sua correzione è stata perfettissima. Sul suo modello deve essere anche la nostra. Beato è quel discepolo di Gesù che imita il suo Maestro e Signore e opera questa quadruplice correzione per il più grande bene dei suoi fratelli. / LETTURA DEL VANGELO / Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?». Ed era per loro motivo di scandalo. Lo Spirito Santo per bocca del Siracide rivela che sono gli ipocriti che si scandalizzano della Legge del Signore. Chi si scandalizza della Legge del Signore, si scandalizza di tutto ciò che il Signore opera nei cieli e sulla terra. Gli ipocriti si scandalizzano anche delle modalità attraverso le quali il Signore entra nella storia per la sua salvezza e redenzione. Chi teme il Signore ne accetta l’istruzione, chi lo ricerca di buon mattino trova il suo favore. Chi scruta la legge viene appagato, ma l’ipocrita vi trova motivo di scandalo. Quelli che temono il Signore sanno giudicare, i loro giudizi brillano come luce. Il peccatore non accetta critiche e trova scuse a suo piacere (Sir 32,14-17). Il Signore nostro Dio ha deciso di salvare il mondo per la fede in Cristo Crocifisso. Lo Spirito Santo rivela per bocca di Paolo che Cristo Crocifisso è scandalo per i Giudei e stoltezza per i pagani. Se la Sapienza e la Saggezza di Dio è scandalo, allora significa che il mondo è tutto immerso e giace sotto una pesante coltre di ipocrisia. La parola della croce infatti è stoltezza per quelli che si perdono, ma per quelli che si salvano, ossia per noi, è potenza di Dio. Sta scritto infatti: Distruggerò la sapienza dei sapienti e annullerò l’intelligenza degli intelligenti. Dov’è il sapiente? Dov’è il dotto? Dov’è il sottile ragionatore di questo mondo? Dio non ha forse dimostrato stolta la sapienza del mondo? Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione. Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini (1Cor 1,18-25). Cosa è nella sua essenza l’ipocrisia? Essa è l’elevazione della falsità a verità, dell’ingiustizia a giustizia, dell’immoralità a moralità, delle tenebre a luce, dell’idolatria a vera fede, del pensiero dell’uomo a pensiero di Dio. Oggi l’ipocrisia sta giungendo alla stessa distruzione della natura umana in nome della falsità, dell’inganno, della menzogna elevate a principi di uguaglianza e di dignità della persona umana. Oggi l’ipocrisia si sta scagliando contro ogni Legge del Signore, Legge sia naturale che positiva, Legge sia di razionalità che di rivelazione. Non si vuole più l’uomo secondo il suo Creatore e Signore. Si vuole un uomo fabbricato dall’uomo. Oggi l’ipocrisia ha costituito l’uomo, Dio dell’uomo. Ecco l’uomo secondo Dio che l’ipocrisia ha deciso di abbattere: Il Signore creò l’uomo dalla terra e ad essa di nuovo lo fece tornare. Egli assegnò loro giorni contati e un tempo definito, dando loro potere su quanto essa contiene. Li rivestì di una forza pari alla sua e a sua immagine li formò. In ogni vivente infuse il timore dell’uomo, perché dominasse sulle bestie e sugli uccelli. Ricevettero l’uso delle cinque opere del Signore, come sesta fu concessa loro in dono la ragione e come settima la parola, interprete delle sue opere. Discernimento, lingua, occhi, orecchi e cuore diede loro per pensare. Li riempì di scienza e d’intelligenza e mostrò loro sia il bene che il male. Pose il timore di sé nei loro cuori, per mostrare loro la grandezza delle sue opere, e permise loro di gloriarsi nei secoli delle sue meraviglie. Loderanno il suo santo nome per narrare la grandezza delle sue opere. Pose davanti a loro la scienza e diede loro in eredità la legge della vita, affinché riconoscessero che sono mortali coloro che ora esistono. Stabilì con loro un’alleanza eterna e fece loro conoscere i suoi decreti. I loro occhi videro la grandezza della sua gloria, i loro orecchi sentirono la sua voce maestosa. Disse loro: «Guardatevi da ogni ingiustizia!» e a ciascuno ordinò di prendersi cura del prossimo (Sir 17,1-14). Se l’ipocrisia distrugge l’uomo secondo natura, molto di più distruggerà l’uomo redento e salvato da Cristo Gesù, l’uomo santificato dallo Spirito Santo, intessuto di grazia e di verità. Quando una religione, una fede, o anche una qualsiasi altra istituzione viene governata dagli ipocriti, è la tirannia della falsità, delle tenebre, della menzogna, della morte della verità. Gesù dagli ipocriti fu avversato con ogni cattiveria e malvagità e alla fine da essi fu crocifisso. Non era possibile che la luce regnasse in questo mondo di falsità e di tenebre. / LEGGIAMO IL TESTO DI Mc 6,1-6 / Partì di là e venne nella sua patria e i suoi discepoli lo seguirono. Giunto il sabato, si mise a insegnare nella sinagoga. E molti, ascoltando, rimanevano stupiti e dicevano: «Da dove gli vengono queste cose? E che sapienza è quella che gli è stata data? E i prodigi come quelli compiuti dalle sue mani? Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria, tra i suoi parenti e in casa sua». E lì non poteva compiere nessun prodigio, ma solo impose le mani a pochi malati e li guarì. E si meravigliava della loro incredulità. Gesù percorreva i villaggi d’intorno, insegnando. Essendo Cristo Gesù, in ogni sua Parola e opera, manifestazione della purissima volontà del Padre, qualsiasi cosa Lui dica o faccia, mai potrà essere motivo di scandalo. Chi si scandalizza di Cristo Gesù, si scandalizza del Padre, dello Spirito Santo, della verità, della luce, della sapienza eterna con la quale Lui sempre parla e agisce. Chi non si scandalizza di Gesù è beato. Vive nella sapienza e nella verità che vengono da Dio. Giovanni, che era in carcere, avendo sentito parlare delle opere del Cristo, per mezzo dei suoi discepoli mandò a dirgli: «Sei tu colui che deve venire o dobbiamo aspettare un altro?». Gesù rispose loro: «Andate e riferite a Giovanni ciò che udite e vedete: i ciechi riacquistano la vista, gli zoppi camminano, i lebbrosi sono purificati, i sordi odono, i morti risuscitano, ai poveri è annunciato il Vangelo. E beato è colui che non trova in me motivo di scandalo!» (Mt 11,2-6). Chi si scandalizza di Cristo Gesù è cieco e guida di ciechi: Poi, riunita la folla, disse loro: «Ascoltate e comprendete bene! Non ciò che entra nella bocca rende impuro l’uomo; ciò che esce dalla bocca, questo rende impuro l’uomo!». Allora i discepoli si avvicinarono per dirgli: «Sai che i farisei, a sentire questa parola, si sono scandalizzati?». Ed egli rispose: «Ogni pianta, che non è stata piantata dal Padre mio celeste, verrà sradicata. Lasciateli stare! Sono ciechi e guide di ciechi. E quando un cieco guida un altro cieco, tutti e due cadranno in un fosso!» (Mt 15,10-14). Anche i discepoli si scandalizzano di Gesù al momento della sua passione. Dopo aver cantato l’inno, uscirono verso il monte degli Ulivi. Allora Gesù disse loro: «Questa notte per tutti voi sarò motivo di scandalo. Sta scritto infatti: Percuoterò il pastore e saranno disperse le pecore del gregge. Ma, dopo che sarò risorto, vi precederò in Galilea». Pietro gli disse: «Se tutti si scandalizzeranno di te, io non mi scandalizzerò mai». Gli disse Gesù: «In verità io ti dico: questa notte, prima che il gallo canti, tu mi rinnegherai tre volte». Pietro gli rispose: «Anche se dovessi morire con te, io non ti rinnegherò». Lo stesso dissero tutti i discepoli (Mt 26,30-35). Dobbiamo confessare che oggi non solo il mondo si scandalizza di Cristo Gesù – vuole che scompaia dalla sua vista ogni segno, ogni immagine, ogni figura che in qualche modo dovesse farci ricordare di Lui –, ma anche i cristiani, i suoi discepoli di scandalizzano di Lui. Ciò significa che anche i cristiani sono precipitati nell’idolatria dell’ipocrisia. Si sono anche loro trasformati in adoratori della falsità e delle tenebre. Un cristiano che si trasforma in un adoratore di falsità e di tenebre è tristezza per il mondo. Lui che è stato costituito da Cristo Gesù luce del mondo e sale della terra, in Cristo, con Cristo, per Cristo, non solo è tornato nelle tenebre, delle tenebre e della falsità è adoratore. Quando un cristiano si scandalizza di Cristo e lo toglie dal suo cuore – sempre è tolto dal cuore quando è tolto dalla bocca – è di se stesso che si scandalizza. Si scandalizza di essere discepolo di Gesù, suo adoratore, portatore e annunciatore di Lui al mondo intero. Il cristiano esiste per Cristo. Per essere a suo servizio sempre. Questa verità mai va dimenticata. Ma oggi il cristiano sta dimenticandosi che lui è cristiano e per questo si scandalizza di Cristo Gesù. Madre di Cristo Signore, vieni presto in nostro aiuto. Ottienici la grazia di non scandalizzarci mai di Cristo Gesù. Fa’ che Lui sia al centro del nostro cuore e dei nostri pensieri. Fa’ che Lui sia la sola Parola che esca dalla nostra bocca. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
