<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Feria propria del 9 gennaio
</p>

<p>
<u>ANTIFONA</u> / Il popolo che camminava nelle tenebre ha visto una grande luce; su coloro che abitavano in terra tenebrosa una luce rifulse. (Is 9,1)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, luce del mondo, concedi a tutte le genti il bene di una pace duratura e fà risplendere nei nostri cuori quella luce radiosa che illuminò la mente dei nostri padri. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Se ci amiamo gli uni gli altri, Dio rimane in noi</b> / Dalla prima lettera di san Giovanni apostolo. (1Gv 4,11-18) / Carissimi, se Dio ci ha amati così, anche noi dobbiamo amarci gli uni gli altri. Nessuno mai ha visto Dio; se ci amiamo gli uni gli altri, Dio rimane in noi e l'amore di lui è perfetto in noi. In questo si conosce che noi rimaniamo in lui ed egli in noi: egli ci ha donato il suo Spirito. E noi stessi abbiamo veduto e attestiamo che il Padre ha mandato il suo Figlio come salvatore del mondo. Chiunque confessa che Gesù è il Figlio di Dio, Dio rimane in lui ed egli in Dio. E noi abbiamo conosciuto e creduto l'amore che Dio ha in noi. Dio è amore; chi rimane nell'amore rimane in Dio e Dio rimane in lui. In questo l'amore ha raggiunto tra noi la sua perfezione: che abbiamo fiducia nel giorno del giudizio, perché come è lui, così siamo anche noi, in questo mondo. Nell'amore non c'è timore, al contrario l'amore perfetto scaccia il timore, perché il timore suppone un castigo e chi teme non è perfetto nell'amore. / Parola di Dio.
</p>

<p>
<u>PSALMUS</u> / (Sal 71) <b>Ti adoreranno, Signore, tutti i popoli della terra</b> / O Dio, affida al re il tuo diritto, al figlio di re la tua giustizia; egli giudichi il tuo popolo secondo giustizia e i tuoi poveri secondo il diritto. / I re di Tarsis e delle isole portino tributi, i re di Saba e di Seba offrano doni. Tutti i re si prostrino a lui, lo servano tutte le genti. / Perché egli libererà il misero che invoca e il povero che non trova aiuto. Abbia pietà del debole e del misero e salvi la vita dei miseri.
</p>

<p>
<u>ACCLAMATIO</u> / Alleluia, Alleluia / Gloria a te, o Cristo, annunciato fra le genti, gloria a te, o Cristo, creduto nel mondo. / Alleluia. (1Tm 3,16)
</p>

<p>
<u>VANGELO</u> / <b>Videro Gesù camminare sul mare</b> / Dal Vangelo secondo  Marco (Mc 6,45-52) / [Dopo che i cinquemila uomini furono saziati], Gesù subito costrinse i suoi discepoli a salire sulla barca e a precederlo sull'altra riva, a Betsàida, finché non avesse congedato la folla. Quando li ebbe congedati, andò sul monte a pregare. Venuta la sera, la barca era in mezzo al mare ed egli, da solo, a terra. Vedendoli però affaticati nel remare, perché avevano il vento contrario, sul finire della notte egli andò verso di loro camminando sul mare, e voleva oltrepassarli. Essi, vedendolo camminare sul mare, pensarono: «È un fantasma!», e si misero a gridare, perché tutti lo avevano visto e ne erano rimasti sconvolti. Ma egli subito parlò loro e disse: «Coraggio, sono io, non abbiate paura!». E salì sulla barca con loro e il vento cessò. E dentro di sé erano fortemente meravigliati, perché non avevano compreso il fatto dei pani: il loro cuore era indurito. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La venuta del Signore Gesù ci ha riconciliati con il Padre. Per questo, ora senza timore possiamo rivolgerci a lui pregando e dicendo: <b>Signore, insegnaci l'amore.</b> / Per l'unione delle Chiese cristiane, perchè possano dimenticare antiche fratture e cercare insieme la via dell'unità. Preghiamo: / Per il Papa, i vescovi e i sacerdoti, perchè più spesso parlino di Cristo come fratello misericordioso, buono, mite, pieno di amore per ogni uomo. Preghiamo: / Per tutte le coppie, perchè sappiano amarsi con semplicità e senza egoismi, per essere segno dell'amore di Cristo per il mondo. Preghiamo: / Per le famiglie, perchè le incomprensioni tra genitori e figli possano essere appianate dall'affetto che li lega. Preghiamo: / Per le persone che hanno paura, soggezione e timore di Dio, perchè possano conoscerlo come Padre che per primo le ama di amore infinito. Preghiamo: / Per chi si guadagna il pane di ogni giorno con un lavoro faticoso e pesante. / Per chi non si sente amato da nessuno. / Dio onnipotente, che ti sei rivelato nel volto di Gesù, ascolta le preghiere del tuo popolo, perchè ancora una volta faccia esperienza del tuo amore che di tutto si interessa e tutto ascolta. Per Cristo nostro Signore. Amen.
</p>

<p>
<u>OFFERTORIO</u> / O Dio, sorgente della vera pietà e della pace, salga a te nella celebrazione di questi santi misteri la giusta adorazione per la tua grandezza, e si rafforzino la fedeltà e la concordia dei tuoi figli. Per Cristo nostro Signore.
</p>

<p>
<u>PREFAZIO</u> / <b>Cristo luce delle genti</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. [Oggi] in Cristo, luce del mondo, tu hai rivelato alle genti il mistero della salvezza e in lui, apparso nella nostra carne mortale, ci hai rinnovati con la gloria dell’immortalità divina. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / “Coraggio sono io, non abiate paura!” Gesù salì con loro sulla barca e il vento cessò. (Mc 6,50-51)
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / “Coraggio sono io, non abiate paura!” Gesù salì con loro sulla barca e il vento cessò. (Mc 6,50-51)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Sostieni, o Signore, con la tua provvidenza questo popolo nel presente e nel futuro, perché con le semplici gioie che disponi sul suo cammino aspiri con serena fiducia alla gioia che non ha fine. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
San Francesco di Sales (1567-1622) vescovo di Ginevra, dottore della Chiesa / Lettere «Coraggio ! Sono io» / Tutte le navi hanno una bussola, il cui ago, toccato dalla calamita, guarda sempre verso la stella polare, e anche se la barca fosse diretta verso mezzogiorno, l'ago non smetterebbe di guardare sempre verso il Nord. Così... la sottile punta dello spirito guarda sempre verso Dio che è il suo Nord... State per prendere il largo nel mondo: non cambiate per questo né quadrante, né albero, né vela, né ancora, né vento. Abbiate sempre Gesù Cristo per quadrante, la sua croce per albero, sul quale stenderete le vostre risoluzioni come vele; la vostra ancora sia una profonda fiducia in lui, e andate spediti nel tempo opportuno. Voglia per sempre il vento propizio delle ispirazioni celesti gonfiare sempre di più le vele della vostra nave e farvi giungere felicemente al porto della santa eternità... Anche se tutto fosse sottosopra, non dico soltanto attorno a noi, ma dico dentro di noi, cioè sia che la nostra anima sia triste, gioiosa, nella dolcezza, nell'amarezza, nella pace, nel turbamento, nella luce, nelle tenebre, nelle tentazioni, nel riposo, nel gusto, nel disgusto, nell'aridità, nella tenerezza, che il sole la bruci o che la rugiada la rinfreschi, ah, occorre che sempre la punta del nostro cuore, cioè il nostro spirito, la nostra volontà superiore, che è la nostra bussola, guardi incessantemente e tenda perpetuamente verso l'amore di Dio.
</p>

<h5>EVANGELIZO</h5>

<p>
San Bernardo (1091-1153) monaco cistercense e dottore della Chiesa / Primo discorso per l’Epifania / “Verso l'ultima parte della notte andò verso di loro” / “Si sono manifestate la bontà e l'umanità di Dio Salvatore nostro (Tt 3,4 Vulg). Ringraziamo Dio che ci fa godere di una consolazione così grande in questo nostro pellegrinaggio di esuli, in questa nostra miseria.… Prima che apparisse l'umanità, la bontà era nascosta: eppure c'era anche prima, perché “perché eterna è la sua misericordia. ” (Sal 136). Ma come si poteva sapere che è così grande? Era promessa, ma non si faceva sentire, e quindi da molti non era creduta.… / Ma ora almeno gli uomini credono dopo che hanno visto, perché “degni di fede sono i suoi insegnamenti” (Sal 93, 5); per non restare nascosto a nessuno “Egli pose una tenda per il sole” (Sal 19, 6). Ecco la pace: non promessa, ma inviata; non differita, ma donata; non profetata, ma presente. Dio Padre ha inviato sulla terra il tesoro della sua misericordia; tesoro che dovrà aprirsi al momento della passione per donare il prezzo che porta in sé la nostra salvezza… Se ci è stato dato un bambino (Is 9, 5) “in lui abita corporalmente tutta la pienezza della divinità” (Col 2, 9). Quando venne la pienezza dei tempi, venne nella carne per essere visibile ai nostri occhi, così che vedendo la sua umanità, la sua bontà, riconoscessimo il suo amore… Nulla mostra maggiormente la sua misericordia che l'aver egli assunto la nostra stessa miseria. “Che cosa è l'uomo perché te ne ricordi e a lui rivolgi la tua attenzione?” (Sal 8, 5; Gb 7,17).
</p>

<p>
<u>EVANGELIZO-21</u> / San John Henry Newman (1801-1890) Cardinale, fondatore di una comunità religiosa, teologo / «Lead, kindly Light», Verses on Various Occasions / «Verso l'ultima parte della notte, andò verso di loro camminando sul mare» / Guida, o tenera Luce, in mezzo a queste ombre, Guidami oltre. La notte è oscura, e sono lontano dalla mia dimora, Guidami oltre. Veglia sui miei passi : cosa mi importa vedere L'orizzonte lontano ? – Mi basta un solo passo. Non sempre ti ho pregato come oggi Di essere tu la mia Guida. Allora, mi piaceva scegliere e conoscere la mia strada; Ormai, sii la mia Guida. Mi piaceva lo splendore del giorno; a dispetto delle mie paure. La superbia regolava le mie vie: dimentichi tutto quel passato. Ne sono sicuro, da troppo tempo la tua Potenza mi benedice, Perché tu non sia più la mia Guida, Fra landa e marea, e roccia e torrente, Finché duri la notte.  E al matino mi sorrideranno quei visi Che sempre ho amato, e che per un tempo ho perso.
</p>

<h5>DIBRUNO</h5>

<p>
Coraggio, sono io, non abbiate paura! / (1 Gv 4,11-18; Sal 71; Mc 6,45-52) / Sul mare, camminando sulle acque, Gesù dona un segno che mai nessuno dei profeti e neanche Mosè aveva mai dato. Mosè spacca il Mar Rosso in due. Giosuè arresta le acque del Giordano per far passare a piedi asciutti i figli di Israele. Anche Eliseo spacca in due il Giordano con il mantello di Elia. Ma nessuno cammina sulle acque. / Allora Mosè stese la mano sul mare. E il Signore durante tutta la notte risospinse il mare con un forte vento d’oriente, rendendolo asciutto; le acque si divisero. Gli Israeliti entrarono nel mare sull’asciutto, mentre le acque erano per loro un muro a destra e a sinistra. Gli Egiziani li inseguirono, e tutti i cavalli del faraone, i suoi carri e i suoi cavalieri entrarono dietro di loro in mezzo al mare. Ma alla veglia del mattino il Signore, dalla colonna di fuoco e di nube, gettò uno sguardo sul campo degli Egiziani e lo mise in rotta. Frenò le ruote dei loro carri, così che a stento riuscivano a spingerle. Allora gli Egiziani dissero: «Fuggiamo di fronte a Israele, perché il Signore combatte per loro contro gli Egiziani!». Il Signore disse a Mosè: «Stendi la mano sul mare: le acque si riversino sugli Egiziani, sui loro carri e i loro cavalieri». Mosè stese la mano sul mare e il mare, sul far del mattino, tornò al suo livello consueto, mentre gli Egiziani, fuggendo, gli si dirigevano contro. Il Signore li travolse così in mezzo al mare. Le acque ritornarono e sommersero i carri e i cavalieri di tutto l’esercito del faraone, che erano entrati nel mare dietro a Israele: non ne scampò neppure uno. Invece gli Israeliti avevano camminato sull’asciutto in mezzo al mare, mentre le acque erano per loro un muro a destra e a sinistra (Es 14,21-29). / Quando il popolo levò le tende per attraversare il Giordano, i sacerdoti portavano l’arca dell’alleanza davanti al popolo. Appena i portatori dell’arca furono arrivati al Giordano e i piedi dei sacerdoti che portavano l’arca si immersero al limite delle acque – il Giordano infatti è colmo fino alle sponde durante tutto il tempo della mietitura –, le acque che scorrevano da monte si fermarono e si levarono come un solo argine molto lungo a partire da Adam, la città che è dalla parte di Sartàn. Le acque che scorrevano verso il mare dell’Araba, il Mar Morto, si staccarono completamente. Così il popolo attraversò di fronte a Gerico. I sacerdoti che portavano l’arca dell’alleanza del Signore stettero fermi all’asciutto in mezzo al Giordano, mentre tutto Israele attraversava all’asciutto, finché tutta la gente non ebbe finito di attraversare il Giordano (Gs 3,14-17). Mentre continuavano a camminare conversando, ecco un carro di fuoco e cavalli di fuoco si interposero fra loro due. Elia salì nel turbine verso il cielo. Eliseo guardava e gridava: «Padre mio, padre mio, carro d’Israele e suoi destrieri!». E non lo vide più. Allora afferrò le proprie vesti e le lacerò in due pezzi. Quindi raccolse il mantello, che era caduto a Elia, e tornò indietro, fermandosi sulla riva del Giordano. Prese il mantello, che era caduto a Elia, e percosse le acque, dicendo: «Dov’è il Signore, Dio di Elia?». Quando anch’egli ebbe percosso le acque, queste si divisero di qua e di là, ed Eliseo le attraversò. Se lo videro di fronte, i figli dei profeti di Gerico, e dissero: «Lo spirito di Elia si è posato su Eliseo» (2R 2,11-15). / Chi cammina dietro Gesù deve sapere che Lui è infinitamente oltre ogni altro uomo di Dio. Lui è Dio stesso. Quanti lo hanno preceduto, agivano nel suo nome e con la sua autorità. Gesù invece agisce con l’autorità del Padre interamente messa nelle sue mani. Questa distinzione è essenziale. Ogni altro è solamente uomo. Non è Dio. / E subito costrinse i suoi discepoli a salire sulla barca e a precederlo sull’altra riva, a Betsàida, finché non avesse congedato la folla. Quando li ebbe congedati, andò sul monte a pregare. Venuta la sera, la barca era in mezzo al mare ed egli, da solo, a terra. Vedendoli però affaticati nel remare, perché avevano il vento contrario, sul finire della notte egli andò verso di loro, camminando sul mare, e voleva oltrepassarli. Essi, vedendolo camminare sul mare, pensarono: «È un fantasma!», e si misero a gridare, perché tutti lo avevano visto e ne erano rimasti sconvolti. Ma egli subito parlò loro e disse: «Coraggio, sono io, non abbiate paura!». E salì sulla barca con loro e il vento cessò. E dentro di sé erano fortemente meravigliati, perché non avevano compreso il fatto dei pani: il loro cuore era indurito. / Gli Apostoli comprendono il segno? Per niente. I loro pensieri sono rivolti altrove. Essi sono scusati. Noi invece siamo senza alcuna scusa. È da duemila anni che contempliamo Cristo Gesù nella sua Parola e nelle sue opere, e oggi ancora il nostro cuore è indurito. Stiamo decidendo di eliminarlo dal fondamento dalla nostra fede. / Madre di Dio, Angeli, Santi, fate che i nostri cuori si aprano al mistero di Cristo Gesù.
</p>

<h5>DIBRUNO</h5>

<p>
Andò verso di loro camminando sul mare (Mc 6,45-52) / Nella Sacra Scrittura, attraverso la vita dei suoi uomini, Dio manifesta e rivela quanto è grande la sua onnipotenza. Ma anche rivela la grandezza dei suoi uomini attraverso sia la Parola che essi annunciano e anche per mezzo dell’opera che essi compiono. Di Mosè è detto che mai nessun uomo è stato grande come Lui: «Ascoltate le mie parole! Se ci sarà un vostro profeta, io, il Signore, in visione a lui mi rivelerò, in sogno parlerò con lui. Non così per il mio servo Mosè: egli è l’uomo di fiducia in tutta la mia casa. Bocca a bocca parlo con lui, in visione e non per enigmi, ed egli contempla l’immagine del Signore. Perché non avete temuto di parlare contro il mio servo, contro Mosè?» (Num 12,6-8). “Non è più sorto in Israele un profeta come Mosè, che il Signore conosceva faccia a faccia, per tutti i segni e prodigi che il Signore lo aveva mandato a compiere nella terra d'Egitto, contro il faraone, contro i suoi ministri e contro tutta la sua terra, e per la mano potente e il terrore grande con cui Mosè aveva operato davanti agli occhi di tutto Israele” (Dt 34,10-12). Eppure questo grandissimo uomo di Dio mai ha camminato sulle acque. Questa gloria il Signore gliel’ha negata, perché fosse riservata solo a Cristo Signore. Gesù è più grande di Mosè, infinitamente più grande. / Anche Elia fu grande in parole e opere. Basta leggere cosa dice il Libro del Siracide sulla sua Persona: “Allora sorse Elia profeta, come un fuoco; la sua parola bruciava come fiaccola. Egli fece venire su di loro la carestia e con zelo li ridusse a pochi. Per la parola del Signore chiuse il cielo e così fece scendere per tre volte il fuoco. Come ti rendesti glorioso, Elia, con i tuoi prodigi! E chi può vantarsi di esserti uguale? Tu hai fatto sorgere un defunto dalla morte e dagl’inferi, per la parola dell’Altissimo; tu hai fatto precipitare re nella perdizione, e uomini gloriosi dal loro letto. Tu sul Sinai hai ascoltato parole di rimprovero, sull’Oreb sentenze di condanna. Hai unto re per la vendetta e profeti come tuoi successori. Tu sei stato assunto in un turbine di fuoco, su un carro di cavalli di fuoco; tu sei stato designato a rimproverare i tempi futuri, per placare l’ira prima che divampi, per ricondurre il cuore del padre verso il figlio e ristabilire le tribù di Giacobbe. Beati coloro che ti hanno visto e si sono addormentati nell’amore, perché è certo che anche noi vivremo” (Sir 48,1-11). Anche quest’uomo è grandissimo. Ma non è grande come Cristo Gesù. Neanche lui ha mai camminato sulle acque. Ha risuscitato un morto. Ma non ebbe questa gloria di possedere un corpo reso leggero come il soffio del vento. Questa gloria appartiene solo a Cristo Signore. / [Dopo che i cinquemila uomini furono saziati], Gesù subito costrinse i suoi discepoli a salire sulla barca e a precederlo sull’altra riva, a Betsàida, finché non avesse congedato la folla. Quando li ebbe congedati, andò sul monte a pregare. Venuta la sera, la barca era in mezzo al mare ed egli, da solo, a terra. Vedendoli però affaticati nel remare, perché avevano il vento contrario, sul finire della notte egli andò verso di loro camminando sul mare, e voleva oltrepassarli. Essi, vedendolo camminare sul mare, pensarono: «È un fantasma!», e si misero a gridare, perché tutti lo avevano visto e ne erano rimasti sconvolti. Ma egli subito parlò loro e disse: «Coraggio, sono io, non abbiate paura!». E salì sulla barca con loro e il vento cessò. E dentro di sé erano fortemente meravigliati, perché non avevano compreso il fatto dei pani: il loro cuore era indurito. / Manifestandosi come alito di vento leggero, che sfiora la superficie delle acque, Gesù si rivela più grande di tutti i profeti e i giusti dell’Antico Testamento. Se Mosè, Elia, Eliseo sono stati riconosciuti come veri profeti del Signore con la Parola di Dio sempre sulla loro bocca, molto di più dovrà essere riconosciuto Gesù Signore. Anche nelle modalità di operare i miracoli, Gesù attesta il sommo del sommo. Una sola Parola e tutto ciò che comanda avviene, si compie. Ora i discepoli sanno chi è dinanzi a loro: Uno che è più grande di Mosè, più grande di Elia e di Eliseo, più grande di ogni uomo che lo ha preceduto. Può essere creduto come vero uomo di Dio, vero suo profeta, vero suo inviato. Non solo Gesù cammina sulle acque. Non appena sale sulla barca, il vento si placa all’istante e i discepoli possono raggiungere la riva. Altissima rivelazione! / Madre di Dio, Angeli, Santi, fate che i cristiani convincano il mondo con le loro opere.
</p>

<p>
<u>DIBRUNO-21</u> / Egli andò verso di loro camminando sul mare (Mc 6,45-52) / Per creare la vera fede nel vero Dio non bastarono dieci potenti segni attraverso i quali il Signore si manifestò nel suo pieno governo su ogni essere creato. Il popolo del Signore credette in Dio e nel suo servo Mosè solo dopo aver passato il Mar Rosso a piedi asciutti. Ma quanto durò questa fede? Il tempo di percorre un tratto di cammino e scomparire alla prima difficoltà. Così il Salmo: “I nostri padri, in Egitto, non compresero le tue meraviglie, non si ricordarono della grandezza del tuo amore e si ribellarono presso il mare, presso il Mar Rosso. Ma Dio li salvò per il suo nome, per far conoscere la sua potenza. Minacciò il Mar Rosso e fu prosciugato, li fece camminare negli abissi come nel deserto. Li salvò dalla mano di chi li odiava, li riscattò dalla mano del nemico. L’acqua sommerse i loro avversari, non ne sopravvisse neppure uno. Allora credettero alle sue parole e cantarono la sua lode. Presto dimenticarono le sue opere, non ebbero fiducia nel suo progetto, arsero di desiderio nel deserto e tentarono Dio nella steppa. Concesse loro quanto chiedevano e li saziò fino alla nausea. Divennero gelosi di Mosè nell’accampamento e di Aronne, il consacrato del Signore. Allora si spalancò la terra e inghiottì Datan e ricoprì la gente di Abiràm. Un fuoco divorò quella gente e una fiamma consumò quei malvagi. Si fabbricarono un vitello sull’Oreb, si prostrarono a una statua di metallo; scambiarono la loro gloria con la figura di un toro che mangia erba. Dimenticarono Dio che li aveva salvati, che aveva operato in Egitto cose grandi, meraviglie nella terra di Cam, cose terribili presso il Mar Rosso” (Sal 106 (105) 1-48). Ecco la grande fatica del Signore: mettere tutta la sua divina sapienza e intelligenza per aiutare il suo popolo a credere in ogni Parola che è uscita, esce, uscirà dalla sua bocca. Questo lavoro è iniziato nel Giardino dell’Eden e terminerà con la fine del mondo. Finché siamo nel tempo, sempre dobbiamo camminare di fede in fede e il grande Maestro che può rafforzare e far crescere la nostra fede è solo lo Spirito Santo. / [Dopo che i cinquemila uomini furono saziati], Gesù subito costrinse i suoi discepoli a salire sulla barca e a precederlo sull’altra riva, a Betsàida, finché non avesse congedato la folla. Quando li ebbe congedati, andò sul monte a pregare. Venuta la sera, la barca era in mezzo al mare ed egli, da solo, a terra. Vedendoli però affaticati nel remare, perché avevano il vento contrario, sul finire della notte egli andò verso di loro camminando sul mare, e voleva oltrepassarli. Essi, vedendolo camminare sul mare, pensarono: «È un fantasma!», e si misero a gridare, perché tutti lo avevano visto e ne erano rimasti sconvolti. Ma egli subito parlò loro e disse: «Coraggio, sono io, non abbiate paura!». E salì sulla barca con loro e il vento cessò. E dentro di sé erano fortemente meravigliati, perché non avevano compreso il fatto dei pani: il loro cuore era indurito. / Gesù ha chiamato alla sua sequela persone semplici. Ha scelto dodici uomini, traendoli dal popolo, ma anche dalla mentalità, formazione, educazione che si viveva nel popolo. La loro fede nel Dio di Abramo, Isacco, Giacobbe era assai lacunosa. Del Cristo di Dio sapevano poco o niente. La gente attendeva un liberatore che ponesse fine alla insopportabile schiavitù romana. A Gesù toccava la pesante missione di formare i suoi discepoli nella verità e nella fede del suo mistero, quello vero, contenuto nelle Scritture profetiche allo stesso mondo che un grandissimo albero è contenuto in un minuscolo seme. Come Dio attraverso una serie molteplice di segni ha manifestato la sua verità a Mosè, così anche Gesù si rivelava ai discepoli aggiungendo segno a segno. Erano tutti segni che nessuno mai aveva operato nelle modalità e forme secondo le quali lui agiva. Oggi si rivela che cammina sulle acque, sfidando il vento e il mare agitato. Sale sulla barca e il vento all’istante si placa. Comprendono i discepoli questo grande prodigio? Rimangono meravigliati. Si interrogano. Sono sconvolti. Sanno di trovarsi dinanzi ad un mistero assai grande. Ancora però la loro mente poco comprende del loro Maestro. Tutto questo deve insegnare a quanti sono ministri della Parola che insegnare la verità di Cristo Gesù non è per nulla facile. Occorre la sapienza dello Spirito Santo e la sua intelligenza per trasformare la verità udibile di Gesù in verità visibile. / Madre della Redenzione, Angeli, Santi, fate che il cristiano sia verità visibile di Cristo. 
</p>

<p>
<u>SILVESTRINI-21</u> / «Coraggio, sono io, non temete!» E' continuo per l'uomo il pericolo di incorrere in tentazioni e rischi di ogni genere, che potrebbero sommergerlo. Sono numerosi i naufragi spirituali che affogano vittime. I discepoli, e non solo loro, stanno facendo una difficile traversata nel cuore della notte. Come assomiglia tutto questo alla faticosa traversata della vita! Non siamo in grado di affrontare da soli tutti i pericoli e le minacce che incombono sul nostro cammino. Ancora una volta c'è però l'intervento salvifico di Cristo. Dopo il miracolo della moltiplicazione dei pani egli è salito sul monte a pregare. Ha lasciato soli i discepoli sulla barca. Il vento comincia a soffiare minaccioso. Non mancano mai a nessuno i momenti della prova. Gesù cammina sulle acque per dimostrare che egli è in grado di dominare le leggi e le forze della natura, ma viene confuso dagli apostoli con un fantasma a causa del buio della notte e ancor più della foschia della loro fede. Solo quando sono certi della sua presenza, deposta la paura, il vento cessa di spirare e di minacciare. Dovremmo concludere senza esitazione che non ci conviene avventurarci nei meandri della vita, nelle difficili traversate in stolta e pericolosa solitudine. Il primo a salire sulla nostra barca dovrebbe essere sempre Lui, il Signore. È una garanzia di cui non possiamo e non dobbiamo privarci. I solitari, i temerari, coloro che ritengono di non aver bisogno né di guida, né di protezione, rischiano di perdersi, di restare sommersi dalle onde e di naufragare la vita.
</p>

<h5>LOYOLA</h5>

<p>
Gesù sta istruendo una folla, la stessa per la quale ha moltiplicato i pani e pesci. Contempliamo Gesù mentre parla alla folla, ascoltiamo ciò che dice. I discepoli, intanto, vengono mandati sulla barca per fare la traversata del lago: per loro è stato pensato un altro insegnamento. Rimangono per diverso tempo sulla barca, il vento non è favorevole. I discepoli si sono imbarcati a sera e, quando ormai la notte sta per terminare, sono ancora lì sulla barca. Non sono riusciti, da soli, a raggiungere l’altra riva. Possiamo sentire lo sgomento, la paura, lo sconforto di questi discepoli durante la tempesta notturna. Quando rischi la vita, anche il minimo spostamento basta a terrorizzarti ulteriormente: figurarsi vedere una strana figura aleggiare sull’acqua! Così per noi: nei momenti di confusione, fatica e paura anche la più piccola variazione dei nostri piani ci angoscia, sembra essere il crollo di ogni nostra difesa. Ma è lui che permette che veniamo provati in questo modo, per capire che senza di lui non possiamo far nulla; ed è sempre lui che nel punto più basso ci raggiunge, non ci lascia soli: “Non abbiate paura, sono io!”, non un fantasma, non un altro pericolo. Leggere l’esperienza riportata da Marco diversi anni dopo e comprenderla nel suo profondo significato di speranza è facile, così come forse noi adesso riusciamo a comprendere il senso di un dolore che ci ha colpito anni fa. Il difficile è acquisire oggi quello sguardo capace di riconoscere Gesù nel buio della novità imprevista, nel fantasma che sembra minacciare la nostra vita. Difficile al punto che anche subito dopo essere stati salvati dalla tempesta i discepoli erano completamente sconvolti (così andrebbe tradotto il “meravigliati”)… È bello sentirci vicini agli apostoli in questa durezza di cuore che può afferrarci nel “già ma non ancora” della vita. Chiediamo al Signore di parlare ancora al nostro cuore con una parola di consolazione e di fermarsi con noi sulla barca per la traversata delle nostre notti. / In quale occasione mi sono riscoperto capace di aprire il mio cuore all’imprevisto del Signore, di ricevere una parola nuova nella mia vita? Di cosa oggi voglio parlare al Signore “da amico ad amico”, raccontandogli ciò che vivo, le gioie e i dolori che attraversano il mio cuore? In quale notte della mia vita mi sono sentito consolato del Signore? (Comunità Centro Poggeschi)
</p>

<h5>LOYOLA</h5>

<p>
Seduta in questa barca piccola, Signore, remo controcorrente. Tanti i colpi di vento gelido che mi fanno vacillare, che provano a buttarmi giù dalla barca su cui mi hai posta. Uno più forte dell’altro, provano a buttarmi nel buio abissale. Il vento è freddo, sferza e fa male alle mani che con sempre meno forza tengono i remi stretti. Le braccia si lamentano della fatica del continuo remare contro questo vento non tuo. Ma come fermarmi? Tu mi chiami all’altra riva. Mi hai chiesto di precederti, di aspettarti là. Non importa questa fatica, questo vento contrario che ad ogni colpo sembra più forte di me. Io continuo a remare nel buio della notte fredda. Quando penso di non farcela più a remare per raggiungerti, ecco, l’acqua improvvisamente si fa tavola piatta. Il buio non è più abissale, il vento perde potenza e si fa meno freddo. Vedo avvicinarsi in fretta una pallina di luce bianca dalla sponda da cui sono partita. Si muove in fretta, come la luna che sorge nel buio della notte. Sicura, quella luce porta calma tutto attorno a sé. Il vento sembra accorgersi di questa calma, di questa Luce, del mio respirare calma grazie a lei, e subito torna all’attacco: quasi cado dalla barca per il colpo, e grido aiuto. Ma poi, accanto a me, l’acqua si fa cristallina e i tuoi piedi scalzi, la tua veste bianca, mi sono accanto. Improvvisamente la barca è più grande e solida: non ho più paura. Mi guardi con gli occhi con cui si guarda un bambino impaurito e sorridendo sali sulla barca. Con quello sguardo, cacci via tutto il buio in me e attorno a me. Con te accanto, Signore mio, remare è più semplice: il vento contrario si placa, ha meno forza su di me e sulla barca luminosa con cui mi conduci attraverso la tempesta, sulla terra ferma alle prime luci dell’alba con te. Come non aver coraggio nella tempesta, se con te si trasforma in vento favorevole? Il mio cuore ora non ha più paura. Quale vento contrario oggi vorresti affrontare col Signore? In quale periodo della tua vita hai sentito diventare troppa la fatica del remare controcorrente? Su quale riva sei approdato col Signore dopo la tempesta? (Martina Pampagnin)
</p>

<p>
<u>LOYOLA-21</u> / Questo episodio del Vangelo potrebbe concludersi in maniera trionfale con la frase «E salì sulla barca con loro e il vento cessò». Ma questo libro non è la storiella oggettiva e semplificante di un Dio che si avvicina e ci salva d’un botto; è la storia di una relazione – ora riuscita, ora fallimentare – fra il Signore e i suoi amici. Il racconto di questa buona notizia è realistico proprio perché davanti a Gesù presenta degli uomini pieni di dubbi, confusioni, paure… Non è difficile pensarci lì, insieme ai discepoli, su quella barca. L’ultima inquadratura non è su Gesù che placa la tempesta e sale a bordo, ma su ciò che sta succedendo interiormente a ognuno di noi spettatori; l’espressione che descrive questo stato d’animo si potrebbe tradurre dal greco «erano sconvolti, completamente fuori di sé». Non importa quanti miracoli ci si parano davanti gli occhi nella vita: se continuiamo a voler controllare tutto saremo sempre soltanto impauriti e infastiditi da ciò che non riusciamo a spiegare (come i discepoli davanti a Gesù che cammina sull’acqua in mezzo alla tempesta); se ci lasciamo stordire e indurire dalla quotidianità rimarremo sempre indifferenti (come i discepoli con il miracolo dei pani). C’è solo un modo per aprirsi ai miracoli, per riconoscere nelle svolte faticose e apparentemente casuali della nostra vita il senso più bello che si va dispiegando: rientrare dentro noi stessi. Ce lo insegna Gesù, che dopo lunghe ore di predicazione sente il bisogno di ritrovarsi da solo col Padre. È soprattutto in momenti come questi che ci viene data la luce per rileggere il resto della giornata. Non smettiamo di chiederla e questo sguardo nuovo cambierà anche le nostre azioni. / In che modo il silenzio e la solitudine di questo periodo possono per me essere un’opportunità? Quali doni oggi posso chiedere al Signore di riconoscere nella mia vita? Quali reazioni negative il suo sguardo nuovo può aiutarmi a trasformare in azioni? (Comunità Centro Poggeschi)
</p>

<p>
<u>LettureBose</u> / Ha camminato sul mare per mostrarti che c'è una via / Come uno che vede da lontano la patria, ma pur vedendo la meta, non ha il mezzo per arrivarci, poiché c'è di mezzo il mare, così anche noi ... È già qualcosa conoscere la meta, poiché molti non riescono neppure a vedere dove devono andare. Perché avessimo anche il mezzo per andarci è venuto da là colui presso il quale volevamo andare. E che cosa ha fatto? Ci ha procurato il legno con il quale possiamo attraversare il mare. Nessuno può attraversare il mare di questo mondo se non è trasportato dalla croce di Cristo. Anche se uno ci vedesse poco, può abbracciare il legno della croce e anche se non vede da lontano la meta, non abbandoni la croce, ed essa lo porterà. Fratelli miei, vorrei infondere nei vostri cuori questi pensieri. Se volete vivere veramente da cristiani, aderite a Cristo, a ciò che egli si è fatto per noi per poter giungere a ciò che egli è ed è sempre stato. È venuto fra di noi per farsi uomo e si è fatto uomo per portare i deboli attraverso il mare di questo mondo affinché possano giungere in patria, là dove non ci sarà più bisogno di nave, perché non ci sarà più alcun mare da attraversare ... Molti riuscirono a intravedere ciò che Cristo è, ma soltanto da lontano. Non vollero abbracciare l'umiltà di Cristo, salire cioè su quella nave che li avrebbe portati sicuri a ciò che avevano visto da lontano. E la croce di Cristo apparve spregevole ai loro occhi. Devi attraversare il mare e disprezzi il legno? Superba sapienza! ... Ma perché è stato crocifisso? Perché ti era necessario il legno della sua umiltà. Infatti ti eri inorgoglito ed eri stato scacciato lontano dalla patria; la via del ritorno è stata interrotta dai flutti di questo mondo e non c'è altra via per compiere la traversata e raggiungere la patria, se non lasciarsi trasportare dal legno. Ingrato! Deridi colui che è venuto a portarti di là. Egli stesso si è fatto via, una via attraverso il mare e per questo ha camminato sul mare, per mostrarti che c'è una via attraverso il mare. Ma tu che non puoi camminare sul mare come lui, lasciati portare da questa nave, lasciati portare dal legno: credi nel crocifisso e potrai giungere [all'altra riva]. (Agostino di lppona, Commento al Vangelo di Giovanni 2,2-4) 
</p>

<h5>HOMILY</h5>

<p>
PRIMA LETTURA Sempre dalla retta fede nasce il retto amore, la retta speranza. Ecco la retta fede che ci insegna l’Apostolo Giovanni: “Chiunque confessa che Gesù è il Figlio di Dio, Dio rimane in lui ed egli in Dio”. È giusto allora affermare che il cuore della fede dell’Apostolo Giovanni è il Prologo del suo Vangelo. In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. Veniva nel mondo la luce vera, quella che illumina ogni uomo. Era nel mondo e il mondo è stato fatto per mezzo di lui; eppure il mondo non lo ha riconosciuto. Venne fra i suoi, e i suoi non lo hanno accolto. A quanti però lo hanno accolto ha dato potere di diventare figli di Dio: a quelli che credono nel suo nome, i quali, non da sangue né da volere di carne né da volere di uomo, ma da Dio sono stati generati. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,1-18). Senza questo cuore, non solo tutto il Vangelo viene svuotato del suo cuore, ma tutta la Scrittura viene svuotata del suo cuore. Se si svuota la Scrittura del suo cuore, tutta la Tradizione viene privata del suo cuore e anche tutto il Magistero. La stessa sorte subirà la Teologia. Tutta la Chiesa sarà senza il suo cuore. Poiché la Chiesa è chiamata ad essere il cuore del mondo, la stessa Chiesa esisterebbe nel mondo senza cuore. Ma anche il cristiano senza Cristo, che è il suo cuore, sarebbe un cristiano senza cuore. Senza cuore nessuno potrà mai amare secondo verità, perché la verità e la misura dell’amore è il cuore del Padre, che viene dato a noi nel cuore di Cristo Gesù, per opera dello Spirito Santo. Quando l’Apostolo Giovanni parla della nostra natura che è natura di amore, ne parla dalla pienezza della verità del Padre, del Figlio, dello Spirito Santo, della Chiesa, del cristiano. Mai potrà esistere un cristiano che non sia in Cristo, che non viva con Cristo, che non viva per Cristo, nello Spirito Santo. Ma neanche potrà mai esistere una Chiesa il cui cuore non sia Cristo Gesù, suo Signore. La Chiesa può anche esistere senza di Cristo. Può esistere, ma senza vera redenzione, vera salvezza, vera giustificazione, perché ogni giorno la Chiesa necessita di essere redenta, salvata, giustificata dal suo Signore. Quando però lo Spirito Santo non muove i nostri pensieri, è allora che Cristo Gesù esce dalla nostra vita e non è più sulla nostra bocca. Ma se Cristo esce dal nostro cuore, noi ci condanniamo al non vero amore, perché ci siamo privati della vera fede. Siamo anche annunciatori di una falsa speranza, una falsa antropologia, una falsa escatologia. Tutto diviene falso se Cristo esce dal cuore dei credenti. LEGGIAMO 1Gv 4,11-18 Carissimi, se Dio ci ha amati così, anche noi dobbiamo amarci gli uni gli altri. Nessuno mai ha visto Dio; se ci amiamo gli uni gli altri, Dio rimane in noi e l’amore di lui è perfetto in noi. In questo si conosce che noi rimaniamo in lui ed egli in noi: egli ci ha donato il suo Spirito. E noi stessi abbiamo veduto e attestiamo che il Padre ha mandato il suo Figlio come salvatore del mondo. Chiunque confessa che Gesù è il Figlio di Dio, Dio rimane in lui ed egli in Dio. E noi abbiamo conosciuto e creduto l’amore che Dio ha in noi. Dio è amore; chi rimane nell’amore rimane in Dio e Dio rimane in lui. In questo l’amore ha raggiunto tra noi la sua perfezione: che abbiamo fiducia nel giorno del giudizio, perché come è lui, così siamo anche noi, in questo mondo. Nell’amore non c’è timore, al contrario l’amore perfetto scaccia il timore, perché il timore suppone un castigo e chi teme non è perfetto nell’amore. Oggi l’Apostolo Giovanni ci invita ad andare oltre il timore: Nell’amore non c’è timore, al contrario l’amore perfetto scaccia il timore, perché il timore suppone un castigo e chi teme non è perfetto nell’amore. Noi sappiamo che il timore del Signore altro non è purissima fede nel compimento di ogni Parola che è uscita dalla bocca del Signore. Così parla del timore del Signore il Libro del Siracide: Il timore del Signore è gloria e vanto, gioia e corona d’esultanza. Il timore del Signore allieta il cuore, dà gioia, diletto e lunga vita. Il timore del Signore è dono del Signore, esso conduce sui sentieri dell’amore. Chi teme il Signore avrà un esito felice, nel giorno della sua morte sarà benedetto. Principio di sapienza è temere il Signore; essa fu creata con i fedeli nel seno materno. Ha posto il suo nido tra gli uomini con fondamenta eterne, abiterà fedelmente con i loro discendenti. Pienezza di sapienza è temere il Signore; essa inebria di frutti i propri fedeli. Riempirà loro la casa di beni desiderabili e le dispense dei suoi prodotti. Corona di sapienza è il timore del Signore; essa fa fiorire pace e buona salute. L’una e l’altra sono doni di Dio per la pace e si estende il vanto per coloro che lo amano. Egli ha visto e misurato la sapienza, ha fatto piovere scienza e conoscenza intelligente, ha esaltato la gloria di quanti la possiedono. Radice di sapienza è temere il Signore, i suoi rami sono abbondanza di giorni. Il timore del Signore tiene lontani i peccati, chi vi persevera respinge ogni moto di collera (Sir 1,11-21). Ecco ora l’insegnamento nello Spirito Santo che l’Apostolo Giovanni vuole offrire ad ogni discepolo di Gesù. Se noi amiamo il Signore per timore del castigo, attestiamo che il nostro amore non è perfetto. Amiamo per non essere puniti. Non amiamo perché il nostro Dio merita di essere amato per se stesso. Come Lui è purissimo amore, così vuole che noi siamo purissimo amore. Gesù si fece obbediente al Padre fino alla morte di croce, non per il castigo e neanche per l’esaltazione. Si fece obbediente per purissimo amore. Al Padre che gli ha dato tutto, Lui dona tutto. Nella Lettera ai Filippesi così l’Apostolo Paolo rivela questo amore di obbedienza purissima: Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre (Fil 2,6-11). È questo purissimo amore che spinge l’Apostolo Paolo a desiderare du essere Lui escluso da Cristo per amore dei suoi fratelli secondo la carne: Dico la verità in Cristo, non mento, e la mia coscienza me ne dà testimonianza nello Spirito Santo: ho nel cuore un grande dolore e una sofferenza continua. Vorrei infatti essere io stesso anàtema, separato da Cristo a vantaggio dei miei fratelli, miei consanguinei secondo la carne. Essi sono Israeliti e hanno l’adozione a figli, la gloria, le alleanze, la legislazione, il culto, le promesse; a loro appartengono i patriarchi e da loro proviene Cristo secondo la carne, egli che è sopra ogni cosa, Dio benedetto nei secoli. Amen (Rm 9,1-5). Il nostro Dio ha amato noi fino alla morte di croce. Anche noi dobbiamo amarlo fino alla morte di croce. Quest’amore perfetto chiede a noi lo Spirito Santo per bocca del suo Apostolo Giovanni. Vi lascio la pace, vi do la mia pace. Non come la dà il mondo, io la do a voi. Non sia turbato il vostro cuore e non abbia timore. Avete udito che vi ho detto: “Vado e tornerò da voi”. Se mi amaste, vi rallegrereste che io vado al Padre, perché il Padre è più grande di me. Ve l’ho detto ora, prima che avvenga, perché, quando avverrà, voi crediate. Non parlerò più a lungo con voi, perché viene il principe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco» (Gv 14,27-31). Questo amore perfetto ha vissuto Gesù. Questa amore perfetto è chiamato a vivere ogni suo discepolo. LETTURA DEL VANGELO La storia è un mare sempre agitato. Difficilmente lo si può attraversare indenni. Gesù ci insegna che per attraversarlo si deve camminare sulle onde. Come si cammina sulle onde? Lasciandoci trasportare dalla barca invisibile che è la grazia del Signore. Senza questa barca invisibile, nessuno lo potrà attraversare. Le onde sono selvagge e i venti sempre di burrasca. L’Apostolo Paolo rivela ai cristiani della Chiesa di Dio che è in Corinto che lui ha sempre attraversato il mare della storia sopra questa barca invisibile della grazia del suo Signore. Ecco il mare agitato, in tempesta, dell’Apostolo: Cinque volte dai Giudei ho ricevuto i quaranta colpi meno uno; tre volte sono stato battuto con le verghe, una volta sono stato lapidato, tre volte ho fatto naufragio, ho trascorso un giorno e una notte in balìa delle onde. Viaggi innumerevoli, pericoli di fiumi, pericoli di briganti, pericoli dai miei connazionali, pericoli dai pagani, pericoli nella città, pericoli nel deserto, pericoli sul mare, pericoli da parte di falsi fratelli; disagi e fatiche, veglie senza numero, fame e sete, frequenti digiuni, freddo e nudità. Oltre a tutto questo, il mio assillo quotidiano, la preoccupazione per tutte le Chiese. Chi è debole, che anch’io non lo sia? Chi riceve scandalo, che io non ne frema? Se è necessario vantarsi, mi vanterò della mia debolezza. Dio e Padre del Signore Gesù, lui che è benedetto nei secoli, sa che non mentisco. A Damasco, il governatore del re Areta aveva posto delle guardie nella città dei Damasceni per catturarmi, ma da una finestra fui calato giù in una cesta, lungo il muro, e sfuggii dalle sue mani (2Cor 11,24-33). Ecco ora la sua barca invisibile sulla quale Lui sempre rimane: Se bisogna vantarsi – ma non conviene – verrò tuttavia alle visioni e alle rivelazioni del Signore. So che un uomo, in Cristo, quattordici anni fa – se con il corpo o fuori del corpo non lo so, lo sa Dio – fu rapito fino al terzo cielo. E so che quest’uomo – se con il corpo o senza corpo non lo so, lo sa Dio – fu rapito in paradiso e udì parole indicibili che non è lecito ad alcuno pronunciare. Di lui io mi vanterò! Di me stesso invece non mi vanterò, fuorché delle mie debolezze. Certo, se volessi vantarmi, non sarei insensato: direi solo la verità. Ma evito di farlo, perché nessuno mi giudichi più di quello che vede o sente da me e per la straordinaria grandezza delle rivelazioni. Per questo, affinché io non monti in superbia, è stata data alla mia carne una spina, un inviato di Satana per percuotermi, perché io non monti in superbia. A causa di questo per tre volte ho pregato il Signore che l’allontanasse da me. Ed egli mi ha detto: «Ti basta la mia grazia; la forza infatti si manifesta pienamente nella debolezza». Mi vanterò quindi ben volentieri delle mie debolezze, perché dimori in me la potenza di Cristo. Perciò mi compiaccio nelle mie debolezze, negli oltraggi, nelle difficoltà, nelle persecuzioni, nelle angosce sofferte per Cristo: infatti quando sono debole, è allora che sono forte (2Cor 12,1-10). È giusto che tutti ci convinciamo che senza la barca della grazia, il mare della storia non si potrà mai attraversare. LEGGIAMO IL TESTO DI Mc 6,45-52 E subito costrinse i suoi discepoli a salire sulla barca e a precederlo sull’altra riva, a Betsàida, finché non avesse congedato la folla. Quando li ebbe congedati, andò sul monte a pregare. Venuta la sera, la barca era in mezzo al mare ed egli, da solo, a terra. Vedendoli però affaticati nel remare, perché avevano il vento contrario, sul finire della notte egli andò verso di loro, camminando sul mare, e voleva oltrepassarli. Essi, vedendolo camminare sul mare, pensarono: «È un fantasma!», e si misero a gridare, perché tutti lo avevano visto e ne erano rimasti sconvolti. Ma egli subito parlò loro e disse: «Coraggio, sono io, non abbiate paura!». E salì sulla barca con loro e il vento cessò. E dentro di sé erano fortemente meravigliati, perché non avevano compreso il fatto dei pani: il loro cuore era indurito. Anche per Gesù vale la stessa legge. Anche la sua umanità deve sempre rimanere nella potente barca della grazia del Padre suo per poter attraversare il mare della crocifissione e della morte. Questa verità Gesù la insegna ai suoi discepoli nell’Orto degli Ulivi. Dopo la sua preghiera, Lui volontariamente va verso la crocifissione camminando sul mare della sofferenza portato sulle ali della grazia del Padre suo: Uscì e andò, come al solito, al monte degli Ulivi; anche i discepoli lo seguirono. Giunto sul luogo, disse loro: «Pregate, per non entrare in tentazione». Poi si allontanò da loro circa un tiro di sasso, cadde in ginocchio e pregava dicendo: «Padre, se vuoi, allontana da me questo calice! Tuttavia non sia fatta la mia, ma la tua volontà». Gli apparve allora un angelo dal cielo per confortarlo. Entrato nella lotta, pregava più intensamente, e il suo sudore diventò come gocce di sangue che cadono a terra. Poi, rialzatosi dalla preghiera, andò dai discepoli e li trovò che dormivano per la tristezza. E disse loro: «Perché dormite? Alzatevi e pregate, per non entrare in tentazione». Mentre ancora egli parlava, ecco giungere una folla; colui che si chiamava Giuda, uno dei Dodici, li precedeva e si avvicinò a Gesù per baciarlo. Gesù gli disse: «Giuda, con un bacio tu tradisci il Figlio dell’uomo?». Allora quelli che erano con lui, vedendo ciò che stava per accadere, dissero: «Signore, dobbiamo colpire con la spada?». E uno di loro colpì il servo del sommo sacerdote e gli staccò l’orecchio destro. Ma Gesù intervenne dicendo: «Lasciate! Basta così!». E, toccandogli l’orecchio, lo guarì. Poi Gesù disse a coloro che erano venuti contro di lui, capi dei sacerdoti, capi delle guardie del tempio e anziani: «Come se fossi un ladro siete venuti con spade e bastoni. Ogni giorno ero con voi nel tempio e non avete mai messo le mani su di me; ma questa è l’ora vostra e il potere delle tenebre» (Lc 22,39-53). Non basta la grazia di Dio per attraversare il mare burrascoso della storia. Occorre che Cristo Gesù sia con noi e noi con Lui. Occorre anche che siamo tutti sulla barca di Cristo Gesù che è la sua Chiesa una, santa, cattolica, apostolica. In questa Chiesa, perché si possa attraversare il mare della storia, è necessario che al timone vi sia lo Spirito Santo e che la barca sia sotto il diretto comando del Padre. Anche questa verità l’Apostolo Paolo rivela nella Seconda Lettera ai Corinzi: La grazia del Signore Gesù Cristo, l’amore di Dio e la comunione dello Spirito Santo siano con tutti voi (2Cor 13,13). Se la barca della Chiesa e ogni cristiano in essa non rimane nell’amore del Padre, nella grazia di Cristo Gesù, nella comunione di verità, luce, sapienza, intelligenza, fortezza e consiglio dello Spirito Santo, mai essa potrà attraversare indenne il mare tempestoso della storia. Ecco perché è necessario gridare, con voce forte e convinta, perché fondata sulla purissima fede, che tutti i tentativi di togliere oggi dall’evangelizzazione della Chiesa sia il Padre che il Figlio che lo Spirito Santo e sia la stessa aggregazione alla Chiesa, è vero sabotaggio. Non si può privare la Chiesa della sua essenza trinitaria. Questa essenza non è un surrogato, un di più, un accessorio. Questa verità è la stessa natura della Chiesa. Una Chiesa non di natura trinitaria non è la Chiesa di Cristo Gesù. Potrà essere tutto, ma non la Chiesa che è la sposa del Signore nostro Cristo Gesù. Se poi si crede che il fine della missione della Chiesa non è puramente “umanitario”, non è puramente “filantropico”, non è puramente “sociale”, ma veramente teologico, essenzialmente cristologico, totalmente pneumatologico, perché il fine della Chiesa è quello di generare dei veri Figli per il Padre nostro, in Cristo, per opera dello Spirito Santo, allora si potrà comprendere come realmente oggi c’è un sabotaggio in atto della missione della Chiesa che è vero tradimento. Questo sta avvenendo perché si è senza lo Spirito Santo, senza Cristo Gesù, senza il Padre nostro celeste. Mai però un uomo potrà prendere il posto del Padre, il solo Comandante della barca della Chiesa, il posto dello Spirito Santo, il solo Timoniere, il posto di Cristo Signore, il solo Redentore e Salvatore. Ogni uomo, chiunque esso sia, deve essere sotto il comando del Padre, sotto il governo dello Spirito Santo, sotto la grazia di Cristo Gesù. Ogni uomo deve consegnare se stesso perché si formi il corpo di Cristo, nella sua dimensione trinitaria e formi se stesso come corpo di Cristo, sempre nella sua dimensione trinitaria. Madre della Chiesa, fa’ che mai il cristiano dimentichi qual è la sua nuova essenza. Aiutaci perché sempre ci ricordiamo e viviamo il mostro essere Chiesa secondo la sua purissima dimensione trinitaria. Tu ci aiuterai. Vivremo nella volontà del Padre, saremo condotti e mossi dallo Spirito Santo, abiteremo nella grazia di Cristo Gesù, navigheremo sulle acque della storia, raggiungeremo il regno eterno di Dio. Madre Santa, sostienici con la tua potente intercessione. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
