<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della II settimana di Quaresima.
</p>

<p>
<u>ANTIFONA</u> / Riscattami, o Signore, e abbi pietà di me. Il mio piede è sul retto sentiero; benedirò il Signore in mezzo all'assemblea. (Sal 25,11-12)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che hai ordinato la penitenza del corpo come medicina dell'anima, fa' che ci asteniamo da ogni peccato per aver la forza di osservare i comandamenti del tuo amore. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Abbiamo peccato e abbiamo operato da malvagi</b> / Dal libro del profeta Daniele (Dn 9,4-10) / Signore Dio, grande e tremendo, che sei fedele all'alleanza e benevolo verso coloro che ti amano e osservano i tuoi comandamenti, abbiamo peccato e abbiamo operato da malvagi e da empi, siamo stati ribelli, ci siamo allontanati dai tuoi comandamenti e dalle tue leggi! Non abbiamo obbedito ai tuoi servi, i profeti, i quali nel tuo nome hanno parlato ai nostri re, ai nostri prìncipi, ai nostri padri e a tutto il popolo del paese. A te conviene la giustizia, o Signore, a noi la vergogna sul volto, come avviene ancora oggi per gli uomini di Giuda, per gli abitanti di Gerusalemme e per tutto Israele, vicini e lontani, in tutti i paesi dove tu li hai dispersi per i delitti che hanno commesso contro di te. Signore, la vergogna sul volto a noi, ai nostri re, ai nostri prìncipi, ai nostri padri, perché abbiamo peccato contro di te; al Signore, nostro Dio, la misericordia e il perdono, perché ci siamo ribellati contro di lui, non abbiamo ascoltato la voce del Signore, nostro Dio, né seguito quelle leggi che egli ci aveva dato per mezzo dei suoi servi, i profeti. / Parola di Dio.
</p>

<p>
<u>PSALMUS</u> / (Sal 78) Signore, non trattarci secondo i nostri peccati. / Non imputare a noi le colpe dei nostri antenati: presto ci venga incontro la tua misericordia, perché siamo così poveri! / Aiutaci, o Dio, nostra salvezza, per la gloria del tuo nome; liberaci e perdona i nostri peccati a motivo del tuo nome. / Giunga fino a te il gemito dei prigionieri; con la grandezza del tuo braccio salva i condannati a morte. / E noi, tuo popolo e gregge del tuo pascolo, ti renderemo grazie per sempre; di generazione in generazione narreremo la tua lode.
</p>

<p>
<u>ACCLAMATIO</u> / Lode e onore a te, Signore Gesù / Le tue parole, Signore, sono spirito e vita; tu hai parole di vita eterna. (Gv 6,63.68) / Lode e onore a te, Signore Gesù.
</p>

<p>
<u>VANGELO</u> / <b>Perdonate e sarete perdonati</b> / Dal Vangelo secondo Luca (Lc 6,36-38) / In quel tempo, Gesù disse ai suoi discepoli: «Siate misericordiosi, come il Padre vostro è misericordioso. Non giudicate e non sarete giudicati; non condannate e non sarete condannati; perdonate e sarete perdonati. Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurato a voi in cambio». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore che nella santa Quaresima chiama a conversione il suo popolo, perchè riconosca e confessi le colpe, ora guarda a noi con particolare sollecitudine ascoltando la nostra supplica: <b>Perdona, Signore, le nostre colpe.</b> / Per la Chiesa che parla alle coscienze degli uomini, perchè il suo messaggio sia accolto con favore e contribuisca al discernimento della verità. Preghiamo: / Per l'uomo che è tentato di costruirsi una morale personale, perchè con umiltà si metta in ascolto e in dialogo con Dio e con gli altri. Preghiamo: / Per quanti, specialmente fra i giovani, hanno perso il senso del peccato, perchè riconoscano l'opportunità di lasciarsi nuovamente evangelizzare. Preghiamo: / Per i bambini della prima confessione, perchè nell'incontro sacramentale con il sacerdote sperimentino la gioia dell'incontro con Dio Padre. Preghiamo: / Per noi che abbiamo iniziato questa eucaristia confessando i nostri peccati, perchè, liberati da ogni male, perseveriamo nella grazia divina sicuri da ogni turbamento. Preghiamo: / Per i fedeli che ritornano al sacramento della riconciliazione dopo molti anni. / Per il sacerdote che accoglie, ascolta, riconcilia, esorta il peccatore convertito. / O Dio, che non misuri il tuo perdono secondo le nostre categorie, aiutaci a non giudicare e condannare, ma a praticare la misericordia e il perdono. Per Cristo nostro Signore. Amen.
</p>

<p>
<u>OFFERTORIO</u> / O Signore, che ci doni la grazia di servirti nei santi misteri, accogli nella tua bontà le nostre preghiere e liberaci dalle seduzioni del peccato. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / «Siate misericordiosi, com'è misericordioso il Padre vostro», dice il Signore. (Lc 6,36)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Ci purifichi da ogni colpa, o Signore, questa comunione al tuo sacramento e ci renda partecipi della gioia eterna. Per Cristo nostro Signore. / Orazione sul popolo ad libitum / Conferma, o Signore, i cuori dei tuoi fedeli e sostienili con il vigore della tua grazia perché siano perseveranti nella preghiera e sinceri nella carità fraterna. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Giuliana di Norwich (tra 1342-1430 cc) reclusa inglese / Rivelazioni dell'amore divino, cap. 48 / “Siate misericordiosi, come è misericordioso il Padre vostro” / Ai miei occhi la misericordia di Dio è l'amore che opera con dolcezza e pienezza di grazia, con compassione sovrabbondante. E' all'opera per assisterci; è all'opera perché tutto sia per il nostro bene. Permette per amore che ci sbagliamo, in certa misura. Ogni volta che sbagliamo, cadiamo; ogni volta che cadiamo, moriamo... Tuttavia, lo sguardo dolce della pietà e dell'amore non ci abbandona mai; l'opera della misericordia non si ferma. Ho visto cos'è proprio della misericordia ed ho visto cos'è proprio della grazia: sono due aspetti dell'opera di un solo amore. La misericordia è un attributo di compassione, che proviene dalla tenerezza materna; la grazia è un attributo di gloria, che proviene dalla potenza regale del Signore, nello stesso amore. La misericordia opera per assistere, sostenere, vivificare e guarire: in tutto è tenerezza d'amore. La grazia opera per elevare e ricompensare, infinitamente al di là di quanto meritano il nostro desiderio e il nostro impegno; sparge e manifesta la generosità che Dio, nostro Signore sovrano, ci prodiga nella sua meravigliosa cortesia. Tutto viene dall'abbondanza del suo amore. Poiché la grazia trasforma la nostra terribile debolezza in consolazione abbondante e senza fine, la grazia trasforma la nostra vergognosa caduta in elevazione sublime e gloriosa, la grazia trasforma la nostra triste morte in vita santa e beata. L'ho visto in verità: ogni volta che la nostra cattiveria ci porta quaggiù dolore, vergogna e afflizione, in cielo al contrario la grazia ci porta conforto, gloria e felicità. E con una tale abbondanza che, quando arriveremo lassù per ricevere la ricompensa che la grazia ci ha preparato, ringrazieremo e benediremo nostro Signore, rallegrandoci senza fine di aver sofferto tali avversità. E l'amore benedetto sarà di tale natura che conosceremo in Dio cose che non avremmo mai potuto conoscere senza essere passati per quelle prove.
</p>

<p>
<u>EVANGELIZO-21</u> / Venerabile Madeleine Delbrêl (1904-1964) missionaria laica delle periferie urbane / Gioie venute dalla Montagna / "Siate misericordiosi, come è misericordioso il Padre vostro" (Lc 6,36) / Essere misericordiosi sembra non essere un lavoro di tutto riposo. E' già abbastanza soffrire per le proprie miserie senza dover ancora soffrire di quelle di chi incontriamo. Il cuore rifiuterebbe se avesse altri mezzi per ottenere misericordia. Non ci lamentiamo quindi troppo se spesso abbiamo gli occhi pieni di lacrime incontrando sulla strada tanti dolori. E' per essi che sappiamo cosa è la tenerezza di Dio... Come occorrono crogiuoli solidi per il metallo fuso, lavorato dal fuoco, Dio ha bisogno di cuori solidi dove possano coabitare bene le nostre miserie in cerca di guarigione e l'eterna misericordia che vuol redimere. E se il nostro cuore è spesso disgustato di toccare da vicino questa miseria di cui non sa mai se è fatto lui stesso o altri, per nulla al mondo vorrebbe cambiare di posto, poiché trova gioia a star vicino a quel fuoco indefesso che rivela l'infinita predilezione di Dio. E abbiamo preso così bene l'abitudine di questa presenza di fuoco, che andiamo a cercare spontaneamente tutto ciò che gli permette di bruciare, tutto quanto è piccolo e debole, tutto quanto geme e patisce, tutto quanto pecca e "striscia" e cade, tutto quanto ha bisogno di essere guarito. E doniamo a questo fuoco che brucia in noi tutta questa gente coi dolori che ci riversano, perché egli la tocchi e la guarisca.
</p>

<p>
<u>DiBruno1</u> / <br>
Non giudicate e non sarete giudicati / (Dn 9,4-10; Sal 78; Lc 6,36-38) / Il giudizio è atto proprio del giudice, chiamato a determinare o stabilire il grado di colpevolezza o l’innocenza per un atto compiuto da un uomo, con relativa sentenza di condanna o di assoluzione. Nell’Antica Alleanza questo atto da Dio era stato assegnato a degli uomini particolari, chiamati giudici. Perché il giudice fosse imparziale nel suo giudizio doveva astenersi dal riceve doni e favori dagli uomini. Il dono acceca gli occhi e il corso della giustizia potrebbe risultare distorto. Potrebbe essere di assoluzione anziché di condanna o di condanna invece che di assoluzione. / Non ledere il diritto del tuo povero nel suo processo. Ti terrai lontano da parola menzognera. Non far morire l’innocente e il giusto, perché io non assolvo il colpevole. Non accetterai doni, perché il dono acceca chi ha gli occhi aperti e perverte anche le parole dei giusti (Es 23,6-8). Non commetterete ingiustizia in giudizio; non tratterai con parzialità il povero né userai preferenze verso il potente: giudicherai il tuo prossimo con giustizia. Non andrai in giro a spargere calunnie fra il tuo popolo né coopererai alla morte del tuo prossimo. Io sono il Signore (Lev 19,15-16). Giòsafat rimase a Gerusalemme; poi si recò di nuovo fra il suo popolo, da Bersabea alle montagne di Èfraim, riportandolo al Signore, Dio dei loro padri. Egli stabilì giudici nel territorio, in tutte le fortezze di Giuda, città per città. Ai giudici egli raccomandò: «Guardate a quello che fate, perché non giudicate per gli uomini, ma per il Signore, il quale sarà con voi quando pronuncerete la sentenza. Ora il terrore del Signore sia con voi; nell’agire badate che nel Signore, nostro Dio, non c’è nessuna iniquità: egli non ha preferenze personali né accetta doni». Anche a Gerusalemme Giòsafat costituì alcuni leviti, sacerdoti e capifamiglia d’Israele, per il giudizio del Signore e le liti degli abitanti di Gerusalemme. Egli comandò loro: «Voi agirete nel timore del Signore, con fedeltà e con cuore integro. Su ogni causa che vi verrà presentata da parte dei vostri fratelli che abitano nelle loro città – si tratti di omicidio o di una questione che riguarda una legge o un comandamento o statuti o decreti – istruiteli, in modo che non si mettano in condizione di colpa davanti al Signore e il suo sdegno non si riversi su di voi e sui vostri fratelli. Agite così e non diventerete colpevoli (2Cro 19,4-10). / Nella Nuova Alleanza San Paolo dice ai cristiani che per essi è una vergogna appellarsi al giudizio dei pagani. Affida il giudizio a persone sagge della comunità. / Quando uno di voi è in lite con un altro, osa forse appellarsi al giudizio degli ingiusti anziché dei santi? Non sapete che i santi giudicheranno il mondo? E se siete voi a giudicare il mondo, siete forse indegni di giudizi di minore importanza? Non sapete che giudicheremo gli angeli? Quanto più le cose di questa vita! Se dunque siete in lite per cose di questo mondo, voi prendete a giudici gente che non ha autorità nella Chiesa? Lo dico per vostra vergogna! Sicché non vi sarebbe nessuna persona saggia tra voi, che possa fare da arbitro tra fratello e fratello? Anzi, un fratello viene chiamato in giudizio dal fratello, e per di più davanti a non credenti! È già per voi una sconfitta avere liti tra voi! Perché non subire piuttosto ingiustizie? Perché non lasciarvi piuttosto privare di ciò che vi appartiene? Siete voi invece che commettete ingiustizie e rubate, e questo con i fratelli! Non sapete che gli ingiusti non erediteranno il regno di Dio? Non illudetevi: né immorali, né idolatri, né adùlteri, né depravati, né sodomiti, né ladri, né avari, né ubriaconi, né calunniatori, né rapinatori erediteranno il regno di Dio. E tali eravate alcuni di voi! Ma siete stati lavati, siete stati santificati, siete stati giustificati nel nome del Signore Gesù Cristo e nello Spirito del nostro Dio (1Cor 6,1-11). / Gesù chiede ai suoi discepoli di rinunciare ad ogni cosa e anche alla vita per non resistere al malvagio. Chiede il perdono per ogni offesa subita. Chiede di dare sempre senza né paura né timore. Il Padre sarà generoso con loro oltre ogni misura. / Siate misericordiosi, come il Padre vostro è misericordioso. Non giudicate e non sarete giudicati; non condannate e non sarete condannati; perdonate e sarete perdonati. Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurato a voi in cambio». / Altra cosa è invece il discernimento sulla verità e falsità, sul bene e sul male, su ciò che è volontà di Dio e ciò che invece è pensiero del mondo. Il discernimento non solo è obbligatorio. Esso va fatto sul fondamento della Parola di Dio e nella luce dello Spirito. / Madre di Dio, Angeli, Santi liberateci da ogni confusione tra giudizio e discernimento. 
</p>

<p>
<u>DIBRUNO-21</u> / Come il Padre vostro è misericordioso (Lc 6,36-38) / La Scrittura Antica rivela che tutto è opera della grande misericordia del Signore che mai viene meno: “Rendete grazie al Signore perché è buono, perché il suo amore è per sempre. Rendete grazie al Dio degli dèi, perché il suo amore è per sempre. Rendete grazie al Signore dei signori, perché il suo amore è per sempre. Lui solo ha compiuto grandi meraviglie, perché il suo amore è per sempre. Ha creato i cieli con sapienza, perché il suo amore è per sempre. Ha disteso la terra sulle acque, perché il suo amore è per sempre. Ha fatto le grandi luci, perché il suo amore è per sempre. Il sole, per governare il giorno, perché il suo amore è per sempre. La luna e le stelle, per governare la notte, perché il suo amore è per sempre. Colpì l’Egitto nei suoi primogeniti, perché il suo amore è per sempre. Da quella terra fece uscire Israele, perché il suo amore è per sempre. Con mano potente e braccio teso, perché il suo amore è per sempre. Divise il Mar Rosso in due parti, perché il suo amore è per sempre. In mezzo fece passare Israele, perché il suo amore è per sempre. Vi travolse il faraone e il suo esercito, perché il suo amore è per sempre. Guidò il suo popolo nel deserto, perché il suo amore è per sempre. Colpì grandi sovrani, perché il suo amore è per sempre. Uccise sovrani potenti, perché il suo amore è per sempre. Sicon, re degli Amorrei, perché il suo amore è per sempre. Og, re di Basan, perché il suo amore è per sempre. Diede in eredità la loro terra, perché il suo amore è per sempre. In eredità a Israele suo servo, perché il suo amore è per sempre. Nella nostra umiliazione si è ricordato di noi, perché il suo amore è per sempre. Ci ha liberati dai nostri avversari, perché il suo amore è per sempre. Egli dà il cibo a ogni vivente, perché il suo amore è per sempre. Rendete grazie al Dio del cielo, perché il suo amore è per sempre (Sal 136 (135) 1-26). Il Salmista tutto annunzia – dalla creazione del cielo e della terra fino agli ultimi eventi vissuti dal popolo del Signore – come purissima opera della misericordia o dell’amore del Signore. All’Antica Alleanza subentra la Nuova. Quanto avviene nella Nuova Alleanza, cioè in Cristo e nel suo corpo che è la Chiesa, è tutto opera della misericordia del Padre. Tutto è dal suo amore e per il suo amore. Ecco come l’Apostolo Paolo annunzia questo grande mistero: “Giustificati dunque per fede, noi siamo in pace con Dio per mezzo del Signore nostro Gesù Cristo. Per mezzo di lui abbiamo anche, mediante la fede, l’accesso a questa grazia nella quale ci troviamo e ci vantiamo, saldi nella speranza della gloria di Dio. E non solo: ci vantiamo anche nelle tribolazioni, sapendo che la tribolazione produce pazienza, la pazienza una virtù provata e la virtù provata la speranza. La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato” (Rm 5,1-5). Questa è la verità del nostro Dio. Non altre. / In quel tempo, Gesù disse ai suoi discepoli: «Siate misericordiosi, come il Padre vostro è misericordioso. Non giudicate e non sarete giudicati; non condannate e non sarete condannati; perdonate e sarete perdonati. Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurato a voi in cambio». / Gesù chiede ai suoi discepoli di essere misericordiosi come il Padre che è nei cieli. Significa che il cristiano deve fare tutto con amore e per amore. Come quello del Padre è amore universale che mai viene meno, così anche l’amore del cristiano deve essere universale e mai venire meno. Come il Padre ha tanto amato il mondo da dare il suo Figlio Unigenito, così il cristiano deve amare il mondo da lasciarsi dare dal Padre per la salvezza e redenzione di ogni uomo. Questo potrà avvenire se il cristiano ogni giorno si lascia colmare di Spirito Santo e da Lui muovere perché il suo amore sia sempre più perfetto e senza misura come senza misura è l’amore del Padre per lui. Il cristiano non fa opere di bene. Fa di se stesso un’opera di misericordia e di amore per il mondo, per ogni uomo. È la vocazione del cristiano. Lui deve manifestare quanto è grande la misericordia del Padre celeste. La deve manifestare in ogni luogo, presso ogni uomo. / Madre della Redenzione, Angeli, Santi, fateci misericordia del Padre per il mondo. 
</p>

<p>
<u>SILVESTRINI-21</u> / Siate misericordiosi! La Quaresima, come insegna il vangelo di oggi, è un forte richiamo a disporre il nostro cuore in modo nuovo. Esercitare la misericordia, non giudicare, non condannare e dare senza misura, sono i contrassegni del cristiano autentico, ciò che lo deve distinguere dagli altri. La prima lettura ci parla del pentimento. Il libro di Daniele ci presenta il cambiamento di Israele dopo una grande sconfitta: quando il popolo è vinto dai nemici, il tempio e la città distrutti, allora ci si rende conto della sua colpa e si prega il Signore confessando i propri peccati. Il profeta sottolinea il sincero pentimento del popolo e nello stesso tempo la fiducia nel Signore: "A noi conviene la vergogna sul volto, a te la giustizia, la misericordia, il perdono... Noi siamo stati ribelli, non abbiamo ascoltato la tua parola, abbiamo peccato". Noi cristiani, solo nell'atteggiamento di grande umiltà, possiamo ricevere tutte le grazie del Signore e capire l'immensità del suo amore per noi. Pensiamo a sant'Agostino, un santo pieno di amore per il Signore, perché aveva coscienza che molti grandi peccati gli erano stati perdonati. Lodava e ringraziava il Signore con cuore umile e sincero per il perdono ricevuto e per essere stato preservato da altri peccati. Anche in san Paolo troviamo la confessione e riconoscenza dell'amore e della misericordia del Padre: "Dio ha dimostrato il suo amore per noi perché, mentre eravamo peccatori, ha dato il suo Figlio per noi". I nostri confessori ci insegnano che la grazia di essere perdonati è sorgente di generosità e di amore, di umiltà e di tante grazie per noi e per gli altri. La vera generosità nostra viene dall'umiltà. Un cristiano che è stato perdonato da Dio, quando dà qualcosa agli altri, lo fa senza orgoglio o mormorazione, senza spirito di superbia o di arroganza. Si sente invece solo un servo inutile o strumento della misericordia di Dio. Beata Madre Teresa di Calcutta diceva: "La mia vita è carità e perdono per i poveri". "Date e vi sarà dato...". Cristo ci ha dato ciò che è prezioso e sacro, ci ha offerto il suo corpo e suo sangue per la remissione dei nostri peccati. Questo gesto diventa per noi un nuovo comandamento: "Fate questo in memoria di me".
</p>

<p>
<u>LOYOLA1</u> / <br>
Più di una scommessa, oltre ciò che sarebbe “giusto da fare o da dire”, su un livello completamente diverso da quello della buona educazione o dell’opportunità. Il Signore ci dice qual è il suo orizzonte di riferimento: l’ostinata, fedele misericordia del padre nostro che è nei cieli. Le tavole di pietra di ogni legge del taglione, di ogni ricerca di simmetrie e di reciprocità sono messe in discussione. Non si tratta di rimestare puntigliosamente il passato, ritrovandosi a vivere un presente inquinato; le parole di Gesù svelano la speranza di un futuro che può illuminare ogni presente in forme inattese, nuove. Gusto il sapore che queste parole portano alla mia vita, alle mie relazioni. Come queste parole interagiscono con le mie paure più profonde. La paura segreta che il mio ventre sia vuoto. Che la mia vita non sia feconda. Apro le mie mani e mi dispongo ad accogliere con semplicità il pane quotidiano, la buona misura, pigiata, scossa e traboccante che il padre misericordioso desidera donarmi anche oggi. Quali sono le misure con cui misuro? Quelle con cui misuro gli altri sono diverse da quelle che uso per misurare me stesso? Cosa si muove nel mio grembo? Paure? Speranze? Una promessa? In che situazioni potrei provare a sollevare il velo della reciprocità, della buona educazione e della legge del taglione e guardare la vita alla luce della misericordia del padre? (Matteo Suffritti SJ)
</p>

<p>
<u>LOYOLA-21</u> / Gesù non ha giudicato nessuno eppure è stato giudicato. Non ha condannato ed è stato condannato. Ha dato tutto se stesso ed è stato messo a morte. Come possiamo credere vera questa parola che ci sta dicendo? Il tutto sta nel riconoscere il significato che diamo alla vita. Se per vita intendiamo vivere come gli animali, preoccupati solamente di soddisfare i bisogni legati alla sopravvivenza, allora Gesù non può che essere liquidato come un perdente. Ha vissuto solo fino a trentatré anni․․․ Non possiamo certo dire che la sua strategia di di vita abbia funzionato․․․ Se invece abbiamo il coraggio di entrare in noi stessi e leggere che cosa è vita così come ce la suggerisce il nostro cuore, forse ci accorgiamo che per noi esseri umani la vita non ha a che fare immediatamente con la sopravvivenza, bensì è qualcosa di qualitativamente diverso. Vivere ha a che fare con l’elevare il nostro essere alla forma dell’amore e abbracciare l’intero universo. Lo facciamo in forme diverse, con la conoscenza, con la creatività, con l’ingegno, con il prendersi cura, con la misericordia․․․ Questo è quello che ha intuito Gesù: ci sta svelando la legge inscritta nel cuore di ciascuno. È possibile vivere in un mondo che giudica, condanna e non perdona esercitando il potere dell’amore. È il potere che ci permette di rimanere padroni della nostra vita anche quando altri tentano di togliercela. È così che Gesù è Signore. Non con la forza, con la violenza, con l’arroganza, ma con l’amore ha vinto il mondo. La scelta viene data a ciascuno, in ogni istante: vuoi vivere come un animale, inconsapevole, reattivo, in balìa dell’imprevedibilità dell’ambiente che abiti o come un essere umano, intelligente, libero e protagonista della vita che vuoi vivere? Non è facile, ma solo chi accetta questa sfida diventa realmente divino, come il Padre. / Quando ti è capitato di vivere come un animale? Quando ti è capitato di vivere da essere umano? Confronta le due modalità e rifletti su cosa il cuore ti suggerisce… (Flavio Emanuele Bottaro SJ)
</p>

<p>
<u>LettureBose</u> / Fino a quando? / Fino a quando le ricchezze che provocano guerre, e per le quali vengono forgiate le armi e si affilano le spade? A causa loro i parenti ignorano i legami di natura, i fratelli si guardano con sguardo omicida; a causa della ricchezza i deserti nutrono gli omicidi, il mare i pirati, le città i delatori. Chi è il padre della menzogna? Chi ha creato i falsari? Chi ha generato lo spergiuro? Non è forse stata la ricchezza? Non è stata la ricerca di essa? Che cosa fate, uomini? Chi ha mutato i vostri beni in un'insidia a vostro danno? "Ci aiutano a vivere". Le ricchezze vi sono forse state date come risorsa per il male? "Sono un riscatto dell'anima". Non sono forse occasione di perdizione? "Ma la ricchezza è necessaria a motivo dei figli". Questo è un pretesto specioso per la vostra avidità; portate a pretesto i figli, ma rassicurate il vostro cuore. Non accusate un innoccnte; ha il suo signore, il suo tutore; ha ricevuto la vita da un altro, da lui attende le risorse per vivere. Non è per le persone sposate che sta scritto nel vangelo: Se vuoi essere perfetto, vendi ciò che possiedi e dallo ai poveri (Mt 19,21)? ... "Non vendo ciò che possiedo e non lo do ai poveri perché mi è necessario per vivere". Ma allora il Signore non è il tuo maestro, il vangelo non è la regola della tua vita, ma tu stesso sei legge a te stesso. Vedi in qual pericolo ti cacci con questi tuoi pensieri, perché se il Signore ci ha ordinato queste cose come necessarie e tu invece le dichiari impossibili, non dici altro se non che sei più sapiente del legislatore. "Ma, dopo che avrò goduto delle ricchezze per tutta la mia vita, alla fine lascerò eredi di tutti i miei beni i poveri e li dichiarerò padroni di essi con lettere e testamenti". Quando ormai non vivrai più tra gli uomini, allora li amerai? Quando ti vedrò morto, allora ti chiamerò benefattore del fratello? Grazie tante per la tua prodigalità; steso nella tomba e dissolto nella terra, sei diventato generoso e magnanimo! (Basilio di Cesarea, Omelia 7. Contro i ricchi 7-8) 
</p>

<p>
<u>LuigiMariaEpicoco</u> / Donare / “Siate misericordiosi, come il Padre vostro è misericordioso”. Potrebbe suonare come presuntuosa la richiesta di essere come il Padre. Chi di noi può avere la pretesa di comportarsi come Dio. Eppure la santità consiste esattamente nel pensare e agire come Dio pensa e agisce. Ma questo senza andare alla ricerca di sensi sensazionali. Il miracolo a cui siamo chiamati è quello di diventare uguali a Dio nella misericordia, nella rinuncia a giudicare, a condannare, nella capacità di perdonare: “Non giudicate e non sarete giudicati; non condannate e non sarete condannati; perdonate e sarete perdonati”. Ma forse la cosa che più ci fa essere come Dio è il capovolgimento di quella che è l’indole predatoria che ognuno di noi si porta dentro. Infatti ci è naturale pensare che è nel verbo “prendere” la radice della felicità. Il Vangelo invece ci insegna il contrario, e cioè che ogni uomo si realizza pienamente nella sua umanità solo quando è disposto a “donare” e non a “prendere”: “Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurato a voi in cambio”. Ma la saggezza di fondo di una simile richiesta si poggia su un assunto universale, valido per ogni uomo: ti sarà fatto esattamente come tu farai al tuo prossimo. Solo quando le conseguenze delle nostre scelte le misuriamo su noi stessi ci accorgiamo di quanto siano buone o cattive. Finché facciamo agli altri delle cose che non conosciamo sulla nostra pelle, allora rischiamo di desiderare per noi misericordia e tenerezza e riservare agli altri giudizio e durezza. In questo modo Gesù, nel Vangelo di oggi, sembra ricordarci che ancora una volta non possiamo separare i tre amori con cui siamo chiamati a vivere la nostra vita: l’amore a Dio, l’amore al prossimo e l’amore a noi stessi. Non puoi desiderare di essere amato da Dio se non ami il tuo prossimo, ma puoi amare il tuo prossimo solo se lo ami come te stesso, e quindi in fondo solo se ti ami davvero puoi amare entrambi.
</p>

<p>
<u>MichaelDavideSemeraro</u> / Convertire... in consapevolezza / Questa nuova tappa del nostro cammino quaresimale si apre all’insegna di una crescita in consapevolezza che ci mette in grado di fare un passo ulteriore nella capacità di decisione. Il profeta Daniele si fa interprete di quello che, in termini moderni, chiameremmo stream of consciousness. Non è raro, ed è altamente importante, che ci troviamo, talora, di fronte alla nostra coscienza con un senso di vergogna di e di smarrimento davanti a ciò che non siamo riusciti a fare e a ciò che, nonostante tutte le nostre buone intenzioni e decisioni sempre rimandate, non siamo riusciti a mettere in atto nella nostra vita. La preghiera diventa terapeutica perché ci permette da una parte di nominare la nostra debolezza e guardare in faccia la nostra fragilità senza paura e con lucidità e, dall’altra, ci aiuta a non rassegnarci a noi stessi. Il profeta Daniele ci offre il vocabolario della presa di coscienza, senza dimenticare di assicurarci la sintassi della fede in Dio e in noi stessi come soggetti che restano sempre capaci di cambiamento e di miglioramento. Se la parola che ci tocca forse di più perché ci rappresenta è questa: «Signore, la vergogna sul volto a noi, ai nostri re, ai nostri principi, ai nostri padri, perché abbiamo peccato contro di te», non va sottovalutata l’ultima parola, che non è su noi stessi e suona come una professione di fede: «al Signore, nostro Dio, la misericordia e il perdono, perché ci siamo ribellati contro di lui» (Dn 9,8). Non è certo un caso che il testo cominci proprio così: «Signore Dio, grande e tremendo, che sei fedele all’alleanza e benevolo verso coloro che ti amano e osservano i tuoi comandamenti» (9,4). La parola del Signore Gesù sembra indicarci la strada per uscire da questo impasse di «vergogna» (9,7) attraverso un recupero di dinamismo e di creatività. Tutto ciò si fa esortazione a sognare su noi stessi come capaci di andare oltre gli stretti confini – perlopiù asfissianti – di noi stessi: «Siate misericordiosi, come il padre vostro è misericordioso» (Lc 6,36) Questa parola del Signore è una parola medica che dà sollievo alla nostra più antica e profonda ferita. Quella di esserci convinti, attraverso l’esperienza delle nostre fragilità, di non essere in grado di assomigliare a Dio, la cui immagine pure sentiamo essere il segreto e l’essenza più profonda della nostra identità. Pertanto il Signore ci sprona a credere che siamo capaci di essere come Dio, e non nella logica della tentazione diabolica, che ci fa immaginare chissà quali privilegi e chissà quali potenze, ma nella logica di un amore capace di dono unilaterale e assoluto: «Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurata a voi in cambio» (Lc 6,38). L’invito all’amore fa tutt’uno con l’invito a perdonare senza misura e senza calcolo, non come “operazione virtuosa”, ma come recupero delle proprie “possibilità divine”. Il nostro cammino quaresimale continua all’insegna di una profonda consapevolezza dei nostri limiti, intimamente e radicalmente connessa all’invincibile coscienza del mistero divino che ci abita così profondamente da essere il trampolino sempre possibile della speranza non solo per noi stessi, ma per tutti: «Non giudicate e non sarete giudicati; non condannate e non sarete condannati; perdonate e sarete perdonati» (Lc 6,37). Se noi svuotiamo davanti a Dio il sacco del nostro cuore, l’Altissimo lo riempirà di un amore debordante, un amore che colmerà il nostro vuoto e ci permetterà di farci canali di benevolenza e di perdono.
</p>

<p>
<u>RobertoPasolini</u> / Sul volto / Il profeta prova a elaborare con gli occhi della fede la situazione di esilio in Babilonia in cui si trova Israele, offrendo un’interpretazione della lontananza dalla terra a partire dalla realtà dell’alleanza a cui il Dio «benevolo» rimane sempre «fedele» (Dn 9,4). La diagnosi è molto lucida e potremmo paragonarla a un inarrestabile flusso di coscienza, con il quale il popolo è sollecitato a identificarsi per poter esplicitare il rammarico e la vergogna di trovarsi in una condizione assai diversa da quella che si poteva auspicare, nonostante i buoni propositi e il tentativo di onorare i termini dell’alleanza con Dio: «Signore Dio, grande e tremendo […] abbiamo peccato e abbiamo operato da malvagi e da empi, siamo stati ribelli, ci siamo allontanati dai tuoi comandamenti e dalle tue leggi!» (Dn 9,4-5). Attraverso queste parole, il profeta porge anche a noi, chiamati a percorrere la grazia del deserto quaresimale, il vocabolario di una consapevolezza lucida ma, al contempo, segnata da quella speranza che viene dalla fiducia nella possibilità di un recupero e di una trasformazione delle cose, alla luce della presenza di Dio dentro la storia: «Non abbiamo obbedito ai tuoi servi, i profeti, i quali nel tuo nome hanno parlato ai nostri re, ai nostri prìncipi, ai nostri padri e a tutto il popolo del paese» (9,6). Collocata dentro questo equilibrio, la confessione della nostra colpa può diventare un’esperienza realmente terapeutica, perché da una parte ci consente di dare un nome preciso alla nostra caparbia volontà di proseguire per le nostre vie senza dare ascolto alla voce di Dio, dall’altra ci esorta a non chiuderci definitivamente in noi stessi, ma a confidare nella possibilità di un cambiamento di rotta. A patto, naturalmente, di essere disposti ad abbandonare ogni maschera per presentarci a Dio con i reali lineamenti del nostro volto: «Signore, la vergogna sul volto a noi, ai nostri re, ai nostri prìncipi, ai nostri padri, perché abbiamo peccato contro di te» (Dn 9,8). Attraverso l’esperienza della vergogna, da cui talvolta ci sentiamo così segnati, il Signore non ci umilia, ma ci conduce a gustare nuovamente il dono della sua grazia e la possibilità di una guarigione profonda del cuore. Nella stessa linea profetica, anche il Signore Gesù fa una diagnosi che intende andare in profondità, segnalando come il problema sia la mancanza di un cuore misericordioso come quello del Padre: «Siate misericordiosi, come il Padre vostro è misericordioso. Non giudicate e non sarete giudicati; non condannate e non sarete condannati; perdonate e sarete perdonati» (Lc 6,36-37). I gesti di misericordia, che ci sembrano così lontani dal nostro sentire e dal nostro volere, sono la più sicura terapia per uscire dal corto circuito della vergogna e dai labirinti della rassegnazione in cui facilmente ci perdiamo. Il Vangelo prescrive una cura rigorosa agli inutili sensi di colpa, quando ci ricorda che «con la misura con la quale misurate, sarà misurato a voi in cambio» (6,38). Se non stiamo attenti, rischiamo di camminare verso Dio proiettando su di lui tutte le nostre paure e le nostre ansie da prestazione, trasformando la paziente forza d’amore scolpita sul suo volto nell’attaccapanni per le nostre peggiori maschere di rettitudine. Il Signore, invece, sempre così restituisce luce al nostro volto: rinunciando a indossare i panni del giudice implacabile e affidandoci, serenamente, la terapia del perdono. Nella misura in cui ci lasciamo afferrare da questo itinerario di compassione sempre percorribile, la vergogna sul volto non può che arrendersi e cedere il posto a una grande speranza del cuore, perché un incremento di vita non solo è (ri)versato sul nostro volto, ma è destinato a diventare fecondità e nutrimento anche per il volto degli altri: «Una misura buona, pigiata, colma e traboccante vi sarà versata nel grembo» (Lc 6,38).
</p>

<p>
<u>HomilyVoice-21</u> / PRIMA LETTURA / Signore, la vergogna sul volto a noi, ai nostri re, ai nostri prìncipi, ai nostri padri, perché abbiamo peccato contro di te; al Signore, nostro Dio, la misericordia e il perdono, perché ci siamo ribellati contro di lui, non abbiamo ascoltato la voce del Signore, nostro Dio, né seguito quelle leggi che egli ci aveva dato per mezzo dei suoi servi, i profeti. Ogni mediatore tra Dio e il suo popolo vive un’altissima missione: deve far risuonare nel popolo del Signore in ogni  momento della sua storia la più pura e attuale Parola del Dio vivente. Il Dio vivente è il Dio di Abramo, il Dio di Isacco, il Dio di Giacobbe. Ciò che il Signore dice, il mediatore dice. Ciò che il Signore non dice, il mediatore mai dovrà dire. Questa è prima missione. Poi essi sono investiti di una seconda missione: devono implorare per il popolo perdono, misericordia, pietà dal loro Dio e Signore, confessando in nome del popolo ogni suo misfatto, peccato, trasgressione. Questa seconda missione è essenziale quanto la prima. Ecco come il Libro della Sapienza parla della potenza di intercessione di Aronne: L’esperienza della morte colpì anche i giusti e nel deserto ci fu il massacro di una moltitudine, ma l’ira non durò a lungo, perché un uomo irreprensibile si affrettò a difenderli, avendo portato le armi del suo ministero, la preghiera e l’incenso espiatorio; si oppose alla collera e mise fine alla sciagura, mostrando di essere il tuo servitore. Egli vinse la collera divina non con la forza del corpo né con la potenza delle armi, ma con la parola placò colui che castigava, ricordando i giuramenti e le alleanze dei padri. Quando ormai i morti erano caduti a mucchi gli uni sugli altri, egli, ergendosi là in mezzo, arrestò l’ira e le tagliò la strada che conduceva verso i viventi. Sulla sua veste lunga fino ai piedi portava tutto il mondo, le glorie dei padri scolpite su quattro file di pietre preziose e la tua maestà sopra il diadema della sua testa. Di fronte a queste insegne lo sterminatore indietreggiò, ebbe paura, perché bastava questa sola prova dell’ira divina (Sap 18,20-25). Con Cristo Gesù, Sacerdote, Re e Profeta, si aggiunge una terza missione, anch’essa essenziale: dare la vita in riscatto non solo in favore del popolo del Signore, ma anche di ogni altro uomo. Il peccato del mondo è espiato perché Cristo Gesù ha offerto al Padre la sua vita in sacrificio, in olocausto. L’Apostolo Paolo così annuncia questo mistero: Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione.  In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio (2Cor 5,18-21). È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo (Col 2,9-15). Gesù è il solo Mediatore, nello Spirito Santo, tra il Padre e l’intera umanità. Le sue parole nessuno mai le potrà alterare, modificare, trasformare, né sulla terra, né nei cieli dei cieli e neanche negli inferi. Esse rimangono vere in eterno. In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). / LEGGIAMO Dn 9,4b-10 / «Signore Dio, grande e tremendo, che sei fedele all’alleanza e benevolo verso coloro che ti amano e osservano i tuoi comandamenti, abbiamo peccato e abbiamo operato da malvagi e da empi, siamo stati ribelli, ci siamo allontanati dai tuoi comandamenti e dalle tue leggi! Non abbiamo obbedito ai tuoi servi, i profeti, i quali nel tuo nome hanno parlato ai nostri re, ai nostri prìncipi, ai nostri padri e a tutto il popolo del paese. A te conviene la giustizia, o Signore, a noi la vergogna sul volto, come avviene ancora oggi per gli uomini di Giuda, per gli abitanti di Gerusalemme e per tutto Israele, vicini e lontani, in tutti i paesi dove tu li hai dispersi per i delitti che hanno commesso contro di te. Signore, la vergogna sul volto a noi, ai nostri re, ai nostri prìncipi, ai nostri padri, perché abbiamo peccato contro di te; al Signore, nostro Dio, la misericordia e il perdono, perché ci siamo ribellati contro di lui, non abbiamo ascoltato la voce del Signore, nostro Dio, né seguito quelle leggi che egli ci aveva dato per mezzo dei suoi servi, i profeti. La triplice missione di Cristo Gesù – regale, profetica, sacerdotale – nel sacramento del Battesimo, divenendo il rigenerato da acqua e da Spirito Santo, vero corpo di Cristo, vero figlio di Dio nel suo Figlio Unigenito, vero tempio dello Spirito Santo, si fa anche sua missione. Il battezzato in Cristo, per Cristo, con Cristo, è Re, Sacerdote, Profeta. Come Profeta deve far risuonare nel mondo la purissima verità di Cisto Gesù, annunciando nello Spirito Santo, la Parola del Vangelo, senza nulla aggiungere e nulla togliere. Come Re, deve avere il governo di tutta la sua vita, liberandola da ogni vizio, trasgressione della Parola, disobbedienza alla volontà di Dio sia nei piccoli precetti che nei grandi, facendo somma attenzione anche i piccoli, altrimenti potrà cadere facilmente anche nei grandi. Come Sacerdote, non solo dovrà offrire il suo corpo in sacrificio gradito al Signore in espiazione dei peccati del mondo, ma anche dovrà presentare al Signore ogni esigenza sia spirituale che materiale di tutta l’umanità. Dovrà nel nome dell’umanità chiedere perdono al Signore per ogni peccato da essa commessa. Ma anche al posto dell’umanità offrire al Signore, in Cristo, con Cristo, per Cristo la sua vita, per ottenere il perdono, la redenzione, la salvezza. È grande il ministero del cristiano. Non è però un ministero esteriore alla sua vita, come fosse un incarico a Lui affidato. Il ministero è la sua stessa vita. È il suo corpo, il suo spirito, la sua anima. È il suo respiro. Finché se ne farà una cosa esteriore, un incarico, siamo senza alcuna conoscenza di ciò che siamo divenuti nascendo da acqua e da Spirito Santo. Oggi molti discepoli di Gesù sono molto distanti dalla verità della nuova natura. Lo attesta il fatto che non predicano più il Vangelo, non invitano alla conversione, sono divenuti nemici dichiarati del battesimo. Ma se il cristiano non vive più secondo la nuova natura il suo essere divenuto Re, Profeta e Sacerdote, non solo è il corpo di Cristo a retrocedere dalla sua verità, si impedisce ad ogni altro uomo che giunga alla verità e quindi alla salvezza. Così facendo si condanna l’umanità a rimanere nelle sue tenebre, in nome di un’antropologia nella quale è vietato inserire anche una sola scintilla di luce e di verità soprannaturale. Neanche più di Cristo Gesù si deve parlare in questa antropologia. Ma un cristiano che non vive secondo la sua nuova natura, attesta che ha perso la nuova natura, l’ha fatta morire, divenendo tralcio secco della vite vera che è Cristo Gesù. Divenendo tralcio secco il cristiano non è più né profeta, né sacerdote, né re. Non solo arreca un danno a se stesso, molto di più arreca un danno all’intera umanità. Per lui ogni uomo rimane nelle tenebre, mai gusterà la nuova nascita da acqua e da Spirito Santo e mai sarà risollevato dal suo peccato. Consumerà i suoi giorni nella grande idolatria e immoralità. È grande la missione cristiana. Il cristiano è come l’albero della vita nel giardino piantato da Dio in Eden. Se il cristiano vive secondo la sua nuova nascita, per lui il mondo si nutre dell’albero della vita e vive. Se lui non produce, il mondo attinge dall’albero della morte e muore. Ma chi ha questa coscienza di essere albero della vita piantato nel mondo? Questa coscienza dobbiamo dare ad ogni discepolo di Gesù. Gliela potrà dare chi è formato e vive con questa coscienza sempre sotto mozione dello Spirito Santo e confortato della sua presenza nella sua vita. / LETTURA DEL  <u>VANGELO</u> / Siate misericordiosi, come il Padre vostro è misericordioso. È cosa giusta chiedersi: come è misericordioso il Padre nostro celeste? Ecco quattro risposte. Una l’attingiamo dall’Antico Testamento e tre dal Nuovo. In verità tutta la Scrittura altro non è se non la manifestazione della misericordia del Signore. LA PRIMA RISPOSTA È DAL LIBRO DELLA SAPIENZA: Anche senza queste potevano cadere con un soffio, perseguitati dalla giustizia e dispersi dal tuo soffio potente, ma tu hai disposto ogni cosa con misura, calcolo e peso. Prevalere con la forza ti è sempre possibile; chi si opporrà alla potenza del tuo braccio? Tutto il mondo, infatti, davanti a te è come polvere sulla bilancia, come una stilla di rugiada mattutina caduta sulla terra. Hai compassione di tutti, perché tutto puoi, chiudi gli occhi sui peccati degli uomini, aspettando il loro pentimento. Tu infatti ami tutte le cose che esistono e non provi disgusto per nessuna delle cose che hai creato; se avessi odiato qualcosa, non l’avresti neppure formata. Come potrebbe sussistere una cosa, se tu non l’avessi voluta? Potrebbe conservarsi ciò che da te non fu chiamato all’esistenza? Tu sei indulgente con tutte le cose, perché sono tue,  Signore, amante della vita. Poiché il tuo spirito incorruttibile è in tutte le cose. Per questo tu correggi a poco a poco quelli che sbagliano e li ammonisci ricordando loro in che cosa hanno peccato, perché, messa da parte ogni malizia, credano in te, Signore (Sap 11,20-12,2).  LA SECONDA LA PRENDIAMO DAL VANGELO SECONDO GIOVANNI: E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio» (Gv 3,14-21). LA TERZA VIENE A NOI DALLA LETTERA AI ROMANI: Giustificati dunque per fede, noi siamo in pace con Dio per mezzo del Signore nostro Gesù Cristo. Per mezzo di lui abbiamo anche, mediante la fede, l’accesso a questa grazia nella quale ci troviamo e ci vantiamo, saldi nella speranza della gloria di Dio. E non solo: ci vantiamo anche nelle tribolazioni, sapendo che la tribolazione produce pazienza, la pazienza una virtù provata e la virtù provata la speranza. La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato. Infatti, quando eravamo ancora deboli, nel tempo stabilito Cristo morì per gli empi. Ora, a stento qualcuno è disposto a morire per un giusto; forse qualcuno oserebbe morire per una persona buona. Ma Dio dimostra il suo amore verso di noi nel fatto che, mentre eravamo ancora peccatori, Cristo è morto per noi. A maggior ragione ora, giustificati nel suo sangue, saremo salvati dall’ira per mezzo di lui. Se infatti, quand’eravamo nemici, siamo stati riconciliati con Dio per mezzo della morte del Figlio suo, molto più, ora che siamo riconciliati, saremo salvati mediante la sua vita. Non solo, ma ci gloriamo pure in Dio, per mezzo del Signore nostro Gesù Cristo, grazie al quale ora abbiamo ricevuto la riconciliazione (Rm 5,1-11). LA QUARTA È CONTENUTA NELLA LETTERA AGLI EFESINI: Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto,  avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria (Ef 1,3-14). La misericordia del Padre consiste nel dono che Lui ha fatto a noi del suo Figlio Amato, del suo Figlio Amato morto per i nostri peccati e risorto per la nostra giustificazione, perché ogni uomo in Lui, per Lui, con Lui, ritornasse non nella sua verità di creazione, ma in una verità ancora più mirabile. Se la misericordia del Padre è il Dono del Figlio suo, chi vuole essere misericordioso, prima deve divenire un solo corpo con Cristo Gesù, una sola vita e poi lasciarsi fare dono dal Padre perché ogni altro uomo conosca Cristo, accolga Cristo, diventi anche lui un solo corpo con Cristo, così la misericordia del Padre si moltiplica e raggiunge ogni altro uomo che viene sulla nostra terra. Oggi il cristiano si sta trasformando in persona senza più la vera misericordia. Sa che l’uomo è nelle tenebre, nel peccato, nella morte, nella dissoluzione del suo essere non solo spirituale, ma anche fisico e per tradimento e rinnegamento della purissima verità di Dio ha deciso che Cristo Gesù non debba essere più annunciato agli uomini. Non solo. Ha dichiarato le tenebre luce, la morte vita, la dissoluzione fisica e spirituale verità dell’uomo. Ad ogni peccato dona diritto di entrare nel cuore, lasciando che il cuore si frantumi ulteriormente, senza più riparo. È questo tradimento e rinnegamento che ci rende incapaci di ogni vera misericordia. Ma se siamo incapaci di vivere la vera misericordia, a che serve vivere la falsa misericordia? A che serve dare all’uomo un pezzo di pane perché possa camminare spedito verso la sua perdizione eterna? Come cristiani non possiamo non interrogarci su questo tradimento e rinnegamento della purezza del Vangelo, nel quale diciamo di credere. Se il cristiano è chiamato ad essere misericordioso come è misericordioso il Padre nostro che è nei cieli, non solo noi dobbiamo dare Cristo Gesù ad ogni uomo per la sua salvezza eterna, in Cristo, con Cristo, per Cristo, ogni cristiano deve offrirsi al Padre perché possa manifestare ad ogni altro uomo, oggi e sempre, la grandezza della sua misericordia. / LEGGIAMO IL TESTO DI Lc 6,36-38 / Siate misericordiosi, come il Padre vostro è misericordioso. Non giudicate e non sarete giudicati; non condannate e non sarete condannati; perdonate e sarete perdonati. Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurato a voi in cambio». Il Padre non ha mandato il Figlio né per giudicare e né per condannare l’uomo.  Lo ha mandato perché tutti si salvino per mezzo di Lui, ma anche in Lui e con lui. Neanche il cristiano è stato mandato nel mondo per giudicare e condannare i suoi fratelli. È stato mandato perché attraverso il dono di Cristo e in Cristo del dono di se stesso al Padre, ogni altro uomo possa giungere alla salvezza, alla redenzione, alla vita eterna. Il Padre non ha mandato Cristo Gesù solo per portarci il perdono di Dio, lo ha mandato anche per compiere l’espiazione di tutti i peccati dell’umanità. Il cristiano non solo deve perdonare, in Cristo, anche lui è chiamato a compiere per mezzo dell’offerta del suo corpo l’espiazione dei peccati di ogni altro uomo. La misericordia del cristiano è nel dono di Cristo e nel suo dono. Il cristiano si fa in Cristo anche lui sacrificio per il peccato, per la sua espiazione. Cosa deve dare il cristiano? Deve dare se stesso al Padre in Cristo, per lo Spirito Santo. Ora, se il cristiano deve dare se stesso al Padre, deve dare tutta la sua vita, c’è un solo bene materiale e spirituale che lui non debba dare? Cristo ha dato tutto. Il cristiano dona tutto. Il Padre ha dato tutto. Il cristiano dona tutto. Questa è la sua misericordia. Tutto però deve avvenire donando Cristo ad ogni uomo. Se non dona Cristo ad ogni uomo, è segno che Lui non si dona in Cristo per ogni uomo. Ma se non si dona in Cristo e non dona Cristo per ogni uomo, ogni altro dono è inutile, vano, perché non porta l’uomo nella purezza della sua verità. Gesù non è venuto per vestire quanti sono morti. Gesù è venuto per risuscitare i morti. È venuto per dare la vista ai ciechi. È venuto per far camminare tutti gli storpi fin dalla nascita. L’umanità è spiritualmente nella morte, nella cecità, nella sordità, nell’impossibilità di camminare e di dirigersi verso il vero Dio. A questa umanità dobbiamo dare Cristo e in Cristo dare noi stessi per la sua completa guarigione spirituale. Daremo anche tutto quanto possediamo per la sua vita fisica. Madre di Dio, tu che ti sei data tutta al tuo Dio e Signore, ottienici la grazia perché anche noi possiamo dare tutta la nostra vita a Dio, in Cristo, per lo Spirito Santo. Il nostro Dio ci darà al mondo, in Cristo, per lo Spirito Santo, per la sua redenzione e salvezza nel tempo e nell’eternità. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
