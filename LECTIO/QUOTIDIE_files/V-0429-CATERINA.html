<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> 29 aprile, Santa Caterina da Siena / Caterina fu la mistica del Verbo Incarnato, e soprattutto di Cristo crocifisso; essa fu l’esaltatrice della virtù redentiva del Sangue adorabile del Figliolo di Dio, effuso sul legno della croce con larghezza di amore per la salvezza di tutte le umane generazioni. Questo Sangue del Salvatore, la Santa lo vede fluire continuamente nel Sacrificio della Messa e nei Sacramenti, grazie al ministero dei sacri ministri, a purificazione e abbellimento dell’intero Corpo mistico di Cristo. Caterina perciò potremmo dirla la “mistica del Corpo mistico” di Cristo, cioè della Chiesa. Il messaggio di una fede purissima, di un amore ardente, di una dedizione umile e generosa alla Chiesa cattolica, quale Corpo mistico e Sposa del Redentore divino: questo è il messaggio tipico di santa Caterina.
</p>

<p>
<u>ANTIFONA</u> / Questa è la vergine saggia, una delle vergini prudenti che andò incontro a Cristo con la lampada accesa. Alleluia.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che in santa Caterina [da Siena], ardente del tuo Spirito di amore, hai unito la contemplazione di Cristo crocifisso e il servizio della Chiesa, per sua intercessione concedi al tuo popolo di essere partecipe del mistero di Cristo, per esultare quando si manifesterà nella sua gloria. Egli è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il sangue di Gesù ci purifica da ogni peccato</b> / Dalla prima lettera di san Giovanni apostolo (1Gv 1,5 - 2,2) / Figlioli miei, questo è il messaggio che abbiamo udito da lui e che noi vi annunciamo: Dio è luce e in lui non c'è tenebra alcuna. Se diciamo di essere in comunione con lui e camminiamo nelle tenebre, siamo bugiardi e non mettiamo in pratica la verità. Ma se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato. Se diciamo di essere senza peccato, inganniamo noi stessi e la verità non è in noi. Se confessiamo i nostri peccati, egli è fedele e giusto tanto da perdonarci i peccati e purificarci da ogni iniquità. Se diciamo di non avere peccato, facciamo di lui un bugiardo e la sua parola non è in noi. Figlioli miei, vi scrivo queste cose perché non pecchiate; ma se qualcuno ha peccato, abbiamo un Paràclito presso il Padre: Gesù Cristo, il giusto. È lui la vittima di espiazione per i nostri peccati; non soltanto per i nostri, ma anche per quelli di tutto il mondo. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 102) <b>Benedici il Signore, anima mia</b> / Benedici il Signore, anima mia, quanto è in me benedica il suo santo nome. Benedici il Signore, anima mia, non dimenticare tutti i suoi benefici. R. / Egli perdona tutte le tue colpe, guarisce tutte le tue infermità, salva dalla fossa la tua vita, ti circonda di bontà e misericordia. R. / Misericordioso e pietoso è il Signore, lento all’ira e grande nell’amore. Non è in lite per sempre, non rimane adirato in eterno. R. / Come è tenero un padre verso i figli, così il Signore è tenero verso quelli che lo temono, perché egli sa bene di che siamo plasmati, ricorda che noi siamo polvere. R. / Ma l’amore del Signore è da sempre, per sempre su quelli che lo temono, e la sua giustizia per i figli dei figli, per quelli che custodiscono la sua alleanza. R.
</p>

<p>
<u>ALLELUIA</u> / Alleluia, alleluia / Ti rendo lode, Padre, Signore del cielo e della terra, perché ai piccoli hai rivelato i misteri del Regno. (Mt 11,25) / Alleluia.
</p>

<p>
<u>VANGELO</u> / <b>Hai nascosto queste cose ai sapienti e ai dotti e le hai rivelate ai piccoli</b> / Dal Vangelo secondo Matteo (Mt 11,25-30) / In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, nel giorno in cui celebriamo la festa della santa vergine Caterina presentiamo al Padre, insieme ai desideri di ogni uomo e di ogni donna, le necessità della Chiesa, le aspirazioni dell’Italia e dell’intero continente europeo. Preghiamo insieme e diciamo: <b>Benedici i tuoi figli, Signore.</b> / Per l’amore che santa Caterina, tua serva fedele, ebbe verso la Chiesa e il successore dell’apostolo Pietro, proteggi il papa N. e tutto il popolo cristiano e fa’ che gregge e pastore procedano sicuri nel cammino della salvezza. Noi ti preghiamo. / Per l’intercessione di santa Caterina, patrona d’Italia e d’Europa, benedici la nostra nazione e il nostro continente e fa’ che valorizzino l’eredità delle proprie tradizioni cristiane. Noi ti preghiamo. / Per l’instancabile sollecitudine di santa Caterina verso gli ultimi, apri il nostro cuore ai sofferenti e fa’ che la nostra società sia pacificata e ospitale. Noi ti preghiamo. / Per la sapienza di cui hai colmato santa Caterina, illumina quanti cercano di leggere i segni dei tempi e fa’ che ovunque sia stimata la geniale creatività della donna. Noi ti preghiamo. / Per la fede ardente che santa Caterina ebbe nell’Eucaristia, concedi anche a noi di attingere assiduamente a questa divina fonte e fa’ che ci incamminiamo con coraggio sulla via della santità. Noi ti preghiamo. / O Dio, che in santa Caterina da Siena ci hai dato un mirabile esempio di preghiera perseverante e di generoso servizio ai fratelli, benedici quanti si prodigano a edificare la Chiesa e la società civile. Per Cristo nostro Signore.
</p>

<p>
<u>OFFERTORIO</u> / Accogli, o Signore, questo sacrificio di salvezza che ti offriamo nella festa di santa Caterina, perché, sostenuti dai suoi insegnamenti, con più fervore possiamo rendere grazie a te, Dio vivo e vero. Per Cristo nostro Signore.
</p>

<p>
<u>PREFAZIO</u> / <b>Il segno della vita consacrata a Dio</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Nei tuoi santi, che per il regno dei cieli hanno consacrato la vita a Cristo, noi celebriamo la mirabile opera della tua provvidenza, che richiama l’uomo alla santità dell’origine e gli fa pregustare i doni per lui preparati nel mondo nuovo. E noi, uniti agli angeli e ai santi, con voce unanime cantiamo senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Se camminiamo nella luce, come Dio è nella luce, siamo in comunione gli uni con gli altri, e il sangue di Gesù Cristo, Figlio suo, ci purifica da ogni peccato. Alleluia. (1Gv 1,7)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, questo cibo spirituale, che fu nutrimento e sostegno di santa Caterina nella vita terrena, comunichi a noi la tua vita immortale. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Santa Gertrude di Helfta (1256-1301) monaca bendettina / Esercizi III, SC 127 / Vengo a te / "Venite, venite, venite": / Vengo, vengo, vengo a te, amabilissimo Gesù, te che ho amato, cercato, desiderato. Per la tua dolcezza, la tua compassione e la tua carità, rispondo alla tua chiamata con l'amore di tutto il mio cuore, anima e forze. Non confondermi, ma agisci con me secondo la tua bontà e l'immensa tua misericordia. A me che imploro il tuo aiuto, Signore, a me che desidero essere fortificata dal mistero della tua benedizione, accorda il soccorso della tua protezione e guida. Ci sia in me, Signore, per il dono del tuo Spirito, una prudente modestia, una saggia bontà, una discreta affabilità, una casta libertà. Fervente nella carità, non ami nulla all'infuori di te; la mia vita sia degna di essere lodata; ma io non desideri la lode. Possa glorificarti nella santità del mio corpo e la purezza della mia anima; col mio amore ti ami, col mio amore ti serva. Tu sii la mia gloria, tu la mia gioia, tu le mie delizie, tu la mia consolazione nella pena, tu il mio consiglio nel dubbio. Sii la mia difesa contro l'ingiustizia, la mia pazienza nella prova, la mia abbondanza nella povertà, il mio nutrimento nel digiuno, il mio riposo nella veglia, la mia medicina nella malattia. Possa tu essere tutto mio in ogni cosa, possa amarti sopra ogni cosa.
</p>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / Dialogo della Divina Provvidenza, 167 / «Hai tenuto nascoste queste cose ai sapienti e agli intelligenti e le hai rivelate ai piccoli.» / Tu, Trinità eterna, sei come un mare profondo, in cui più cerco e più trovo; e quanto più trovo, più cresce la sete di cercarti. Tu sei insaziabile; e l'anima, saziandosi nel tuo abisso, non si sazia, perché permane nella fame di te, sempre più te brama, o Trinità eterna, desiderando di vederti con la luce della tua luce. (...) O Trinità eterna, ho gustato e veduto con la luce dell'intelletto nella tua luce il tuo abisso e la bellezza della tua creatura. Per questo, vedendo me in te, ho visto che sono tua immagine per quell'intelligenza che mi vien donata della tua potenza, Padre eterno, e della tua sapienza, che è attributo del tuo Unigenito Figlio. Lo Spirito Santo poi, che procede da te e dal tuo Figlio, mi ha dato la volontà con cui posso amarti. Tu infatti, Trinità eterna, sei creatore e io creatura; e ho compreso – perché tu me ne hai data l'intelligenza, quando mi hai ricreata con il sangue del tuo Figlio – che tu sei innamorato della bellezza della tua creatura.
</p>

<p>
<u>DIBRUNO1</u> / Nessuno conosce il Padre se non il Figlio (Mt 11,25-30) / Mai si sono udite parole simili a quelle dette da Cristo Gesù sulla sua Persona e sulla sua missione. Mai prima della sua venuta. Mai dopo la sua venuta. Se qualcuno le ha proferite, le proferisce o le proferirà, sono solo menzogna, falsità, inganno. Sappiamo che Mosè è stato grande agli occhi del Signore. Ma Dio gli parla e lui ascolta. Oltre non si va: «Ascoltate le mie parole! Se ci sarà un vostro profeta, io, il Signore, in visione a lui mi rivelerò, in sogno parlerò con lui. Non così per il mio servo Mosè: egli è l’uomo di fiducia in tutta la mia casa. Bocca a bocca parlo con lui, in visione e non per enigmi, ed egli contempla l’immagine del Signore. Perché non avete temuto di parlare contro il mio servo, contro Mosè?» (Num 12,6-8). È Dio che si rivela a Mosè. Dio è il Signore, Mosè è il servo. Non vi è altra relazione. Dio di Cristo è il Padre. Cristo di Dio è il Figlio. Paolo è di Cristo Gesù che parla. Lui è uno dei più grandi “conoscitori” del mistero di Cristo, ma solo “conoscitore”, niente di più: “È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo” (Col 2,9-15). Ma Paolo conosce per rivelazione, per visione. Non è Lui la verità di Cristo e neanche del Padre. L’Apostolo Giovanni presenta Cristo. Ma quale Cristo presenta? Presenta il Cristo che a Lui si è mostrato, rivelato: “Mi voltai per vedere la voce che parlava con me, e appena voltato vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro. I capelli del suo capo erano candidi, simili a lana candida come neve. I suoi occhi erano come fiamma di fuoco. I piedi avevano l’aspetto del bronzo splendente, purificato nel crogiuolo. La sua voce era simile al fragore di grandi acque. Teneva nella sua destra sette stelle e dalla bocca usciva una spada affilata, a doppio taglio, e il suo volto era come il sole quando splende in tutta la sua forza. Appena lo vidi, caddi ai suoi piedi come morto. Ma egli, posando su di me la sua destra, disse: Non temere! Io sono il Primo e l’Ultimo, e il Vivente. Ero morto, ma ora vivo per sempre e ho le chiavi della morte e degli inferi” (Ap 1,12-18). Giovanni vede. Cristo Gesù è. Giovanni narra la visione. Cristo Gesù è l’essenza della visione. Differenza non quantitativa, ma qualitativa, essenziale, naturale. Si è di natura e di essenza diversa. / In quel tempo, Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». / Cristo è la Parola, la verità, la vita, la luce del Padre. Si ha il Padre se si ha Cristo. Non si ha Cristo, non si ha il Padre. Ma qual è la via perché Cristo si doni a noi e in Lui ci doni il Padre? L’ascolto della sua Parola e l’obbedienza ad essa. Chi però deve far risuonare la sua Parola e dare Lui, nei sacramenti della grazia, conformando a Lui, sono gli Apostoli. Se essi omettono la predicazione della Parola e il dono di Cristo nei sacramenti, Cristo non è dato, il Padre non è dato. L’uomo rimane nelle sue tenebre. Gli Apostoli devono dare Cristo Gesù per obbedienza ad un comando ricevuto. / Madre di Dio, Angeli, Santi, fate che ad ogni uomo venga dato Cristo secondo verità. 
</p>

<p>
<u>DIBRUNO-21</u> / Tutto è stato dato a me dal Padre mio (Mt 11,25-30) / Non solo tutto è stato dato dal Padre a Cristo Gesù, è volontà del Padre che tutto il mistero della salvezza e redenzione, della giustificazione e santificazione, si compia in Cristo e si viva con Cristo. Tutto il Padre e lo Spirito Santo si donano all’uomo per Cristo, ma anche si donano in Cristo e operano con Cristo. Nulla avviene senza di Cristo. L’allegoria della vite e dei tralci rivela come questo avviene: “Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli” (Gv 15,1-8). Si tratta di un legame di vita, legame di natura. Come il tralcio deve stare legato alla vite, inserito in essa, se vuole vivere, così anche per ogni uomo. Chi vuole la vita deve “succhiarla” da Cristo Gesù, divenendo con Lui un solo corpo, una sola vite vera. Anche l’altro legame rivelato da Paolo non è meno naturale e non meno forte: “È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo” (Col 2,9-15). Questa ricchezza della verità di Cristo oggi sta come scomparendo. Di Gesù Signore molti hanno una immagine vaga, evanescente, senza contenuti. E pensare che tutta la grande Patristica e la grande Teologia aveva come cuore della sua riflessione Cristo Signore. Urge che Cristo torni ad essere il cuore della Scrittura, il cuore della Tradizione, il cuore del Magistero, il cuore della Chiesa, il cuore della Teologia, il cuore della Pastorale, il cuore di ogni discepolo di Gesù. Oggi al posto di Cristo abbiamo posto l’uomo. Ma abbiamo un uomo senza cuore servito da un uomo senza cuore, poiché all’uomo che serve manca il cuore che è Cristo Gesù. Siamo senza il cuore. / In quel tempo, Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». / Il Padre nella sua benevolenza ha disposto che Cristo Signore sia il cuore di tutto l’universo creato. Chi accoglie Cristo, vive perché ha nel suo petto il cuore stabilito dal Padre. Chi non accoglie Cristo, è nella morte perché privo del suo vero cuore. Ha un cuore di pietra e non il cuore di carne voluto e dato dal Padre. Oggi anche la Chiesa è in pericolo di rimanere senza cuore, perché si sta spogliando di Cristo. Cristo Gesù, cuore del mondo e della Chiesa, cuore dell’universo è insostituibile. O si vive con il suo cuore o si è nella morte. Con il cuore di pietra non si vive, mai si potrà vivere. / Madre della Redenzione, Angeli, Santi, fate che ci rivestiamo del cuore di Cristo. 
</p>

<p>
<u>SILVESTRINI-21</u> / La vergine saggia e sapiente. Nel vangelo festivo che la liturgia ci presenta oggi possiamo intravvedere la grande santa senese come la vergine saggia e prudente, che in attesa dell'incontro con lo Sposo divino, ha preso con sé la lampada e si è munita anche di olio. In questa parabola evangelica possiamo scoprire tutte le preclari virtù che hanno adornata la patrona dell'Europa. Lei è la donna sapiente, che ha compreso appieno l'essenza della religiosità autentica: ha dedicato tutta la sua vita ad un incontro personale con Cristo, si è lasciata umilmente illuminare dalla luce radiosa dello Spirito Santo e ha trovato nell'amore al Signore la realizzazione piena della sua vita. Abbondando così di olio, ha tenuto costantemente accesa la sua lampada, anche nel cuore della notte del mondo, e ha saputo irradiare la sua luce a tutto il mondo ecclesiastico e civile del suo tempo. Aveva appreso la vera sapienza e la vera prudenza, non dai libri, ma dal cuore stesso del suo Sposo divino, dalla fonte stessa della verità e della vita. Si è trovata pronta all'incontro con lui e la lampada luminosissima della sua vita, ha riflesso luce ovunque e a tutti. Ha squarciato le tenebre della notte del suo tempo e ancora ai nostri giorni, con i suoi scritti, con i suoi esempi con la sua intercessione irradia luce di sapienza, e ci si mostra come modello sublime di vita e come celeste patrona. Lei ci ricorda che è da stolti restare senza olio, affondare nel buio e mancare all'appuntamento con il Signore. Ci indica ancora la fonte inesauribile della vera sapienza e soprattutto alle donne di ogni epoca, addìta i motivi profondi per affermare e difendere la propria dignità. Indica a tutti di non cedere alla facile tentazione di confidare nelle proprie forze per non cadere nell'illusione di un superficiale perbenismo. Restare al buio e privi di olio, vedersi esclusi dal convito dello sposo per un colpevole ritardo è un grave peccato che guasta la vita di molti. Essere sempre pronti, con le lampade accese è la virtù del viandante sapiente e saggio, è la virtù del cristiano vero. Santa Caterina da Siena, prega per noi!
</p>

<p>
<u>LOYOLA1</u> / Gesù si meraviglia dell’opera del padre: è bella oltre ogni sua aspettativa e lui danza nello spirito. Dio ha velato queste cose ai sapienti e ai dotti e le ha s-velate ai piccoli! C’è un mistero cui chi è sapiente e dotto, chi conosce le cose per dominarle e possederle, non può accedere. C’è un mistero che a chi ha potere, per chi ha potere sugli altri, è nascosto e inavvicinabile, perché a questo mistero si accede solo attraverso la piccolezza di chi si mette in relazione, di chi ha bisogno e chiede, e non ha potere sulla volontà dell’altro, sul modo in cui vorrà rispondere. È la volontà del padre che Gesù celebra in questo inno, lo loda perché ha voluto dargli tutto, persino la libertà di rivelarlo. E davanti a questo padre che facendosi piccolo e indifeso tutto si versa, lui tutto si riversa: “Venite a me”, dice Gesù. / In quali occasioni il bisogno di controllo e potere rischiano di inibire i movimenti del mio cuore? Quando sono piccolo? Che gusto trovo nel contemplare questo versarsi e riversarsi, questo corrispondersi totale e coinvolgente, tra il padre e il figlio? (Elena Benini)
</p>

<p>
<u>LOYOLA-21</u> / Sono parole difficili quelle che oggi ci vengono proposte, difficili e bellissime allo stesso tempo. La chiesa ce le offre nel tempo di Pasqua, questa domenica senza fine in cui festeggiamo la resurrezione dell’amato che nel dono di sé è riconosciuto dall’amata. La scena è nuziale: dieci vergini attendono l’arrivo dello sposo. È buio e per riconoscerlo hanno bisogno della luce di una lampada che ciascuna custodisce gelosamente. Lo sposo, però, tarda a venire e da questo nasce in tutto il suo mistero, il tema dell’attesa densa e trepidante di ciò che sarà. Essa può essere un pregustare carico di bellezza, sensualità e dono reciproco, oppure paura, mancanza di speranza, disperazione. Nei nostri assopimenti e nell’incapacità di rimanere svegli nella Promessa, l’Amato arriva e si alza un grido: “Ecco lo Sposo! Andategli incontro!”. Con sussulti e impazienza prepariamo le lampade per l’incontro che nell’attesa della vita si sono spente. Le vergini sagge che hanno custodito olio nuovo in vasi piccoli possono nuovamente accenderle per andare incontro allo Sposo che viene e riconoscerne la bellezza nei tratti del volto che riescono a illuminare. Le stolte, invece, hanno finito l’olio e ne chiedono alle altre, che rispondono di no – non per cattiveria o ingiustizia, ma per paura che l’amato atteso non venga riconosciuto nel venire. L’attesa è finita, l’amante è Amato e la porta può essere chiusa con il sigillo dell’amore che è più forte della morte, più tenace degli inferi! / Che sentimenti vivono in me nell’esperienza dell’attesa? Come mi sento nei confronti delle vergini sagge che non condividono l’olio con le altre? In che modo, nelle notti, resto fedele nella speranza dell’arrivo del Signore? (Maria Buiatti Luca Baccolini)
</p>

<p>
<u>LettureBose</u> / Perdona loro, perché non sanno quello che fanno / Perdoniamo i nostri fratelli, allontaniamo da noi ogni malvagità e cattiveria, noi che vogliamo percorrere degnamente la via alla quale siamo stati chiamati. Non dire: "Ho perdonato molto a mio fratello ed egli ha di nuovo peccato contro di me", poiché anche tu ti sentirai dare la stessa risposta dal Signore. Non dire:  "Quel tale mi ha causato gravi danni, ha insidiato il mio patrimonio, si è appropriato del mio campo, ha ucciso mio figlio, mi ha procurato gravi disagi, mi ha gettato in carcere e consegnato alla morte: io non posso perdonarlo". No, fratello amato, non dire così, ti prego. Quanto infatti perdonerai a tuo fratello, altrettanto, e ancora di più, perdonerà a te il Signore. Imita anche tu Stefano, il primo tra i martiri. Che cosa disse infatti Stefano mentre veniva lapidato? Signore, non imputare loro questo peccato (At 7 ,60). Imita Giacomo, il fratello del Signore, del quale anche gli scrittori galilei ricordano che pregava per i suoi uccisori, e diceva: Signore, perdona loro, perché non sanno quello che fanno (Lc 23,34). Imita il Signore stesso, che per la tua salvezza accolse la morte e, se tuo fratello vorrà metterti in croce, grida insieme al Signore: "Padre, perdona loro questo peccato". Pensa a quel tale che era debitore al Signore di diecimila talenti (Mt 18,23-35), e quando senti dire "diecimila talenti", pensa al fardello dei tuoi peccati. Quello, dopo che si fu prostrato ai piedi del Signore, dopo che lo ebbe supplicato e si mostrò afflitto, dopo che ebbe ottenuto il condono di tutti i talenti, si ricordò dei torti subiti, non perdonò al suo compagno di servizio e non ottenne il perdono, ma fu gettato nell'eterna geenna. Il solo ricordo del male ricevuto ebbe il potere di condurlo a perdizione ... La memoria dei torti ricevuti è passione che brucia senza sosta nel cuore. E colui che è posseduto da questo male, sia quando si alza, sia quando si corica, quando prega, quando è in cammino, mantiene nel suo cuore questo veleno che agisce continuamente senza venir meno ... Dove cresce la pianta del ricordo dei torti ricevuti, là non c'è nulla che giovi, non digiuno, non preghiera, non lacrime, non confessione, non supplica, non verginità, non elemosina, non altro bene. Tutto infatti è annullato dal ricordo del male che hai ricevuto dal tuo fratello. (Anastasio il Sinaita, Discorso sulla santa eucaristia) 
</p>

<p>
<u>FEGF1</u> / «Chi accoglie colui che io manderò, accoglie me» San [Padre] Pio di Pietrelcina nel ventesimo secolo / Dopo l’amore del nostro Signore, ti raccomando l’amore della Chiesa, sua Sposa. Essa è, in un certo senso, la colomba che cova e fa nascere i piccoli dello Sposo. Rendi grazie sempre a Dio di essere figlia della Chiesa, sull’esempio di tante anime che ci hanno preceduti in questa via beata. Abbi molta compassione per tutti i pastori, i predicatori e le guide spirituali; ce ne sono su tutta la faccia della terra… Prega Dio per loro, affinché, salvando se stessi, siano fecondi e procurino la salvezza alle anime. Pregate per le persone perfide come per quelle ferventi, pregate per il Santo Padre, per tutte le necessità spirituali e temporali della Chiesa; essa infatti è nostra madre. Fate anche una preghiera speciale per tutti coloro che operano alla salvezza delle anime per la gloria del Padre.
</p>

<p>
<u>FEGF2</u> / «Un apostolo non è più grande di chi lo ha mandato»  dalla Costituzione dogmatica sulla Chiesa (Lumen gentium) del Concilio vaticano secondo / Come Cristo ha compiuto la redenzione attraverso la povertà e le persecuzioni, così pure la Chiesa e chiamata a prendere la stessa via per comunicare agli uomini i frutti della salvezza. Gesù Cristo «che era di condizione divina... spogliò se stesso, prendendo la condizione di schiavo» (Fil 2,6-7) e per noi «da ricco che era si fece povero» (2 Cor 8,9): così anche la Chiesa, quantunque per compiere la sua missione abbia bisogno di mezzi umani, non è costituita per cercare la gloria terrena, bensì per diffondere, anche col suo esempio, l'umiltà e l'abnegazione. Come Cristo infatti è stato inviato dal Padre «ad annunciare la buona novella ai poveri, a guarire quei che hanno il cuore contrito» (Lc 4,18), «a cercare e salvare ciò che era perduto» (Lc 19,10), così pure la Chiesa circonda d'affettuosa cura quanti sono afflitti dalla umana debolezza, anzi riconosce nei poveri e nei sofferenti l'immagine del suo fondatore, povero e sofferente, si fa premura di sollevarne la indigenza e in loro cerca di servire il Cristo...  La Chiesa «prosegue il suo pellegrinaggio fra le persecuzioni del mondo e le consolazioni di Dio» (San Agostino), annunziando la passione e la morte del Signore fino a che egli venga (1 Cor 11,26). Dalla virtù del Signore risuscitato trae la forza per vincere con pazienza e amore le afflizioni e le difficoltà, che le vengono sia dal di dentro che dal di fuori, e per svelare in mezzo al mondo, con fedeltà, anche se non perfettamente, il mistero di lui, fino a che alla fine dei tempi esso sarà manifestato nella pienezza della luce.
</p>

<p>
<u>LuigiMariaEpicoco</u> / Ricettivi e gratuiti / Caterina da Siena è stata una donna, in un periodo storico certamente non a favore delle donne, senza istruzione, senza saper leggere e scrivere, eppure è Dottore della Chiesa. Il perché ce lo spiega il vangelo di oggi: “Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza”. Non dobbiamo confondere i piccoli con gli ingenui. La piccolezza del Vangelo non è una forma di romanticismo, ma l’atteggiamento attraverso cui Dio effettivamente può parlarci. I piccoli secondo il Vangelo sono totalmente ricettivi e gratuiti. Non vogliono possedere Dio, ne manovrarlo. Al contrario si abbandonano fiduciosamente a ciò che Egli fa nella loro vita e così il Signore riesce a parlare con loro con una chiarezza che gli altri non riescono mai a raggiungere. In questo senso la rivelazione di Dio in loro ha più il sapore di un’esperienza che di una semplice teologia: “Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero”. Tutto ciò che il Signore può dirci, noi riusciamo a recepirlo solo a patto di salire in braccio a Lui, o di portare il peso della vita insieme con Lui. È dal legame che si crea tra noi e Lui che passa anche la rivelazione più significativa per la vita di ognuno. In alcuni casi, come in quello di Caterina da Siena, il legame è talmente forte che il Signore non solo si rivela alla sua anima, ma attraverso di lei parla a tutta la Chiesa e a tutto il mondo. Questo ci ricorda che la santità a volte non è solo un favore a noi stessi ma anche un favore a tutti gli altri. Caterina ci ha mostrato una santità che ha segnato una stagione nuova per la Chiesa e per i secoli a venire. Eppure agli occhi del mondo era solo una donna, incolta, povera e senza nessun mezzo.
</p>

<p>
<u>RobertoPasolini</u> / Ardenti e uniti / La preghiera di colletta ci introduce bene la figura della donna che oggi ricordiamo come santa e patrona del nostro Paese. «Ardente» dell’amore di «Cristo crocifisso», Caterina da Siena ha saputo unire — senza inutili contrapposizioni — la «contemplazione» e il «servizio», diventando lei stessa esempio di quella profonda unità e di quell’incontenibile ardore così indispensabili perché la storia della Chiesa — con tutte le sue ombre — sia sacramento di luce per il mondo. Nel cuore della santa senese le parole dell’apostolo devono essere diventate un frutto di consapevolezza, maturato nella preghiera e, specialmente, nella contemplazione del prezioso sangue del Redentore, capace di estinguere ogni sete e vincere ogni paura: «Questo è il messaggio che abbiamo udito da lui e che noi vi annunciamo: Dio è luce e in lui non c’è tenebra alcuna» (1Gv 1,5). La fede nel Dio vivo e vero ha sempre bisogno di fondarsi sulla convinzione che le tenebre non siano un principio opposto e alternativo alla luce, ma solo il nome che noi riusciamo dare a tutto ciò che tenta di negare la realtà delle cose e della vita. Perché la fede in noi sia un principio di ardore e non di timidezza, bisogna essere profondamente persuasi che l’unico Dio esistente sia luce e nient’altro. Questa essenzialità di sguardo è necessaria per non restare affascinati da visioni dualistiche della realtà, dove si accetta la gretta semplificazione di due schieramenti opposti, con l’ansia di dover sempre meritare di appartenere a quello dei giusti. La nostra compatibilità con il vangelo e con la croce di Cristo non prevede la necessità di dichiararsi totalmente esenti da ogni ambiguità, ben consapevoli che, anche dopo il battesimo, il cammino umano resta segnato dalla fragilità del peccato. La vita nuova dei redenti consiste «semplicemente» nella capacità di non dover guidare più a fari spenti nel viaggio della vita, ma di poter esporre ogni cosa a quella luce di misericordia che, ormai, risplende serena e può essere, per tutti, via di guarigione: «Se diciamo di essere in comunione con lui e camminiamo nelle tenebre, siamo bugiardi e non mettiamo in pratica la verità. Ma se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato» (1Gv 1,6-7). Non si tratta, dunque, di dover essere esatti e veri al di là delle nostre forze, ma almeno di non far passare per bugiardo quel Dio che con la sua passione redentrice ha rivelato se stesso e pure noi: «Se diciamo di non avere peccato, facciamo di lui un bugiardo e la sua parola non è in noi» (1,10). Del resto, ingannati — e ingannevoli — lo siamo non certo quando siamo esenti dal peccato, ma solo nel momento in cui smettiamo di essere così piccoli — dentro — da non saper riconoscere e confessare i nostri veri limiti: «Se diciamo di essere senza peccato, inganniamo noi stessi e la verità non è in noi. Se confessiamo i nostri peccati, egli è fedele e giusto tanto da perdonarci i peccati e purificarci da ogni iniquità» (1Gv 1,8-9). Santa Caterina ha vissuto pienamente questo mistero di piccolezza, maturando una conoscenza del mistero di Dio ben superiore a quella concessa «ai sapienti e ai dotti» del suo tempo. Questa donna illetterata, appartenente al gregge dei «piccoli» (Mt 11,25) a cui il Padre ama rivelare i suoi segreti, sembra aver imparato tutto ai piedi della croce del Signore Gesù. Soprattutto quell’arte così semplice — eppure mai scontata — di saper alleggerire il giogo della vita, anziché caricarlo di pesi non richiesti e non necessari: «Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,29-30). Dolcezza e leggerezza sono le imprescindibili condizioni esteriori che permettono ai discepoli di Cristo di essere, come Caterina, testimoni di quella verità in cui non c’è timore e di quella carità in cui non c’è esclusione. Luoghi di «ristoro» (11,28) per la Chiesa e per il mondo.
</p>

<p>
<u>MichaelDavideSemeraro</u> / Immersa / La vita di Caterina da Siena, così legata alle alterne e, talora, così inquiete vicende del suo tempo, è immersa – continuamente e quietamente – nella stessa vita di Dio. Sin da giovane, il sogno di Caterina fu quello di farsi una «piccola cella interiore nel suo cuore». Proprio per la sua continua cura dell’interiorità, questa donna assomiglia così tanto a quei «piccoli vasi» (Mt 25,4) di cui sono provviste le vergini sapienti. Si potrebbe dire che Caterina è un piccolo vaso che ha saputo raccogliere, custodire e distribuire l’olio dello Spirito di Cristo. Proprio a partire da questa capacità di interiorità, si spiega e si dispiega tutto l’agire e l’intervenire così risoluto e deciso di Caterina, la quale non teme di rivolgersi al papa con un’autorevolezza magnifica. In un’epoca come la nostra, in cui siamo tentati di cedere o all’eccessivo attivismo oppure a un comodo quietismo, Caterina ci indica la strada maestra dell’immersione contemplativa nel mistero di Dio, che «è luce e in lui non ci sono tenebre» (1Gv 1,5). Da questa serena e vitale immersione nasce ogni azione, che ha come fonte e fine niente altro se non la vera «comunione con lui» (1,6). Solo questa profonda comunione, cercata e coltivata, permette di trovarsi all’interno e non all’esterno della vita stessa di Dio. Il vangelo ci fa sentire con un certo timore il rumore che attraversa i cuori quando «la porta fu chiusa» (Mt 25,10). In quel momento è necessario ed è bello trovarsi dentro e mai fuori, per dedicarsi alla conversazione interiore che crea le condizioni della personale conversione. Solo una conversione profonda può essere la premessa più sicura e promettente di ogni cambiamento e miglioramento esteriore. Quando – ventenne – Caterina ricevette l’anello invisibile che la rendeva sposa di Cristo, pensò che questo dovesse comportare una maggiore separazione, mentre il Signore le fece intendere che voleva stringerla a sé «mediante la carità del prossimo», cioè mediante la mistica della contemplazione come fonte di un dinamico amore sempre più audace. Come spiega Giovanni Paolo II: «L’impulso del maestro divino svelò in lei come un’umanità di accrescimento» (GIOVANNI PAOLO II, Lettera apostolica per il VI° centenario del transito di santa Caterina da Siena, 29 aprile 1980). Possiamo chiedere alla patrona d’Italia e copatrona della nostra vecchia giovane Europa proprio il dono di un accrescimento di umanità attraverso l’amore di Cristo e dei fratelli. Che non ci capiti, proprio per mancanza di umanità, di sentirci dire, dall’interno della casa in festa per la ritrovata intimità con lo Sposo: «In verità vi dico: non vi conosco» (Mt 25,12). E, nel medesimo capitolo del vangelo di Matteo, la conoscenza di Cristo come Signore della nostra vita è legata alla capacità – quasi irriflessa – di riconoscerlo e di servirlo nei «fratelli più piccoli» (25,45). Per questo, un'altra cosa possiamo chiedere per il nostro Paese e per i popoli della nostra Europa: avere occhi e cuore per quei «fratelli più piccoli» che bussano alla porta delle nostre nazioni per condividere la nostra vita e per crescere con noi verso un accrescimento di umanità. Sapremo così accogliere chiunque, portando in mano e nel cuore quel ramoscello di ulivo con cui Caterina sfidò gli odi e le chiusure del suo tempo, non escluse quelle della Chiesa dei suoi giorni. Non ci resta che invocare dal profondo del nostro cuore: Santa Caterina prega per noi!
</p>

<p>
<u>HomilyVoice-21</u> / PRIMA LETTURA Se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato. Dio è Luce eterna. È luce eterna di carità, verità, vita, misericordia, compassione, giustizia, santità, sommo e perfetto bene. Gesù è luce eterna come Verbo eterno che è dalla Luce eterna del Padre per generazione eterna. È anche Luce nella carne. Lui è la luce eterna che si è fatta carne ed è venuto ad abitare in mezzo noi pieno di grazia e di verità. Ecco come nel Vangelo di Giovanni questo mistero viene rivelato. In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. Veniva nel mondo la luce vera, quella che illumina ogni uomo (Gv 1,1-5.9). E il giudizio è questo: la luce è venuta nel mondo, ma gli uomini hanno preferito le tenebre alla luce, perché le loro opere erano malvagie. Chiunque infatti fa il male, odia la luce e non viene alla luce perché non siano svelate le sue opere (Gv 3, 19. 20). Di nuovo Gesù parlò loro: "Io sono la luce del mondo; chi segue me, non camminerà nelle tenebre, ma avrà la luce della vita" (Gv 8, 12). Finché sono nel mondo, sono la luce del mondo" (Gv 9, 5). Gesù rispose: "Non sono forse dodici le ore del giorno? Se uno cammina di giorno, non inciampa, perché vede la luce di questo mondo; ma se invece uno cammina di notte, inciampa, perché gli manca la luce" (Gv 11, 9-10). Gesù allora disse loro: "Ancora per poco tempo la luce è con voi. Camminate mentre avete la luce, perché non vi sorprendano le tenebre; chi cammina nelle tenebre non sa dove va. Mentre avete la luce credete nella luce, per diventare figli della luce". Gesù disse queste cose, poi se ne andò e si nascose da loro (Gv 12,35-36). Come Gesù è Luce eterna dalla Luce eterna per generazione eterna dal Padre, così il cristiano è luce dalla Luce eterna incarnata, per generazione in Lui, operata dallo Spirito Santo nelle acque del battesimo. Facendoci lo Spirito Santo corpo del corpo di Cristo e partecipi della natura divina, anche noi diveniamo Luce dalla sua luce. Come Cristo Gesù è in eterno Luce eterna dalla Luce eterna, Luce eterna nella Luce eterna, Luce eterna per la Luce eterna del Padre, così ogni cristiano è luce dalla Luce di Cristo Gesù, luce nella Luce di Cristo Gesù, luce per la Luce di Cristo Gesù. Ecco il grande annuncio che fa a noi Gesù Signore. Viene annunciato chi è il cristiano, ma non si svela il mistero del suo divenire luce né tanto meno si parla di essere luce dalla Luce, nella Luce, per la Luce. Voi siete il sale della terra; ma se il sale perde il sapore, con che cosa lo si renderà salato? A null’altro serve che ad essere gettato via e calpestato dalla gente. Voi siete la luce del mondo; non può restare nascosta una città che sta sopra un monte, né si accende una lampada per metterla sotto il moggio, ma sul candelabro, e così fa luce a tutti quelli che sono nella casa. Così risplenda la vostra luce davanti agli uomini, perché vedano le vostre opere buone e rendano gloria al Padre vostro che è nei cieli (Mt 5,13-16). L’Apostolo Paolo esorta tutti i discepoli di Gesù perché gettino via le opere delle tenebre, altrimenti non si possono indossare le armi della luce. Luce e tenebre non possono coabitare nello stesso cuore. Non siate debitori di nulla a nessuno, se non dell’amore vicendevole; perché chi ama l’altro ha adempiuto la Legge. Infatti: Non commetterai adulterio, non ucciderai, non ruberai, non desidererai, e qualsiasi altro comandamento, si ricapitola in questa parola: Amerai il tuo prossimo come te stesso. La carità non fa alcun male al prossimo: pienezza della Legge infatti è la carità. E questo voi farete, consapevoli del momento: è ormai tempo di svegliarvi dal sonno, perché adesso la nostra salvezza è più vicina di quando diventammo credenti. La notte è avanzata, il giorno è vicino. Perciò gettiamo via le opere delle tenebre e indossiamo le armi della luce. Comportiamoci onestamente, come in pieno giorno: non in mezzo a orge e ubriachezze, non fra lussurie e impurità, non in litigi e gelosie. Rivestitevi invece del Signore Gesù Cristo e non lasciatevi prendere dai desideri della carne (Rm 13,8-14). Come Cristo Gesù è dal seno del Padre ed eternamente rimane nel seno del Padre, così il cristiano, se vuole essere luce, non solo deve essere generato dal seno di Cristo Gesù come nuova creatura per opera dello Spirito Santo. Sempre per opera dello Spirito Santo deve rimanere nel seno di Cristo, cioè deve essere corpo del suo corpo e vita della sua vita. Senza questa ininterrotta opera dello Spirito si rimane tenebra. Leggiamo 1Gv 1,5-2,2 Questo è il messaggio che abbiamo udito da lui e che noi vi annunciamo: Dio è luce e in lui non c’è tenebra alcuna. Se diciamo di essere in comunione con lui e camminiamo nelle tenebre, siamo bugiardi e non mettiamo in pratica la verità. Ma se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato. Se diciamo di essere senza peccato, inganniamo noi stessi e la verità non è in noi. Se confessiamo i nostri peccati, egli è fedele e giusto tanto da perdonarci i peccati e purificarci da ogni iniquità. Se diciamo di non avere peccato, facciamo di lui un bugiardo e la sua parola non è in noi. Figlioli miei, vi scrivo queste cose perché non pecchiate; ma se qualcuno ha peccato, abbiamo un Paràclito presso il Padre: Gesù Cristo, il giusto. È lui la vittima di espiazione per i nostri peccati; non soltanto per i nostri, ma anche per quelli di tutto il mondo. L’Apostolo Giovanni, nella sua Prima Lettera, chiede ai discepoli di Gesù di essere di fede vera, non falsa. Quando la nostra fede è vera e quando essa è falsa. È vera se diciamo di camminare con Lui e facciamo le opera della luce. È falsa quando diciamo di camminare con Lui e facciamo le opere delle tenebre. Se siamo luce dobbiamo produrre frutti di luce. Se produciamo frutti di tenebre, non camminiamo con Gesù. La nostra fede è vera quando riconosciamo che siamo tenebra e che solo per la potenza dello Spirito Santo siamo divenuti luce nel Signore. Oggi molti discepoli di Gesù vivono di fede falsa perché non riconosco più che le loro opere sono dalla carne, dalle tenebre e non dallo Spirito Santo. Ecco le opere che rivelano che siamo tenebra e non luce: “Fate morire dunque ciò che appartiene alla terra: impurità, immoralità, passioni, desideri cattivi e quella cupidigia che è idolatria; a motivo di queste cose l’ira di Dio viene su coloro che gli disobbediscono. Anche voi un tempo eravate così, quando vivevate in questi vizi. Ora invece gettate via anche voi tutte queste cose: ira, animosità, cattiveria, insulti e discorsi osceni, che escono dalla vostra bocca. Non dite menzogne gli uni agli altri: vi siete svestiti dell’uomo vecchio con le sue azioni e avete rivestito il nuovo, che si rinnova per una piena conoscenza, ad immagine di Colui che lo ha creato. Qui non vi è Greco o Giudeo, circoncisione o incirconcisione, barbaro, Scita, schiavo, libero, ma Cristo è tutto e in tutti (Col 3,5-11). Chi inganna se stesso è nelle tenebre. Mai potrà dire di essere nella luce. L’inganno è delle tenebre, mai potrà essere della luce. Il principe e il padre dell’inganno è Satana. LETTURA DEL VANGELO Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. La sapienza del mondo e le sue dottrine sono fatte di molta tenebra e poca luce, molta immaginazione e poca verità, poca razionalità, poco discernimento, poca vera conoscenza del mistero che avvolge il nostro Dio, il solo Dio vivo e vero, mistero dal quale ogni altro mistero viene alla luce e nel quale ogni altro mistero trova la sua verità. Ecco come l’Apostolo Paolo innalza un inno alla sapienza di Dio: “O profondità della ricchezza, della sapienza e della conoscenza di Dio! Quanto insondabili sono i suoi giudizi e inaccessibili le sue vie! Infatti, chi mai ha conosciuto il pensiero del Signore? O chi mai è stato suo consigliere? O chi gli ha dato qualcosa per primo tanto da riceverne il contraccambio? Poiché da lui, per mezzo di lui e per lui sono tutte le cose. A lui la gloria nei secoli. Amen” (Rm 11,33-36). La sapienza di Dio che è per noi Cristo Gesù Crocifisso è invece stoltezza per il mondo: “La parola della croce infatti è stoltezza per quelli che si perdono, ma per quelli che si salvano, ossia per noi, è potenza di Dio. Sta scritto infatti: Distruggerò la sapienza dei sapienti e annullerò l’intelligenza degli intelligenti. Dov’è il sapiente? Dov’è il dotto? Dov’è il sottile ragionatore di questo mondo? Dio non ha forse dimostrato stolta la sapienza del mondo? Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione. Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini (1Cor 1,18-25). Quanto oggi è divenuta tenebra la sapienza del mondo? Essa è tenebra così grande da non separare più il bene dal male, il giusto dall’ingiusto, la verità dalla falsità, la luce dall’oscurità, il giorno dalla notte. Guidata da questa sapienza stolta e insensata, la vita dell’uomo sulla terra è ormai prigioniera dei potenti, i quali di tutto si servono per affermare e imporre le tenebre, la falsità, l’oscurità, la notte, la grande immoralità. Oggi questa sapienza stolta è creatrice della grande idolatria e della universale immoralità. Si compie per noi la Parola del Signore: “Tutto vi è mescolato: sangue e omicidio, furto e inganno, corruzione, slealtà, tumulto, spergiuro, sconcerto dei buoni, dimenticanza dei favori, corruzione di anime, perversione sessuale, disordini nei matrimoni, adulterio e impudicizia. L’adorazione di idoli innominabili è principio, causa e culmine di ogni male. Infatti coloro che sono idolatri vanno fuori di sé nelle orge o profetizzano cose false o vivono da iniqui o spergiurano con facilità (Sap 14,25-28). La Parola della Sapienza così è aggiornata dallo Spirito Santo per bocca dell’Apostolo Paolo: “Essi dunque non hanno alcun motivo di scusa perché, pur avendo conosciuto Dio, non lo hanno glorificato né ringraziato come Dio, ma si sono perduti nei loro vani ragionamenti e la loro mente ottusa si è ottenebrata. Mentre si dichiaravano sapienti, sono diventati stolti e hanno scambiato la gloria del Dio incorruttibile con un’immagine e una figura di uomo corruttibile, di uccelli, di quadrupedi e di rettili. Perciò Dio li ha abbandonati all’impurità secondo i desideri del loro cuore, tanto da disonorare fra loro i propri corpi, perché hanno scambiato la verità di Dio con la menzogna e hanno adorato e servito le creature anziché il Creatore, che è benedetto nei secoli. Amen (Rm 1,20-25). In verità non è Dio che nasconde queste cose ai sapienti e ai dotti. Sono sapienti e dotti che a causa dell’elevazione della loro mente a unico e solo principio e sorgente della comprensione di tutte le cose, rifiutano la rivelazione e ogni vera sapienza che discende dall’alto. I piccoli invece sono quelli che si rinnegano nei loro pensieri e accolgono ogni luce che viene loro donata da Dio. Piccolezza diviene così umiltà. Sapienza e dottrina umana sono invece sinonimo di superbia. L’umile si consegna al Signore. Il superbo invece si ribella a Lui con continua e perenne ribellione. Chiude ermeticamente il suo cuore e mai Dio vi potrà entrare con la luce della sua verità, del suo amore, della sua bontà. LEGGIAMO IL TESTO DI Mt 11,25-30 In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». L’uomo è stanco perché camminare nelle tenebre è in verità assai faticoso. È oppresso perché prigioniero dei suoi vizi e dei suoi peccati. Dalle tenebre e dal peccato uno solo può liberarci: Cristo Gesù. Ma perché Cristo Gesù ci liberi è necessario che noi andiamo a Lui. Come si va a Lui? Ce lo rivela l’Apostolo Paolo nella Lettera ai Romani: Chiunque crede in lui non sarà deluso. Poiché non c’è distinzione fra Giudeo e Greco, dato che lui stesso è il Signore di tutti, ricco verso tutti quelli che lo invocano. Infatti: Chiunque invocherà il nome del Signore sarà salvato. Ora, come invocheranno colui nel quale non hanno creduto? Come crederanno in colui del quale non hanno sentito parlare? Come ne sentiranno parlare senza qualcuno che lo annunci? E come lo annunceranno, se non sono stati inviati? Come sta scritto: Quanto sono belli i piedi di coloro che recano un lieto annuncio di bene! Ma non tutti hanno obbedito al Vangelo. Lo dice Isaia: Signore, chi ha creduto dopo averci ascoltato? Dunque, la fede viene dall’ascolto e l’ascolto riguarda la parola di Cristo (Rm 10,1-17). Ecco oggi la grande stoltezza che sta invadendo con onde selvagge e venti da uragano la mente di molti cristiani. Questa stoltezza ha un solo nome: decisione di non annunciare più Cristo Signore. In verità cosa significa per il mondo questa decisione? Abbandonarlo alle sue tenebre, alla sua idolatria, alla sua immoralità, in nome di un’antropologia di rispetto. In verità non è antropologia di rispetto, ma di disprezzo sia della volontà di Cristo Gesù, sia del suo mistero e sia anche disprezzo dell’uomo. Si lascia l’uomo nel fuoco delle tenebre e del vizio, in nome dell’amore e del rispetto verso l’uomo. Strano pensiero. Strana decisione, e strana antropologia. È antropologia diabolica, non cristiana. Quest’antropologia che ha conquistato la mente dei discepoli di Gesù attesta e rivela che ormai anche il cristiano è preda del pensiero del mondo. Il mondo ama rimanere mondo e noi lo aiutiamo con le nostre strane e incomprensibili decisioni. Agiamo al contrario del Buon Samaritano: vediamo l’uomo mezzo morto e per pietà lo uccidiamo. Vergine Sapiente, non permettere che il pensiero del mondo ci consumi.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
