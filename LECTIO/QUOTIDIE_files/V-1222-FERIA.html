<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Feria propria del 22 Dicembre
</p>

<p>
<u>ANTIFONA</u> / Sollevate, o porte, i vostri frontàli, alzatevi, soglie antiche, ed entri il re della gloria. (Sal 23,7)
</p>

<p>
<u>COLLETTA</u> / O Dio, che vedendo l’uomo precipitato nella morte hai voluto redimerlo con la venuta del tuo Figlio unigenito, concedi a coloro che confessano con pietà sincera la sua incarnazione di condividere anche la gloria del redentore. Egli è Dio, e vive e regna con te.
</p>

<p>
<u>LETTURA1</u> / <b>Anna ringrazia per la nascita di Samuèle</b> / Dal primo libro di Samuèle (1Sam 1,24-28) / In quei giorni, Anna portò con sé Samuèle, con un giovenco di tre anni, un'efa di farina e un otre di vino, e lo introdusse nel tempio del Signore a Silo: era ancora un fanciullo. Immolato il giovenco, presentarono il fanciullo a Eli e lei disse: «Perdona, mio signore. Per la tua vita, mio signore, io sono quella donna che era stata qui presso di te a pregare il Signore. Per questo fanciullo ho pregato e il Signore mi ha concesso la grazia che gli ho richiesto. Anch'io lascio che il Signore lo richieda: per tutti i giorni della sua vita egli è richiesto per il Signore». E si prostrarono là davanti al Signore. / Parola di Dio
</p>

<p>
<u>PSALMUS</u> / (1Sam 2,1.4-8) <b>Il mio cuore esulta nel Signore, mio Salvatore</b> / Il mio cuore esulta nel Signore, la mia forza s'innalza grazie al mio Dio. Si apre la mia bocca contro i miei nemici, perché io gioisco per la tua salvezza. / L'arco dei forti s'è spezzato, ma i deboli si sono rivestiti di vigore. I sazi si sono venduti per un pane, hanno smesso di farlo gli affamati. La sterile ha partorito sette volte e la ricca di figli è sfiorita. / Il Signore fa morire e fa vivere, scendere agli inferi e risalire. Il Signore rende povero e arricchisce, abbassa ed esalta. / Solleva dalla polvere il debole, dall'immondizia rialza il povero, per farli sedere con i nobili e assegnare loro un trono di gloria.
</p>

<p>
<u>ACCLAMATIO</u> / Alleluia, alleluia / O Re delle genti e pietra angolare della Chiesa: vieni, e salva l'uomo che hai formato dalla terra. / Alleluia.
</p>

<p>
<u>VANGELO</u> / <b>Grandi cose ha fatto per me l'Onnipotente</b> / Dal Vangelo secondo Luca (Lc 1,46-55) / In quel tempo, Maria disse: «L'anima mia magnifica il Signore e il mio spirito esulta in Dio, mio salvatore, perché ha guardato l'umiltà della sua serva. D'ora in poi tutte le generazioni mi chiameranno beata. Grandi cose ha fatto per me l'Onnipotente e Santo è il suo nome; di generazione in generazione la sua misericordia per quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre». / Parola del Signore.
</p>

<p>
<u>OREMUS</u> / Unendo la nostra lode all'esultanza di Maria, proclamiamo la bontà e la misericordia del Signore, che continua a riversare su di noi doni senza fine. Diciamo insieme: <b>Sei grande, Signore!</b> / Esaudisci le lacrime di chi ti implora: / Per la tua potenza, la sterilità diventa feconda: / Capovolgi le situazioni di ingiustizia: / Ti ricordi dei poveri: / Scegli gli ultimi per le tue parole: / Riversi fiumi di misericordia sui peccatori: / Blocchi il braccio di chi fa violenza: / Deludi le attese dei potenti: / Vieni incontro a chi ti cerca: / Mantieni la Parola data: / Una creatura diventa tua Madre: / Il tuo Verbo si fa nostro fratello: / Ogni uomo ritrova speranza: / O Padre, tu rinnovi oggi per noi le meraviglie del tuo amore: noi ti riconosciamo santo e mirabile in tutte le tue opere e con Maria, nostra madre e signora, ti presentiamo il sospiro e la preghiera di quanti solo da te aspettano la salvezza. Per Cristo nostro Signore. Amen.
</p>

<p>
<u>OFFERTORIO</u> / Fiduciosi nella tua misericordia, o Signore, veniamo con doni al tuo santo altare perchè, purificati dalla tua grazia, siamo rinnovati dai misteri che celebriamo. Per Cristo nostro Signore.
</p>

<p>
<u>PREFAZIO</u> / <b>Le due attese di Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Egli fu annunciato da tutti i profeti, la Vergine Madre l’attese e lo portò in grembo con ineffabile amore, Giovanni proclamò la sua venuta e lo indicò presente nel mondo. Lo stesso Signore, che ci invita a preparare con gioia il suo Natale, ci trovi vigilanti nella preghiera, esultanti nella lode. Per questo dono della tua benevolenza, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Maria nuova Eva</b> / È veramente giusto rendere grazie a te, Signore, Padre santo, Dio onnipotente ed eterno. Noi ti lodiamo, ti benediciamo, ti glorifichiamo per il mistero della Vergine Madre. Dall’antico avversario venne la rovina, dal grembo verginale della figlia di Sion è germinato colui che ci nutre con il pane degli angeli e sono scaturite per tutto il genere umano la salvezza e la pace. La grazia che Eva ci tolse ci è ridonata in Maria. In lei, Madre di tutti gli uomini, la maternità, redenta dal peccato e dalla morte, si apre al dono della vita nuova. Dove abbondò la colpa, sovrabbonda la tua misericordia in Cristo nostro salvatore. E noi, nell’attesa della sua venuta, uniti agli angeli e ai santi, cantiamo l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / L'anima mia magnifica il Signore, grandi ha fatto per me l'Onnipotente. (Lc 1,46.49)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Ci rafforzi, o Signore, la partecipazione al tuo sacramento, perché con opere di giustizia possiamo andare incontro al Salvatore che viene e ottenere il premio della beatitudine eterna. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
Un’omelia greca del IV secolo a torto attribuita a San Gregorio Taumaturgo, n. 2 / «La promessa fatta ai nostri padri» / Allora Maria disse: «"L'anima mia magnifica il Signore e il mio spirito esulta in Dio, mio salvatore... Ha soccorso Israele, suo figlio (Lc 1,54, greco), ricordandosi della sua misericordia, come aveva promesso ai nostri padri, ad Abramo e alla sua discendenza, per sempre". Guardate come Maria Vergine perfeziona e conferma il patto che Dio aveva fatto con Abramo dicendogli: «Ciò sarà il segno dell'alleanza tra me e voi» (Gen 17,11). (...) E' il canto di questa profezia che la santa Madre di Dio rivolge a Lui esclamando: «L'anima mia magnifica il Signore (...), perché grandi cose ha fatto in me l'Onnipotente e Santo è il suo nome. Mi ha fatta madre di Dio, conservando la mia verginità. Tutte le generazioni sono ricapitolate nel mio seno per esservi santificate. Poiché Egli ha benedetto in me tutte le età, gli uomini, le donne, i giovani, i bambini, gli anziani»- (...) «Ha rovesciato i potenti dai troni, ha innalzato gli umili» (...). Gli umili, i popoli pagani che erano affamati di giustizia (Mt 5,6) sono stati esaltati. Facendosi umili e desiderosi di ricevere la parola di Dio, come la cananea che si accontenta delle briciole (Mt 15,27), sono stati saziati delle ricchezze dei divini misteri. Poiché nostro Signore Gesù Cristo, figlio di Maria Vergine, ha voluto elargire ai pagani tutti i suoi doni divini. «Ha soccorso Israele, suo figlio», non un qualunque Israele, ma suo figlio, di cui riconosce la condizione elevata. Ecco perché la Madre di Dio chiama questo popolo suo figlio e sua eredità. Dio chiama a partecipare alla grazia questa gente sfinita dalla lettera, estenuata dalla Legge. Dando questo nome a Israele, lo soccorre «ricordandosi della sua misericordia, come aveva promesso ai nostri padri, ad Abramo e alla sua discendenza, per sempre». Queste semplici parole riassumono tutto il mistero della salvezza. Per salvare l'umanità e sigillare il patto fatto coi nostri padri, Gesù Cristo «Abbassò i cieli e discese» (Sal 18,10). E così si è manifestato a noi, mettendosi alla nostra portata, perché noi potessimo vederlo, toccarlo, sentirlo parlare.
</p>

<h5>DIBRUNO</h5>

<p>
Grandi cose ha fatto per me l’Onnipotente (Lc 1,46-55) / Il Libro della Sapienza ci dice che dalle cose visibili possiamo giungere alla conoscenza del loro autore. Non del Mistero dell’Autore, ma della sua bellezza e onnipotenza: “Davvero vani per natura tutti gli uomini che vivevano nell’ignoranza di Dio, e dai beni visibili non furono capaci di riconoscere colui che è, né, esaminandone le opere, riconobbero l’artefice. Ma o il fuoco o il vento o l’aria veloce, la volta stellata o l’acqua impetuosa o le luci del cielo essi considerarono come dèi, reggitori del mondo. Se, affascinati dalla loro bellezza, li hanno presi per dèi, pensino quanto è superiore il loro sovrano, perché li ha creati colui che è principio e autore della bellezza. Se sono colpiti da stupore per la loro potenza ed energia, pensino da ciò quanto è più potente colui che li ha formati. Difatti dalla grandezza e bellezza delle creature per analogia si contempla il loro autore. Tuttavia per costoro leggero è il rimprovero, perché essi facilmente s’ingannano cercando Dio e volendolo trovare. Vivendo in mezzo alle sue opere, ricercano con cura e si lasciano prendere dall’apparenza perché le cose viste sono belle. Neppure costoro però sono scusabili, perché, se sono riusciti a conoscere tanto da poter esplorare il mondo, come mai non ne hanno trovato più facilmente il sovrano?” (Sap 13,1-9). Il Salmo invece ci rivela che i cieli giorno e notte narrano la gloria del loro Creatore e Signore: “I cieli narrano la gloria di Dio, l’opera delle sue mani annuncia il firmamento. Il giorno al giorno ne affida il racconto e la notte alla notte ne trasmette notizia. Senza linguaggio, senza parole, senza che si oda la loro voce, per tutta la terra si diffonde il loro annuncio e ai confini del mondo il loro messaggio. Là pose una tenda per il sole che esce come sposo dalla stanza nuziale: esulta come un prode che percorre la via. Sorge da un estremo del cielo e la sua orbita raggiunge l’altro estremo: nulla si sottrae al suo calore” (Sal 19 (18) 1-7). Con la Vergine Maria è come se il Signore avesse operato al contrario. Ha nascosto questo grande mistero agli occhi di ogni uomo. Chi lo vuole conoscere si deve porre in grande umiltà dinanzi allo Spirito Santo e implorare da Lui briciole di conoscenza. Lo Spirito Santo non concede facilmente la sua luce perché il mistero di Maria venga visto nella pienezza della sua luce. Lui vuole che la sua rivelazione venga apprezzata e sempre bramata, sempre desiderata, sempre chiesta e invocata. Quanti non si pongono in umiltà dinanzi allo Spirito di Dio nulla vedono di questo mistero e pensano la Madre di Dio donna come tutte le altre donne. Mentre per lei il Signore ha fatto veramente grandi cose. / In quel tempo, Maria disse: «L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata. Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre». / Il mistero della Madre di Dio è così alto, profondo, largo. Non solo Dio lo ha fatto senza alcun limite o misura, ma anche lo ha voluto così nascosto e quasi segreto, da svelarlo sempre con piccoli dettagli. Chi è la Madre di Dio di fronte a Dio, all’umanità, all’universo, agli Angeli, all’universo visibile e invisibile ancora non lo sappiamo. Lo Spirito Santo ci conduce con grande lentezza. Vuole che ne assaporiamo tutta la bellezza e solo dopo aprirà il sigillo e svelerà altri dettagli o altre pagine del suo mistero. Il cristiano, poiché elevato alla dignità di figlio della Madre sua da parte di Cristo Gesù, è obbligato non solo ad amare la Madre di Dio, deve anche conoscerla nella pienezza della verità perché possa annunciarla ad ogni altro uomo, offrendola anche a Lui come sua vera Madre, nella conversione a Cristo Gesù e nel divenire, nascendo da acqua e da Spirito Santo, suo corpo e vero figlio di adozione del Padre. / Angeli, Santi, otteneteci una grandissima grazia: che possiamo crescere sempre di più nella conoscenza e nell’amore della Vergine Maria, Madre di Dio e Madre nostra. 
</p>

<h5>SILVESTRINI</h5>

<p>
Il canto di Maria e della Chiesa / Mai come in questo tempo e in questi giorni sentiamo il fascino irresistibile del canto di Maria: lo ripete Lei, inondata di gioia e piena di Spirito Santo, prossima alla maternità, consapevole ormai di essere la Madre del Signore. Lo ripete la Chiesa, nostra madre, che celebra il Natale; lo ripete ogni fedele, facendolo diventare l'inno perenne della gratitudine a Dio, l'inno della salvezza, l'inno della Mamma e dei suoi figli, l'inno del Cielo che canta con noi l'opera della salvezza. Viviamo tempi irrepetibili di grazia per noi, gli eventi premono con forza sulla nostra vita, sulla nostra storia: dobbiamo smettere il lutto e far cessare il pianto sconsolato perché Dio ci dona ancora la gioia e la tenerezza di una Madre, ci vuol far rinascere in lei ad una vita nuova. E' un'occasione da non perdere perché ci è dato finalmente, nonostante ogni avversità mondana, di poter essere diversi e nuovi, come Dio ci vuole!
</p>

<h5>LOYOLA</h5>

<p>
Che esplosione di gioia, Maria, con queste parole! Ciò che impressiona di lei è il contrasto tra l’umile condizione umana, la cui consapevolezza è origine del suo “sì” a Dio, e la grandezza per la grazia datagli dall’alto. Il Magnificat è allora un exploit di lode armoniosa, la gioia del cuore che spacca le pietre dei nostri sepolcri interiori perché ne esca la vita, il trionfo spirituale dei piccoli e la realizzazione delle speranze, perché Maria apre bene gli occhi sulla realtà e il suo sguardo è pieno della presenza di Dio in tutte gli eventi. Maria semplicemente vede e contempla Dio all’opera; questo atteggiamento la porta a vincere la paura di un futuro che non può controllare e prevedere, a superare il dolore per le prove che dovrà attraversare. Ed è riconoscente nel fare memoria delle grandezze compiute dal Signore della storia. Loda per ciò che è stato e non solo, Maria è riconoscente per ciò che è oggi: il Signore che si fa presenza con la promessa di esserle accanto fino alla fine, con la promessa di salvezza per il mondo intero. Allora le parole della Madonna sono un inno alla gioia perché piene di speranza: se Dio c’è stato e c’è, come potrà spaventarci il domani? Il futuro è il tempo delle promesse di Dio; nel presente assaporiamo la sua Presenza! Spronaci, Maria, a cantare in coro questa lode di gioia che esprime la pienezza della vita. Aiutaci a credere nel progetto di salvezza di Dio Amore. Insegnaci a sperare l’invisibile che è pienezza nell’oggi che viviamo, insegnaci a riconoscerci poveri, creature fragili e abbandonate nelle mani del Creatore. / In quale luogo della mia vita riesco a vedere, come Maria, i doni ricevuti e a ringraziare per essi? Come vivo in relazione al tempo futuro? Per cosa posso cantare e danzare il Signore, oggi? (Ilaria De Lillo)
</p>

<p>
<u>LettureBose</u> / Magnificat / Questo deve essere il nostro desiderio: che la nostra anima magnifichi il Signore in ogni singola cosa, concepisca la Parola di Dio, la generi e la nutra, ricordi il santo scambio della nostra salvezza e il modo in cui è stata salvata dalla sua iniquità senza averlo meritato ed è stata redenta dal sangue di Cristo per sola e gratuita bontà di Dio. Dica: L'anima mia magnifica il Signore (Lc 1,46). Il vangelo dice: Dio ha tanto amato il mondo da dare il suo Figlio unigenito (Gv 3,16), e l'Apostolo: Egli non ha risparmiato il proprio Figlio, ma lo ha consegnato per noi tutti (Rm 8,32). O manifestazione di straordinario amore! Inestimabile, ardente carità! Chi non resta stupito dinanzi alla ricchezza di tanto amore? Chi mai avrebbe potuto sperare che egli, nato da Dio prima dei secoli, sarebbe nato per gli uomini nel tempo e divenuto uomo da una donna? Perciò l'Apostolo ha scritto: Quando venne la pienezza del tempo, Dio mandò suo Figlio, nato da donna, nato sotto la Legge, per redimere coloro che erano sotto la Legge, perché ricevessimo l'adozione a figli (Gal 4,4-5). Chi, dico, avrebbe potuto pensare che colui che porta il mondo sarebbe stato portato dalle braccia di una donna? Che colui che è il pane degli angeli (Sal 77 [78],25) sarebbe stato nutrito? Che la potenza dei cieli sarebbe divenuta debole? Che la vita di tutti sarebbe morta? Perciò in tutte queste cose l'anima di Maria magnifichi il Signore e lo magnifichi anche la nostra. Restiamo ammirati, rallegriamoci, amiamo, lodiamo, adoriamo, rendiamogli grazie, perché per la stessa morte del nostro Redentore siamo stati chiamati dalle tenebre alla luce, dalla morte alla vita, dalla corruzione all'incorruttibilità, dall'esilio alla patria, dal pianto alla gioia, dalla terra al cielo. (Ambrogio Autperto, Omelia per la festa dell'Assunzione della beata Maria 208, 7) 
</p>

<h5>FEGF</h5>

<p>
Dai «Discorsi» di sant'Agostino, vescovo (Disc. 293, 1-3) / Dal silenzio alla voce / Sembra che Giovanni sia posto come un confine fra due Testamenti, l'Antico e il Nuovo. Infatti che egli sia, in certo qual modo, un limite lo dichiara lo stesso Signore quando afferma: «La Legge e i Profeti fino a Giovanni» (Lc 16,16). Rappresenta dunque in sé la parte dell'Antico e l'annunzio del Nuovo. Infatti, per quanto riguarda l'Antico, nasce da due vecchi. Per quanto riguarda il Nuovo, viene proclamato profeta già nel grembo della madre. Prima ancora di nascere, Giovanni esultò nel seno della madre all'arrivo di Maria. Già da allora aveva avuto la nomina, prima di venire alla luce. Viene indicato già di chi sarà precursore, prima ancora di essere da lui visto. Questi sono fatti divini che sorpassano i limiti della pochezza umana. Infine nasce, riceve il nome, si scioglie la lingua del padre. Basta riferire l'accaduto per spiegare l'immagine della realtà. Zaccaria tace e perde la voce fino alla nascita di Giovanni, precursore del Signore, e solo allora riacquista la parola. Che cosa significa il silenzio di Zaccaria se non la profezia non ben definita, e prima della predicazione di Cristo ancora oscura? Si fa manifesta alla sua venuta. Diventa chiara quando sta per arrivare il preannunziato. Il dischiudersi della favella di Zaccaria alla nascita di Giovanni è lo stesso che lo scindersi del velo nella passione di Cristo. Se Giovanni avesse annunziato se stesso non avrebbe aperto la bocca a Zaccaria. Si scioglie la lingua perché nasce la voce. Infatti a Giovanni, che preannunziava il Signore, fu chiesto: «Chi sei tu?» (Gv 1,19). E rispose: «Io sono voce di uno che grida nel deserto» (Gv 1,23). Voce è Giovanni, mentre del Signore si dice: «In principio era il Verbo» (Gv 1,1). Giovanni è voce per un po' di tempo; Cristo invece è il Verbo eterno fin dal principio.
</p>

<h5>FEGF</h5>

<p>
Discorsi sul Vangelo di Luca, 4, 4-6 / Il Signore dal seno materno mi ha chiamato di Origene nel terzo secolo / La nascita di Giovanni il Battista è piena di miracoli. Un arcangelo aveva annunciato la nascita del nostro Signore e Salvatore Gesù; così, un arcangelo annuncia la nascita di Giovanni (Lc 1,13) e dice: «Sarà pieno di Spirito Santo fin dal seno di sua madre». Il popolo giudeo non vedeva che il nostro Signore compiva «miracoli e prodigi» e guariva le loro malattie, invece Giovanni esulta di gioia mentre è ancora nel seno materno. Non si può trattenerlo e, appena arrivata la madre di Gesù, il bambino cerca di uscire dal seno di Elisabetta. «Ecco, appena la voce del tuo saluto è giunta ai miei orecchi, il bambino ha esultato di gioia nel mio grembo» (Lc 1,44). Ancora nel seno di sua madre, Giovanni aveva già ricevuto lo Spirito Santo… La Scrittura dice poi che «ricondurrà molti figli d’Israele al Signore loro Dio» (Lc 1,16). Giovanni ne ha ricondotto «molti»; il Signore, non molti, bensì tutti. Questa infatti è la sua opera: ricondurre tutti gli uomini a Dio Padre… Per parte mia, ritengo che il mistero di Giovanni si compie nel mondo fino a oggi. Chiunque è destinato a credere in Cristo Gesù, bisogna che prima lo spirito e la forza di Giovanni vengano nel suo animo per «preparare al Signore un popolo ben disposto» (Lc 1,17) e, nelle asperità del cuore, «spianare i luoghi impervi e raddrizzare i passi tortuosi» (Lc 3,5). Non soltanto in quel tempo le vie furono spianate e i sentieri raddrizzati, ma ancora oggi lo spirito e la forza di Giovanni precedono la venuta del Signore Salvatore. O grandezza del mistero del Signore e del suo disegno sul mondo!
</p>

<h3>LECTIO</h3>

<h5>HOMILY</h5>

<p>
PRIMA LETTURA<br>
La storia è il grande mistero nel quale sempre si manifesta la Signoria di Dio e la sua divina ed eterna onnipotenza.<br>
Le vie attraverso le quali il Signore si manifesta come il Creatore della storia e il suo Dio Onnipotente sono anch’esse mistero.<br>
A volte è il Signore che irrompe con la sua Onnipotenza schierata in campo per attestare che solo Lui è il Signore e non ve ne sono altri.<br>
Altre volte è necessaria la fede della creatura che si trasforma in preghiera accorata che chiede al Signore che si manifesti con la sua eterna e divina onnipotenza e ci liberi da tutto ciò che turba il nostro cuore e la nostra vita.<br>
Entriamo nella storia. Vi è un uomo, Elkanà, che ha due mogli, Peninnà e Anna. La prima non solo ha dei figli, in più disprezza e umilia Anna a causa della sua sterilità.<br>
Questo disprezzo e questa umiliazione erano per Anna fonte di grande sofferenza. Non solo doveva portare il peso della sua sterilità, in più doveva ogni giorno sopportare disprezzo e umiliazione.<br>
In questa storia di sofferenza e di grande turbamento, neanche Elkanà comprendeva il grande disagio di Anna. Lo attestano le sue parole: «Anna, perché piangi? Perché non mangi? Perché è triste il tuo cuore? Non sono forse io per te meglio di dieci figli?».<br>
Quest’uomo parla da stolto. Non conosce il mistero della donna. La donna nella sua essenza più profonda e più vera è madre. Essa è chiamata a partecipare in una maniera mirabile all’opera della generazione della vita.<br>
Chi ha dato la verità alla donna è lo stesso che la può sempre donare quando essa viene meno o non esiste.<br>
A chi si rivolge Anna? All’autore della vita, di ogni vita. A Colui al quale basta che dica una sola parola sul suo grembo ed esso diverrà un albero dai molti frutti.<br>
Ecco la preghiera di Anna: «Signore degli eserciti, se vorrai considerare la miseria della tua schiava e ricordarti di me, se non dimenticherai la tua schiava e darai alla tua schiava un figlio maschio, io lo offrirò al Signore per tutti i giorni della sua vita e il rasoio non passerà sul suo capo» (1Sam 1,11).<br>
Il Signore ascolta la preghiera di Anna e la esaudisce.<br>
Quando la nostra storia passa per la sofferenza, il dolore, il disprezzo, le umiliazioni, le molte o poche croci, allora è qui, in questa storia che il Signore vuole manifestare la sua Onnipotenza, la sua Signoria, il suo Governo.<br>
Occorre sempre la fede e la preghiera della persona che vive la sofferenza, affinché dopo si innalzi al Signore un inno di benedizione, ringraziamento, lode, confessione della sua verità.<br>
È quanto Anna fa dopo aver consegnato a Dio il figlio che il Signore le aveva donato.<br>
Allora Anna pregò così: «Il mio cuore esulta nel Signore, la mia forza s’innalza grazie al mio Dio. Si apre la mia bocca contro i miei nemici, perché io gioisco per la tua salvezza.<br>
Non c’è santo come il Signore, perché non c’è altri all’infuori di te e non c’è roccia come il nostro Dio.<br>
Non moltiplicate i discorsi superbi, dalla vostra bocca non esca arroganza, perché il Signore è un Dio che sa tutto e da lui sono ponderate le azioni.<br>
L’arco dei forti s’è spezzato, ma i deboli si sono rivestiti di vigore. <br>
I sazi si sono venduti per un pane, hanno smesso di farlo gli affamati. La sterile ha partorito sette volte e la ricca di figli è sfiorita.<br>
Il Signore fa morire e fa vivere, scendere agli inferi e risalire.<br>
Il Signore rende povero e arricchisce, abbassa ed esalta.<br>
Solleva dalla polvere il debole, dall’immondizia rialza il povero, per farli sedere con i nobili e assegnare loro un trono di gloria. Perché al Signore appartengono i cardini della terra e su di essi egli poggia il mondo.<br>
Sui passi dei suoi fedeli egli veglia, ma i malvagi tacciono nelle tenebre. Poiché con la sua forza l’uomo non prevale.<br>
Il Signore distruggerà i suoi avversari! Contro di essi tuonerà dal cielo. Il Signore giudicherà le estremità della terra; darà forza al suo re, innalzerà la potenza del suo consacrato» (1Sam 2,1-10). <br>
È un canto nel quale Anna manifesta tutta la sua riconoscenza e gratitudine al Signore. Non solo. Rivela anche chi è il Signore.<br>
Il nostro Dio è il Creatore della vita nella morte, della luce nelle tenebre, della speranza nella disperazione, del tutto nel niente.<br>
Allora qual è il fine della nostra storia di sofferenza e di dolore, di schiavitù e di oppressione, di umiliazione e di disprezzo, di sterilità e infinita povertà, ogni povertà?<br>
Il fine è prima di tutto consegnare a Dio questa storia perché sia Lui a trasformarla.<br>
Il fine poi è quello di cantare al mondo intero che solo il Signore è il Signore, solo il Signore è il vero Signore.<br>
Tutto questo avviene nella preghiera, di richiesta prima, di benedizione e di lode dopo.<br>
Cosa è allora la preghiera? Essa è presentazione della nostra vita al Signore perché la riporti nella vera vita. Essa è anche confessione che la nostra vita è tornata ad essere vera vita solo per l’opera onnipotente e creatrice del nostro Dio.
</p>

<p>
LEGGIAMO 1Sam 1,24-28<br>
Dopo averlo svezzato, lo portò con sé, con un giovenco di tre anni, un’efa di farina e un otre di vino, e lo introdusse nel tempio del Signore a Silo: era ancora un fanciullo. <br>
Immolato il giovenco, presentarono il fanciullo a Eli e lei disse: «Perdona, mio signore. Per la tua vita, mio signore, io sono quella donna che era stata qui presso di te a pregare il Signore. <br>
Per questo fanciullo ho pregato e il Signore mi ha concesso la grazia che gli ho richiesto. <br>
Anch’io lascio che il Signore lo richieda: per tutti i giorni della sua vita egli è richiesto per il Signore». E si prostrarono là davanti al Signore.<br>
Ora è cosa santa riflettere e meditare su questa ultima frase che Anna pronuncia dinanzi al sacerdote Eli:<br>
“Per questo fanciullo ho pregato e il Signore mi ha concesso la grazia che gli ho richiesto. Anch’io lascio che il Signore lo richieda: per tutti i giorni della sua vita egli è richiesto per il Signore». E si prostrarono là davanti al Signore”.<br>
Osserviamo la delicatezza nella fede di questa donna. Lei ha chiesto al Signore un figlio, promettendogli che glielo avrebbe consacrato, portando nella sua tenda santa.<br>
Ma questo è un suo pensiero, una sua promessa, un suo voto. Ma il Signore è questo che vuole dal figlio suo, o vuole altre cose?<br>
Ecco la grande, delicata, retta fede di Anna: “Samuele sarà del Signore solo se il Signore lo richiede. Se il Signore non lo richiede, allora è cosa giusta che Samuele faccia altre cose”.<br>
Questa fede di Anna deve essere la nostra stessa fede. Qual è la bellezza, la saggezza, l’intelligenza di questa sua fede? Porre ogni cosa nella volontà del Signore.<br>
Se il Signore le dona il figlio, sia benedetto il Signore.<br>
Se il Signore non le dona il figlio, sia benedetto il Signore. Il Signore vuole manifestare per altre vie la sua onnipotenza.<br>
È quanto accade con Paolo: “Per questo, affinché io non monti in superbia, è stata data alla mia carne una spina, un inviato di Satana per percuotermi, perché io non monti in superbia. <br>
A causa di questo per tre volte ho pregato il Signore che l’allontanasse da me. Ed egli mi ha detto: «Ti basta la mia grazia; la forza infatti si manifesta pienamente nella debolezza». Mi vanterò quindi ben volentieri delle mie debolezze, perché dimori in me la potenza di Cristo. <br>
Perciò mi compiaccio nelle mie debolezze, negli oltraggi, nelle difficoltà, nelle persecuzioni, nelle angosce sofferte per Cristo: infatti quando sono debole, è allora che sono forte (2Cor 12,7-10). <br>
È quanto è accaduto con Cristo Gesù: Uscì e andò, come al solito, al monte degli Ulivi; anche i discepoli lo seguirono. Giunto sul luogo, disse loro: «Pregate, per non entrare in tentazione». <br>
Poi si allontanò da loro circa un tiro di sasso, cadde in ginocchio e pregava dicendo: «Padre, se vuoi, allontana da me questo calice! Tuttavia non sia fatta la mia, ma la tua volontà». Gli apparve allora un angelo dal cielo per confortarlo. <br>
Entrato nella lotta, pregava più intensamente, e il suo sudore diventò come gocce di sangue che cadono a terra. <br>
Poi, rialzatosi dalla preghiera, andò dai discepoli e li trovò che dormivano per la tristezza. E disse loro: «Perché dormite? Alzatevi e pregate, per non entrare in tentazione» (Lc 22,39-45). <br>
Se il Signore vuole il figlio al suo servizio: sia benedetto il Signore.<br>
Se il Signore non vuole il figlio, sia benedetto il Signore.<br>
Tutto deve iniziare dalla volontà del Signore e tutto concludersi nella volontà del Signore.<br>
Ecco qual è il fine della nostra vita: lasciare che il Signore manifesti e riveli attraverso di essa che solo Lui è il Signore. <br>
Questo avviene se la nostra fede cresce in rettitudine, in luce, in delicatezza, in somma attenzione verso il nostro Dio.
</p>

<p>
LETTURA DEL VANGELO<br>
Chi è la Vergine Maria? Essa è l’opera esclusiva di Dio dal primo istante del suo concepimento sino alla fine dei suoi giorni sulla nostra terra.<br>
Dio l’ha fatta intessuta di grazia, per opera del Spirito Santo.<br>
L’ha fatta vera Madre del suo Figlio Unigenito Eterno, del Verbo che in principio era Dio ed era presso Dio.<br>
L’ha fatto vera Madre di ogni discepolo di Gesù e discepolo di Gesù deve essere chiamato a divenirlo ogni uomo.<br>
L’ha custodita come la pupilla dei suoi occhi e non ha permesso che Satana la sfiorasse con i suoi artigli di peccato e di disobbedienza, neanche nella più piccola e insignificante trasgressione di un minimo precetto della Legge.<br>
Al momento del suo transito, l’ha assunta in cielo in corpo ed anima, trasformando il suo corpo in spirito, in luce.<br>
Nel cielo l’ha innalzata a Regina degli Angeli e dei Santi e l’ha fatta sedere alla destra del Figlio suo.<br>
La storia della Vergine Maria è vissuta tutta nella invisibilità più grande. Tutto avviene nel segreto del suo cuore, della sua anima e anche del suo corpo.<br>
A Lei lo Spirito Santo, che sempre governa il suo cuore e i suoi pensieri, chiede di svelare la sua storia, di manifestarla al mondo e lei lo fa in questo suo canto di lode e di magnificenza del suo Dio e Signore.<br>
La Vergine Maria insegna a noi un’altissima verità. <br>
Più lo Spirito Santo cresce in noi, più noi vediamo l’opera di Dio compiuta in noi e nella storia e più la cantiamo e più lodiamo e benediciamo il Signore.<br>
Meno lo Spirito Santo cresce in noi, meno vediamo l’opera di Dio in noi e attorno a noi e meno la trasformiamo in un canto di lode e di magnificenza del nostro Dio.<br>
Il fatto che oggi non solo non vediamo l’opera del Padre compiuta in noi per Cristo Gesù, nello Spirito Santo, ma neanche vediamo più Cristo come l’opera di salvezza e di redenzione per il mondo intero, attestiamo che siamo assai poveri di Spirito Santo.<br>
Questa estrema povertà ci rende completamente ciechi, tanto ciechi da non vedere che l’uomo ha bisogno di vera redenzione e vera salvezza e che questa redenzione e salvezza vere sono date a noi non solo per Cristo Gesù, ma anche in Cristo e con Cristo.<br>
Come ci si libera da questa cecità? Da essa ci si libera se chi ha ancora il dono della vista nello Spirito Santo non teme gli uomini e con la fermezza e fortezza dello Spirito Santo, canta la magnificenza che il nostro Dio ha manifestato tutta in Cristo Gesù.<br>
Dinanzi a questa cecità, quanti ancora non hanno piegato le ginocchia dinanzi al nuovo vitello d’oro costruito dai cristiani, che altro non è che una fusione di pensieri della terra, devono avere la fermezza e fortezza dello Spirito Santo, la stessa fermezza e fortezza che visse Mosè al tempo della fabbrica dell’idolo muto nel deserto.<br>
Quando si fu avvicinato all’accampamento, vide il vitello e le danze. Allora l’ira di Mosè si accese: egli scagliò dalle mani le tavole, spezzandole ai piedi della montagna. Poi afferrò il vitello che avevano fatto, lo bruciò nel fuoco, lo frantumò fino a ridurlo in polvere, ne sparse la polvere nell’acqua e la fece bere agli Israeliti (Es 32,19-20).<br>
È questo oggi il coraggio e la fortezza che manca ai cristiani: distruggere questo idolo che ha preso il posto del Dio Trinità, del Verbo Incarnato, della Rivelazione, del Vangelo, della stessa Chiesa.<br>
La Vergine Maria nel suo Magnificat pone il Signore Dio al centro della storia. Lo canta come il solo Signore della storia. 
</p>

<p>
LEGGIAMO IL TESTO DI Lc 1,46-55<br>
Allora Maria disse: «L’anima mia magnifica il Signore <br>
e il mio spirito esulta in Dio, mio salvatore, <br>
perché ha guardato l’umiltà della sua serva. D’ora in poi tutte le generazioni mi chiameranno beata.<br>
Grandi cose ha fatto per me l’Onnipotente e Santo è il suo nome;<br>
di generazione in generazione la sua misericordia per quelli che lo temono.<br>
Ha spiegato la potenza del suo braccio, ha disperso i superbi nei pensieri del loro cuore;<br>
ha rovesciato i potenti dai troni, ha innalzato gli umili;<br>
ha ricolmato di beni gli affamati, ha rimandato i ricchi a mani vuote.<br>
Ha soccorso Israele, suo servo, ricordandosi della sua misericordia,<br>
come aveva detto ai nostri padri, per Abramo e la sua discendenza, per sempre».<br>
Questo canto attesta e rivela quanto grande è lo Spirito Santo che governa il cuore della Madre del Signore.<br>
Altra verità che è giusto mettere in luce.<br>
Poiché questo canto è il frutto dello Spirito Santo nel cuore della Madre del Signore, la comprensione di esso dovrà avvenire anche nella stessa grandezza dello Spirito di Dio in noi.<br>
Poiché oggi molti non credono più in questo canto, attestano che lo Spirito del Signore non governa più il loro cuore, né in molto e né in poco.<br>
La verità del nostro cuore che poi diviene verità sulle nostra labbra è il frutto dello Spirito del Signore in noi.<br>
Se le nostre labbra non cantano secondo verità questo cantico innalzato in onore della magnificenza di Dio e anche della Vergine Maria, è segno che la nostra povertà spirituale è grande.<br>
Siamo privi di Spirito Santo. Non esiste nell’universo povertà più grande di questa.<br>
Inoltre, poiché oggi Cristo da molti figli della Chiesa è messo ai margini, anzi escluso dalla predicazione della Chiesa, più che un lebbroso, è segno evidente che lo Spirito di Dio non è in noi.<br>
Senza di Lui, nessuno più ci conduce alla verità. Senza di Lui le tenebre ci afferrano e ci conducono in tenebre sempre più fitte.<br>
Oggi alla Chiesa manca il Padre e il Verbo Incarnato, perché manca lo Spirito Santo.<br>
Manca lo Spirito Santo perché molti suoi figli si sono consegnati al grande peccato dell’idolatria.<br>
Ecco come oggi la Chiesa celebra la sua fede: «O Re delle genti, atteso da tutte le nazioni, pietra angolare che riunisci i popoli in uno, vieni e salva l’uomo che hai formato dalla terra».<br>
Madre del Signore, Vergine colma di Spirito Santo, ottienici la grazia di liberarci dalla grande idolatria.<br>
Tu ci aiuterai. Lo Spirito Santo ritornerà in noi e noi canteremo, con il tuo cuore, la magnificenza del nostro Dio e anche la tua.<br>
Riconosceremo che veramente il Signore ha fatto per te grandi cose, avendo visto la tua umiltà. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
