<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>3PAROLA</h1>-->
<h1>3PAROLA</h1>

<p>
Created venerdì 21 maggio 2021
</p>

<p>
31/12/2020
</p>

<p>
Signore, medito sulle tue parole nel silenzio di una trasparente mattina d'inverno e il mio cuore è pieno di stupore. Tutte le cose furono create dal Verbo eterno, espressione della tua saggezza e della tua potenza. Per mezzo del Verbo che si è fatto carne, l'umanità caduta venne riscattata e fu rinnovata. Mentre ormai l'oscurità si allontana, fammi restare nella luce del tuo Verbo, che risplende nella creazione tutta. Immergimi in questa luce, affinché la bellezza del volto del tuo Figlio prediletto mi investa, facendomi rinascere nella sua immagine sempre più luminosa.
</p>

<p>
Divino Spirito Santo, ci parli nel silenzio della notte, quando il nostro cuore è calmo e in pace. Noi ti preghiamo, concedici questa purezza interiore che ci permetterà di sentire la tua voce e di essere toccati dalla tua grazia. Come delle fiaccole che restano accese nella notte, fino a che giunga l'alba, fa' che le nostre vite risplendano come testimoni viventi della tua verità, mentre aspettiamo nella fede la venuta della tua gloria.
</p>

<p>
30/12/2020
</p>

<p>
Signore Gesù, ti ringrazio per l'esempio che oggi Anna mi offre: nella sua vecchiaia, si fa portatrice della Buona Novella della salvezza e intercede per la salvezza del suo popolo. In questo decennio di evangelizzazione, riempi anche me di fervore, fede e forza d'animo, perché a chi incontro proclami la Buona Novella, a parole e a fatti, e perché preghi con convinzione per la conversione del mondo.
</p>

<p>
Signore Gesù, tu sei venuto sulla terra per essere la mia libertà e la mia santità; liberami da tutti i miei peccati e da tutto ciò che mi trattiene dall'amarti con tutto il mio cuore. Svuotami di ogni desiderio contrario alla tua volontà e colmami, invece, del tuo Spirito Santo, affinché, fatto a tua immagine e somiglianza. contempli il tuo volto nel regno dei cieli.
</p>

<p>
29/12
</p>

<p>
Padre celeste, ti ringrazio per questo tempo di Natale, in cui celebriamo il mistero del Verbo che si è fatto carne. Aiutami perché, come il vecchio Simeone, in silenzio possa ascoltare la tua parola e accoglierla nel mio cuore. Il tuo Spirito scenda su di me e mi guidi perché io possa compiere la tua volontà, fino a che Cristo sia del tutto presente in me.
</p>

<p>
Padre, ti lodo e ti benedico per aver mandato tuo Figlio perché fosse la luce del mondo. Il suo splendore luminoso attiri l'umanità tutta nel suo regno; illumini il mio spirito mostrandomi i miei errori e difetti. Sappia io riconoscere, come Simeone, la salvezza che mi offri e conosca così la pace e la consolazione del tuo perdono.
</p>

<p>
28/12
</p>

<p>
Signore Gesù, il vangelo di oggi mi esorta a pregare per i bambini. Poiché nella tua infanzia hai conosciuto le amorose attenzioni di tua madre e di san Giuseppe, benedici i bambini di tutto il mondo. Il tuo spirito aiuti il tuo popolo a cambiare la morale della società, affinché i valori cristiani siano mantenuti e i bambini siano protetti da ogni abuso e da ogni male. Imparino a conoscere il tuo amore per loro e a trovare la gioia di contraccambiarlo.
</p>

<p>
Padre, ti offro tutte le sofferenze del mondo, in particolare quelle dei bambini innocenti, in unione con le sofferenze di tuo Figlio. Siano incluse nel mistero della redenzione. Ti chiedo di sostenere e di confortare coloro che soffrono, di mutare i cuori a coloro che affliggono e feriscono il prossimo. Fa' che il tuo popolo condivida lo spirito di Cristo, fa' che perdoni così come spera di essere perdonato.
</p>

<p>
27/12
</p>

<p>
Santa Famiglia, ti preghiamo oggi per le famiglie cristiane di tutto il mondo; concedi la perseveranza a coloro che sono "insieme" nella celebrazione della loro fede; mostra il cammino da seguire a coloro che cercano la comunione e l'unità: la via che tu stesso hai percorso, la via della croce; fa' scoprire la saggezza della comunione nelle gioie e nei sacrifici a coloro che si sentono soli, nonostante siano in mezzo agli altri. Concedi la pace a ogni famiglia, ora e sempre.
</p>

<p>
Se vieni al tempio condotto dallo Spirito, troverai il Bambino Gesù, lo prenderai tra le tue braccia e dirai: "Ora lascia, o Signore, che il tuo servo vada in pace secondo la tua parola". E nota allo stesso tempo come la pace si unisca all'affrancamento e alla liberazione, poiché Simeone non dice soltanto: "Voglio andare", ma aggiunge "andare in pace". Il prediletto Abramo ha ricevuto, anche lui, la stessa promessa: "Quanto a te, andrai in pace con i tuoi padri; sarai sepolto dopo una vecchiaia felice" (Gen 15,15). Chi può morire in pace, se non colui che possiede "la pace di Dio, che sorpassa ogni intelligenza" (Fil 4,7), e tiene il cuore di chi la possiede?... Ma perché parlare dei patriarchi? Si tratta di avvicinarsi a colui che è il principe e il Signore dei patriarchi, Gesù: colui che fa dire: "È assai meglio essere sciolto dal corpo per essere con Cristo" (Fil 1,23). Possiede Gesù colui che osa dire: "Non sono più io che vivo, ma Cristo vive in me" (Gal 2,20). Dunque, al fine di meritare anche noi, in piedi nel tempio tenendo il Figlio di Dio e stringendolo nelle nostre braccia, di essere liberati e di partire verso un mondo migliore, preghiamo il Dio Onnipotente, preghiamo anche lo stesso Bambino Gesù, con il quale desideriamo conversare, che desideriamo tenere nelle nostre braccia... (ORIGENE)
</p>

<p>
26/12
</p>

<p>
Signore Gesù, ti ringrazio di avermi dato come esempio santo Stefano, tuo servo fedele. Poiché io, in questo periodo di Natale, sto meditando sul senso dell'Incarnazione, fa' che riceva la tua grazia, come l'ha ricevuta santo Stefano, per servirti tramite tutti i miei fratelli e sorelle. L'amore che io manifesto loro sia una testimonianza del mio amore per te. Vieni, resta nel mio cuore e insegnami a perdonare.
</p>

<p>
Ti ringrazio, Signore, per questa giornata e per tutte le grazie che mi hai concesso. Santo Stefano aveva una così grande fede nelle tue promesse, ed io ne ho così poca! Perdonami per la mia mancanza di fede, così come per tutte le occasioni di servirti che mi sono lasciato sfuggire. Questa sera, ti prego in particolare per tutti quelli che sono perseguitati per causa tua; ti chiedo di renderli forti e di consolarli per mezzo dello Spirito Santo.
</p>

<p>
25/12
</p>

<p>
"Tu sei mio figlio, oggi ti ho generato". Ecco che l'ingenerato genera e la Vergine concepisce, il tempio della sua verginità è rimasto inviolato poiché è Dio che viene al mondo, è la luce stessa che vede il giorno, il tempo e lo spazio sono trascesi in modo definitivo e quest'oggi è un giorno che decide del domani. Gesù entrerà nella stanza dove si nasconderanno i discepoli, pur essendo chiuse porte e finestre, egli entra allo stesso modo nel nostro mondo poiché la luce vince l'opacità della materia. Luce da luce, Dio vero da Dio vero! Ormai ti manifesterai quando vorrai e non sarà miracolo ma semplice realtà della presenza. Che meraviglia fu per noi il Signore! Bambino, io ti adoro.
</p>

<p>
La Chiesa di Betlemme è questa donna e questo uomo chinati su una culla, costituita da una mangiatoia... Maria, ancora tutta commossa, ma rassicurata dalla presenza del suo meraviglioso compagno, medita "nel suo cuore" gli avvenimenti che le hanno sconvolto la vita: l'incontro del messaggero di Dio, l'annuncio dell'impossibile concepimento, la visita ad Elisabetta, l'ordine imperiale, il viaggio faticoso, l'impossibilità di trovare un posto in albergo, la ricerca di un rifugio di fortuna, il parto, in una strana calma, del bel bambino, frutto della sua fede quanto del suo corpo, al quale sono venuti a rendere una strana visita alcuni pastori della zona e alcuni Magi dell'Oriente. Giuseppe veglia sul bambino e sulla madre: il bambino così vicino e così lontano, che egli ha il compito di proteggere e di riconoscere, al quale egli deve dare un nome; la madre, che gli ispira tanta tenerezza e venerazione. Servitore disponibile e vigile, egli attende che Dio gli dia di nuovo un segno. Il bambino dorme, si sveglia, sorride, piange, beve con gioia il latte materno, sorride di nuovo, si riaddormenta. Talvolta "si agita un po', mormora vagamente, tende le braccia, tenta di svegliarsi, ma non può". Appena percettibile, la sua respirazione dà il ritmo al silenzio della notte. Una pace indicibile inonda il cuore dei genitori. "Silenziosa come il respiro che esala, l'esistenza eterna riempie l'ambiente, uguale a tutte queste povere cose innocenti ed ingenue, quando è con noi, nessun male ci può capitare..." . La Chiesa di Betlemme sono i pastori, i figli di Israele disprezzati dalla sinagoga, emarginati, rassegnati al loro stato di "poveri del paese", improvvisamente avvolti di luce, spaventati, subito calmati e mandati alla grotta dal messaggero celeste. Trovano Maria, Giuseppe, il bambino che giace nella mangiatoia e se ne vanno contenti a raccontarlo agli altri e a lodare Dio. La Chiesa di Betlemme sono i Magi, i figli d'Oriente, sapienti e religiosi, guidati da una stella cometa verso il Re dei loro sogni. Si prostrano, offrono i loro doni e ritornano alle loro dimore seguendo il nuovo cammino che Dio mostra loro. La Chiesa di Betlemme è questa parte minuscola dell'umanità riunita attorno al suo Salvatore, protetta dal tiranno furbo e assassino grazie alla presenza del Principe della Pace che la Vergine piena di grazia ha partorito, mandata a proclamare la lieta novella a tutti gli uomini vicini e lontani. Mentre Cesare Augusto fa un censimento della terra piegata sotto il suo potere, mentre Erode affila le spade del massacro, "la speranza risplende come un filo di paglia nella stalla" dove dorme il Re dei re. Salvatore disarmato, senza forza, senza ricchezze e senza voce, totalmente dipendente, totalmente affidato ad altri, egli sfuggirà al massacro degli innocenti aspettando di subirlo, trentatré anni più tardi, sommerso dalle grida confuse della folla di Gerusalemme e dei soldati di Roma, di fronte alla madre addolorata e al discepolo prediletto. È dopo la Pentecoste, nel primo fervore della fede in Cristo Risorto, che la Chiesa commemora, con l'evangelista Luca, autore degli Atti degli Apostoli, e Matteo, uno dei dodici, la nascita di Gesù. Anch'essa, come Maria, serba tutte queste cose meditandole nel suo cuore. La Chiesa capisce di non avere altra culla tranne quella di questo bambino, altra madre tranne la sua. Si stupisce di riconoscersi nella grotta di Betlemme, in questo primo cenacolo. Si sente sollevare in essa, come i due tempi di una stessa respirazione, il duplice desiderio che costituisce il ritmo della sua vita: gridare su tutti i tetti la scoperta inaudita e sprofondare nel silenzio della contemplazione... Si raccoglie nella presenza, nell'attesa della seconda venuta, e se ne va, per affrettarla, verso i quattro punti cardinali. Si raccoglie e si disperde, accoglie e dà, adora e divide. Non smette di ringraziare. Essa scatena contro il Principe delle tenebre e contro i suoi sottoposti una battaglia accanita, battaglia spirituale che continua la vittoria decisiva del suo Signore sul peccato, sulla fatalità e sulla morte. Ne esce spesso ferita, talvolta martire, mai però disperata. E proprio all'interno della prova a cui la spingono le sue lotte, con allegria irresistibile, l'allegria pasquale, essa intona alla lode della gloria di Dio il canto natalizio degli angeli. (Card. ALBERT DECOURTRAY)
</p>


<span class="backlinks">
</span>

</div>
</div>
</body>
</html>
