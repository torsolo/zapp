<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della IV settimana del Tempo Ordinario.
</p>

<p>
<u>ANTIFONA</u> / Salvaci, Signore Dio nostro, radunaci dalle genti, perché ringraziamo il tuo nome santo: lodarti sarà la nostra gloria. (Sal 105,47)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Signore Dio nostro, concedi a noi tuoi fedeli di adorarti con tutta l’anima e di amare tutti gli uomini con la carità di Cristo. Egli è Dio e vive e regna con te, nell’unità dello Spirito Santo, per tutti i secoli dei secoli. ♦ O Padre, che hai inviato il tuo Figlio a insegnare con autorità la tua via e a liberarci dalle potenze del male, fa’ che sperimentiamo l’intima gioia di affidarci unicamente a te, per testimoniare con la vita la nostra fede. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Susciterò un profeta e gli porrò in bocca le mie parole</b> / Dal libro del Deuterònomio (Dt 18,15-20) / Mosè parlò al popolo dicendo: «Il Signore, tuo Dio, susciterà per te, in mezzo a te, tra i tuoi fratelli, un profeta pari a me. A lui darete ascolto. Avrai così quanto hai chiesto al Signore, tuo Dio, sull'Oreb, il giorno dell'assemblea, dicendo: "Che io non oda più la voce del Signore, mio Dio, e non veda più questo grande fuoco, perché non muoia". Il Signore mi rispose: "Quello che hanno detto, va bene. Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò. Se qualcuno non ascolterà le parole che egli dirà in mio nome, io gliene domanderò conto. Ma il profeta che avrà la presunzione di dire in mio nome una cosa che io non gli ho comandato di dire, o che parlerà in nome di altri dèi, quel profeta dovrà morire"». / Parola di Dio.
</p>

<p>
<u>PSALMUS</u> / (Sal 94) <b>Ascoltate oggi la voce del Signore</b> / Venite, cantiamo al Signore, acclamiamo la roccia della nostra salvezza. Accostiamoci a lui per rendergli grazie, a lui acclamiamo con canti di gioia. R. / Entrate: prostràti, adoriamo, in ginocchio davanti al Signore che ci ha fatti. È lui il nostro Dio e noi il popolo del suo pascolo, il gregge che egli conduce. R. / Se ascoltaste oggi la sua voce! «Non indurite il cuore come a Merìba, come nel giorno di Massa nel deserto, dove mi tentarono i vostri padri: mi misero alla prova pur avendo visto le mie opere». R.
</p>

<p>
<u>LETTURA2</u> / <b>La vergine si preoccupa delle cose del Signore, per essere santa</b> / Dalla prima lettera di san Paolo apostolo ai Corìnzi (1Cor 7,32-35) / Fratelli, io vorrei che foste senza preoccupazioni: chi non è sposato si preoccupa delle cose del Signore, come possa piacere al Signore; chi è sposato invece si preoccupa delle cose del mondo, come possa piacere alla moglie, e si trova diviso! Così la donna non sposata, come la vergine, si preoccupa delle cose del Signore, per essere santa nel corpo e nello spirito; la donna sposata invece si preoccupa delle cose del mondo, come possa piacere al marito. Questo lo dico per il vostro bene: non per gettarvi un laccio, ma perché vi comportiate degnamente e restiate fedeli al Signore, senza deviazioni. / Parola di Dio.
</p>

<p>
<u>ACCLAMATIO</u> / Alleluia, alleluia / Il popolo che abitava nelle tenebre vide una grande luce, per quelli che abitavano in regione e ombra di morte una luce è sorta. (Mt 4,16) / Alleluia.
</p>

<p>
<u>VANGELO</u> / <b>Insegnava loro come uno che ha autorità</b> / Dal Vangelo secondo Marco (Mc 1,21-28) / In quel tempo, Gesù, entrato di sabato nella sinagoga, [a Cafàrnao,] insegnava. Ed erano stupiti del suo insegnamento: egli infatti insegnava loro come uno che ha autorità, e non come gli scribi. Ed ecco, nella loro sinagoga vi era un uomo posseduto da uno spirito impuro e cominciò a gridare, dicendo: «Che vuoi da noi, Gesù Nazareno? Sei venuto a rovinarci? Io so chi tu sei: il santo di Dio!». E Gesù gli ordinò severamente: «Taci! Esci da lui!». E lo spirito impuro, straziandolo e gridando forte, uscì da lui. Tutti furono presi da timore, tanto che si chiedevano a vicenda: «Che è mai questo? Un insegnamento nuovo, dato con autorità. Comanda persino agli spiriti impuri e gli obbediscono!». La sua fama si diffuse subito dovunque, in tutta la regione della Galilea. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Gesù è venuto a portare la sua Parola, insegnando con autorità. Preghiamo perché ci aiuti a non chiudere il nostro cuore all'ascolto, anche quando il suo messaggio è impegnativo. Preghiamo insieme dicendo: <b>Ascoltaci, o Signore!</b> / Per la Chiesa nel mondo intero: trasmetta con fedeltà e coraggio a tutti gli uomini la Parola di salvezza, preghiamo. / Per coloro che vivono il ministero della Parola: si preparino con cura a leggere e meditare la Bibbia e la trasmettano con entusiasmo e sapienza, preghiamo. / Per chi è sposato e per chi è celibe: in ogni stato di vita si sappia vivere con animo indiviso l'amore di Dio, senza disimpegni o distrazioni, preghiamo. / Per tutti coloro che vivono il sacramento del matrimonio: sappiano rendere grazie per il dono ricevuto e lo alimentino di giorno in giorno, preghiamo. / Per la nostra comunità cristiana: la condivisione dell'unico pane eucaristico ci spinga a portare a tutti il messaggio profetico di pace e di liberazione dal male, preghiamo. / Padre, Dio potente e misericordioso, metti a tacere le potenze del male che si agitano nel mondo e donaci un cuore attento e pronto ad ascoltare la voce di Gesù, tuo Figlio e nostro fratello e Signore. Egli vive e regna nei secoli dei secoli.
</p>

<p>
<u>OFFERTORIO</u> / Accogli con bontà, o Signore, i doni del nostro servizio sacerdotale: li deponiamo sull’altare perché diventino sacramento della nostra redenzione. Per Cristo nostro Signore.
</p>

<p>
<u>COMMUNIO</u> / Sul tuo servo fa’ splendere il tuo volto, salvami per la tua misericordia. Signore, che io non debba vergognarmi per averti invocato. (Sal 30,17-18) ♦ Erano stupiti del suo insegnamento, dato con autorità. (Mc 1,22)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai nutriti con il dono della redenzione, fa’ che per la forza di questo sacramento di eterna salvezza cresca sempre più la vera fede. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Bonaventura (1221-1274) francescano, dottore della Chiesa / Discorso ‘Christus unus omnium magister' «Una dottrina nuova insegnata con autorità» / «Uno solo è il vostro Maestro, il Cristo» (Mt 23,10). (… ) Cristo infatti è «irradiazione della gloria del Padre e impronta della sua sostanza e sostiene tutto con la potenza della sua parola» (Eb 1,3). È lui l’origine di ogni sapienza; in cielo il Verbo di Dio è fonte della sapienza. Cristo è fonte di ogni conoscenza vera; egli è infatti «la via, la verità e la vita» (Gv 14,6): (…) In quanto via, Cristo è maestro e principio della conoscenza secondo la fede. (… ) Per questo Pietro insegna nella sua seconda lettera: «Abbiamo conferma migliore della parola dei profeti, alla quale fate bene a volgere l’attenzione, come a lampada che brilla in un luogo oscuro» (1,19). (…) Infatti mediante la sua venuta nello spirito, Cristo è principio di ogni rivelazione, e mediante la sua venuta nella carne, è conferma di ogni autorità. Viene prima nello spirito, come luce rivelatrice di ogni visione profetica. Secondo Daniele: «Svela cose profonde e occulte e sa quel che è celato nelle tenebre e presso di lui è la luce» (2,22). Si tratta della luce della divina sapienza, che è Cristo. Secondo Giovanni, egli dice: «Io sono la luce del mondo; chi segue me, non camminerà nelle tenebre» (8,2), e «Mentre avete la luce credete nella luce, per diventare figli della luce» (12,36). (…) Senza questa luce che è Cristo, nessuno può penetrare i segreti della fede. Per questo leggiamo nel libro della Sapienza: «O Dio, invia la sapienza dai cieli santi, mandala dal tuo trono glorioso, perché mi assista e mi affianchi nella mia fatica e io sappia ciò che ti è gradito (… ) Quale uomo può conoscere il volere di Dio? Chi può immaginare che cosa vuole il Signore?» (9,10-13) Nessuno può giungere alla certezza della fede rivelata, se non mediante la venuta di Cristo nello spirito e nella carne.
</p>

<p>
<u>DIBRUNO-21</u> / Un insegnamento nuovo, dato con autorità (Mc 1,21-28) / Insegnare con autorità si riveste di due verità. La prima verità dice che non vi sono altre parole che possano aggiungere qualcosa. La parola ascoltata è la sola vera, la sola perfetta, la sola che dona piena luce alla mente, la sola che riempie il cuore. Non vi sono altre parole. Si può girare il cielo e la terra per trovare altre parole, ma non se ne troveranno. Che non succeda né a noi e né ad altri quanto è accaduto con Eliseo: “Elia prese il suo mantello, l’arrotolò e percosse le acque, che si divisero di qua e di là; loro due passarono sull’asciutto. Appena furono passati, Elia disse a Eliseo: «Domanda che cosa io debba fare per te, prima che sia portato via da te». Eliseo rispose: «Due terzi del tuo spirito siano in me». Egli soggiunse: «Tu pretendi una cosa difficile! Sia per te così, se mi vedrai quando sarò portato via da te; altrimenti non avverrà». Mentre continuavano a camminare conversando, ecco un carro di fuoco e cavalli di fuoco si interposero fra loro due. Elia salì nel turbine verso il cielo. Eliseo guardava e gridava: «Padre mio, padre mio, carro d’Israele e suoi destrieri!». E non lo vide più. Allora afferrò le proprie vesti e le lacerò in due pezzi. Quindi raccolse il mantello, che era caduto a Elia, e tornò indietro, fermandosi sulla riva del Giordano. Prese il mantello, che era caduto a Elia, e percosse le acque, dicendo: «Dov’è il Signore, Dio di Elia?». Quando anch’egli ebbe percosso le acque, queste si divisero di qua e di là, ed Eliseo le attraversò. Se lo videro di fronte, i figli dei profeti di Gerico, e dissero: «Lo spirito di Elia si è posato su Eliseo». Gli andarono incontro e si prostrarono a terra davanti a lui. Gli dissero: «Ecco, fra i tuoi servi ci sono cinquanta uomini vigorosi; potrebbero andare a cercare il tuo signore nel caso che lo spirito del Signore l’abbia preso e gettato su qualche monte o in qualche valle». Egli disse: «Non mandateli!». Insistettero tanto con lui che egli disse: «Mandateli!». Mandarono cinquanta uomini, che cercarono per tre giorni, ma non lo trovarono. Tornarono da Eliseo, che stava a Gerico. Egli disse loro: «Non vi avevo forse detto: “Non andate”?»” (2Re 2,8-18). Questi uomini persero tre giorni, noi spesso perdiamo una vita. Anziché ascoltare la Parola detta a noi dal Signore. Sciupiamo una vita perché non crediamo in quanto è stato a noi annunziato e chiesto. Altre parole non esistono. / In quel tempo, Gesù, entrato di sabato nella sinagoga, [a Cafàrnao,] insegnava. Ed erano stupiti del suo insegnamento: egli infatti insegnava loro come uno che ha autorità, e non come gli scribi. Ed ecco, nella loro sinagoga vi era un uomo posseduto da uno spirito impuro e cominciò a gridare, dicendo: «Che vuoi da noi, Gesù Nazareno? Sei venuto a rovinarci? Io so chi tu sei: il santo di Dio!». E Gesù gli ordinò severamente: «Taci! Esci da lui!». E lo spirito impuro, straziandolo e gridando forte, uscì da lui. Tutti furono presi da timore, tanto che si chiedevano a vicenda: «Che è mai questo? Un insegnamento nuovo, dato con autorità. Comanda persino agli spiriti impuri e gli obbediscono!». La sua fama si diffuse subito dovunque, in tutta la regione della Galilea. / La seconda verità che va messa in luce è l’obbedienza che ogni creatura è chiamata a dare alla parola. Se non vi sono altre parole, l’obbedienza è la sola risposta che si possa dare alla parola a noi data con autorità. Tutte le creature, Angeli, demòni, ogni elemento dell’universo, ascoltano la parola di Gesù e danno immediata obbedienza. La parola detta con autorità è anche comando. Al comando si obbedisce. Solo l’uomo può disobbedire, ribellandosi, rifiutandosi di ascoltare. Ma con quali conseguenze? Poiché la Parola di Gesù è la sola Parola di verità, luce, vita eterna, benedizione, grazia, santità, giustizia, pace, chi non obbedisce alla sua Parola si incammina per sentieri di morte. In verità è già nella morte. Il suo rifiuto di obbedire ratifica questo cammino che condurrà di certo alla morte eterna. Cercare altre parole di vita è solo tempo sprecato, energie vanamente consumate. La vita eterna è solo nell’obbedienza a questa Parola. Se esistessero altre parole, quella di Gesù non sarebbe una parola detta con autorità. Sarebbe una parola e un insegnamento come tutte le altre parole e insegnamenti. / Madre della Redenzione, Angeli, Santi, fate che crediamo nella Parola di Gesù. 
</p>

<p>
<u>SILVESTRINI-21</u> / La "giornata di Gesù". San Marco, all'inizio del suo Vangelo riunisce alcuni episodi della vita di Gesù nell'arco di una sola giornata. Vi è un motivo preciso in questa scelta narrativa. L'intento di Marco è mostrarci l'opera di Gesù in tutti i suoi aspetti: dalla predicazione nel tempio, dalla cura agli ammalati, nel dire parole di conforto ai sofferenti, dal cacciare i demòni, come nel vangelo di oggi. Per tutti riesce a riservare parte del suo tempo e a tutti dèdica uno sguardo, una parola o un'attenzione speciale. Non trascura neanche la sua crescita spirituale trovando anche il tempo per la preghiera, senza la quale tutte le opere hanno un valore solo umano. Dovremmo imparare qualcosa! Sembra sempre che il tempo ci sommerga, ci travolga con le tante cose da fare - forse manca l'equilibrio per poterle affrontare tutte nel modo adeguato. A questa ricerca interiore, spirituale ci spinge la lettura della cosiddetta "giornata di Cafàrnao". Viene oggi da pensare intensamente all'uso del tempo: alle nostre frenesie e per contrasto alla noia che attanàglia tante giovani vite. Il tempo è come un prezioso contenitore che il buon Dio ci ha donato e che dobbiamo riempire ogni giorno con le nostre buone azioni. Quando il contenitore rimane vuoto o si riempie di cattiverie, è la vita che resta vuota o diventa malvagia. I saggi hanno detto che l'ozio è il padre dei vizi. Per il cristiano significa anche disprezzo di un dono, disprezzo della vita, lasciarsi consumare dal tempo senza imparare a viverlo fruttuosamente. La giornata di Gesù è piena e feconda di bene. E... la tua com'è? Ritengo che ogni cristiano si debba così interrogare, ma particolarmente i pastori di anime, i sacerdoti, i consacrati... A chi è stato dato tanto, sarà richiesto molto di più... :)
</p>

<p>
<u>LOYOLA-21</u> / Gesù fa il suo primo viaggio, è la prima giornata pubblica di evangelizzazione. Lo fa entrando nel luogo della Parola (sinagoga) e nel giorno del Riposo (sabato). Lo spazio e il tempo (coordinate della vita dell’essere umano) in cui ci si dedica alle cose sacre; si sta in pace, si potrebbe dire, al sicuro, perché si obbedisce a ciò che Dio ha ordinato. Invece no, anche in situazioni così caratterizzate la pace non è un punto di partenza, anzi l’incontro con la Parola fatta carne scatena dentro ogni essere umano le forze del male. Non è necessario sbavare dalla bocca o dire parolacce inimmaginabili per riconoscere che anch’io sono “posseduto”, cioè che dentro di me agisce anche una forza contraria a Dio che chiamiamo evangelicamente “spirito impuro”. Sì, non si può stare mai tranquilli, neanche nella casa della Parola! Gesù ci scomoda dai nostri programmi strutturati e rassicuranti, ci costringe a metterci in questione a porre le domande “grosse”, quelle che ci danno fastidio: che vuoi da me, Gesù Nazareno? Il Vangelo lo sa: la prima risposta non è quella migliore, bisogna iniziare ad ascoltare una Parola altra, che viene dopo… per questo Gesù guarisce l’indemoniato, prima di tutto, dicendogli chi non ascoltare, da quale “logica interiore” allontanarsi, fai la “fatica” di pulire il cuore dalla parola falsa per poter accogliere la parola vera (come ha detto Silvano Fausti SJ). La fondamentale libertà sta nello scegliere quale parola ascoltare. Non accontentarti del fatto che una parola “ti appare più vera” per crederci ciecamente! Chi di noi ascolterebbe una parola che dice «vai a buttarti sotto il treno solo e abbandonato» e non invece la parola che dice «vivi la tua vita con gioia, pienezza, allegria e tanti amici»?! Eppure, eppure… paradossalmente, ascolto per prima la parola della morte e non quella della vita! Quella sembra così evidente, così più vera della parola della vita che… alla fine mi ci abituo. Ho bisogno di qualcuno che mi scomoda, mi libera con forza, per uscire da questo perverso automatismo, che mi faccia accorgere che è presente un’autorità che mi sorprende e mi attrae, perché mi dice la Buona Notizia: non ascoltare la parola della morte e così iniziare ad ascoltare la parola della vita… ma tu ci credi? Ti vuoi lasciare scomodare? / Quando per comodità ho rischiato di non vivere in pienezza? In quale luogo della mia vita la scomodità mi ha donato l’autenticità? Quale parola ascolto oggi? (Stefano Titta SJ)
</p>

<p>
<u>FEGF1</u> / CRISTO E’ RISORTO E ATTIRA A SE’ LA STORIA INTERA di Giorgio La Pira / Se Cristo è risorto, e lo è, allora il “punto propulsivo” il “punto di Archimede” della storia intiera del mondo - cosmica e umana; individuale e collettiva - è Lui; il corso intiero dei secoli fa centro in Lui, Alfa e Omega; principio e fine; primo e ultimo: (Ap 22,13); allora, è “vera” la grazia che da Lui – per tutti gli uomini e tutti i popoli – deriva (Gv 1,16; 4,15); allora è “vera” – “necessitante”, in un certo senso, per tutti gli uomini e per tutti i popoli, per tutta la storia – la Chiesa, da Lui disegnata a Cesarea (Mt 16,18) e lanciata – per opera dello Spirito Santo – a Pentecoste (At 2,2ss) e da Lui sostenuta ogni giorno, nel corso intiero dei secoli (Mt 28,20); allora sono “vere”, “valide”, ineliminabili – nella struttura e nella dinamica della Chiesa e della storia – le “missioni” da Lui affidate per tutte le genti (Mt 28,19), a Pietro e Paolo (At 9,15), a tutti gli apostoli  per pervenire sino alla “pienezza degli ebrei” ed alla “pienezza dei gentili” (Rm11,25); allora è fondamentalmente “vero”, fondamentalmente “valido”, nonostante tutti i limiti e tutte le deficienze,  l’intiero corso bimillennario della storia della Chiesa in “espansione missionaria” verso le genti… Allora, in conclusione, la storia intiera – e quella del nostro tempo, perciò – va vista - per essere interpretata nel suo fondo, nel suo valore, nella sua struttura e nel suo fine - da un solo angolo visuale: quello di Cristo Risorto e del “progetto di signoria” che Egli, mediante la Chiesa, deve realizzare, nonostante la libertà, la indocilità e la responsabilità degli uomini, nel corso dei millenni (Ap 20,1ss)
</p>

<p>
<u>FEGF2</u> / Commento sul vangelo di Marco, Mc 1,21-28 / Una dottrina nuova insegnata con autorità di San Girolamo nel quinto secolo / Gesù si recò dunque nella sinagoga di Cafàrnao e si mise ad insegnare. Ed erano stupiti del suo insegnamento, perché parlava loro “come uno che ha autorità e non come gli scribi”. Non diceva per esempio: “Parola del Signore!” oppure: “Così dice colui che mi ha mandato”. No. Gesù parlava in nome proprio: era lui infatti ad aver parlato una volta attraverso la voce dei profeti. È già bello poter dire, fondandosi su un testo: “Sta scritto...” È meglio ancora proclamare, nel nome del Signore stesso: “Parola del Signore!” Ma è tutt’altra cosa poter affermare, come Gesù in persona: “In verità, vi dico!...” Come osi dire, tu: “In verità vi dico!” se non sei colui che un tempo ha dato la Legge e parlato attraverso i profeti?... “Erano stupiti del suo insegnamento”. Che cosa insegnava che fosse così nuovo. Non faceva nulla se non ridire ciò che aveva già dichiarato tramite la voce dei profeti. Eppure erano stupiti, perché non insegnava alla maniera degli scribi. Insegnava come se avesse in prima persona l’autorità; non da rabbi ma in quanto Signore. Non parlava riferendosi ad uno più grande di lui. No, la parola che diceva era sua; e infine, usava questo linguaggio di autorità poiché affermava presente colui di cui aveva parlato per mezzo dei profeti: “Io dicevo. Eccomi qua” (Is 52,6)... Perciò, Gesù minaccia lo spirito immondo che si esprime nel posseduto nella sinagoga: “Taci! Esci da quell’uomo”. Cioè: “Esci da casa mia; cosa fai in costui che è la mia dimora? Io voglio entrarvi. Taci! Esci da quell’uomo. Lascia quella dimora che è stata preparata per me... Dio la vuole. Lascia l’uomo; mi appartiene. Non voglio che sia tuo. Io abito nell’uomo; questo è il mio Corpo. Vattene!”
</p>

<p>
<u>RobertoPasolini</u> / Un insegnamento nuovo / Il primo gesto di guarigione di Gesù nella sinagoga di Cafarnao è un potente esorcismo, in grado di farci uscire non solo dal sospetto nei confronti di Dio e del mistero della sua volontà, ma anche di sollevarci dalle inutili «preoccupazioni» (1Cor 7,32) che spesso affliggono e lacerano il nostro cuore. Guidati dal sincero desiderio di «come si possa piacere al Signore» (7,32) in ogni occasione della vita, spesso non ci accorgiamo di quanto il nostro senso religioso sia mosso e alimentato dalla paura che Dio venga a «rovinarci» (Mc 1,24) piuttosto che per aiutarci a condurre un’esistenza più piena e felice. Il discorso che Paolo rivolge ai cristiani di Corinto – senza ridursi a un’opposizione tra celibato e verginità – può essere un formidabile antidoto per continuare a rimanere «fedeli al Signore», senza ammettere «deviazioni» (7,35) da una necessaria fedeltà anche a se stessi e al proprio desiderio profondo. Sia che ci si voglia preoccupare «delle cose del mondo» (7,33), sia che si preferisca occuparsi «delle cose del Signore» (7,32), l’importante è comportarsi «degnamente» (7,35) a partire da un cuore non «diviso» (7,34), ma aperto con fiducia a Dio. Il rischio, altrimenti, è sempre quello di scivolare in una spaccatura interiore, molto visibile nella condizione di quell’uomo «posseduto da uno spirito impuro» (1,23) che si rivela l’unico capace di riconoscere in Gesù il «santo di Dio», ma anche di temerlo come una terribile minaccia. Nella brusca reazione dello spirito impuro – un’apparente domanda non bisognosa di alcuna risposta – si svela la tenebra profonda che può abitare in fondo a ogni cuore. Certo, quando il Signore entra nei recinti della nostra vita non può che venire (anche) per distruggere tutto ciò che è estraneo alla verità del suo amore. Ma Dio non può e non vuole mai mortificare il dono di vita che ci ha accordato, se non per emendarlo da quel pensiero «impuro» che congela la nostra capacità di aprirci e dedicarci all’altro. Senza nemmeno rivolgere la parola al sospetto presente nel cuore di quest’uomo posseduto, il Signore Gesù ordina «severamente» allo spirito di tacere e di uscire, rivelando come la guarigione sia un processo che libera tutta la nostra rabbia e scioglie il nostro dolore: «lo spirito impuro, straziandolo e gridando forte, uscì da lui» (Mc 1,26). Accogliere l’autorità di Dio nella nostra vita comporta un trauma, perché ci chiede di affrontare il momento mai desiderabile della correzione, l’umiltà di dover imparare da un altro a sviluppare il dono e il compito della propria esistenza. Eppure, non è altro il servizio di cui l’uomo ha assoluta necessità, come intuisce già Mosè nei giorni in cui si fa garante e mediatore dell’alleanza con Dio: «Il Signore, tuo Dio, susciterà per te, in mezzo a te, tra i tuoi fratelli, un profeta pari a me. A lui darete ascolto» (Dt 18,15). La promessa di un profeta al pari di Mosè non è ancora l’annuncio dei tempi messianici, eppure è già la dichiarazione di quanto sia necessario ripristinare nel popolo un clima e una capacità di ascolto, perché la grazia di un dialogo con Dio diventi non solo possibile, ma anche funzionale al cammino verso la terra promessa: «Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò» (18,18). Riconoscere autorità e dare ascolto alla voce di un altro non è mai un processo lineare e scontato, nemmeno quando siamo noi a cercare percorsi di guarigione dalle nostre ferite e di liberazione dai condizionamenti profondi che ostacolano il nostro cammino. Se il rischio potrebbe essere quello di rimanere affascinati da profezie e da profeti che non parlano veramente nel «nome» del Signore, ma «in nome di altri dei» (18,20), non possiamo tuttavia perdere la speranza di poter accedere alla «voce del Signore» come quel «grande fuoco» in cui nessuno è chiamato a morire, ma tutti siamo convocati a vivere per sempre, in una speranza condivisa e in una gioia rinnovata: «Che è mai questo? Un insegnamento nuovo, dato con autorità» (Mc 1,27).
</p>

<h5>Semeraro MichaelDavide</h5>

<p>
Le parole di Paolo hanno sapore di rara tenerezza e proprio come una madre conclude il suo discorso. L’apostolo lo fa con la frase classica e al contempo sempre nuova e colma di una cura e di un’attenzione che, per quanto possano anche suscitare un rifiuto, comunque e sempre toccano il cuore fino a commuovere profondamente le viscere: «Questo lo dico per il vostro bene» (1Cor 7,35). La questione di cui parla l’apostolo Paolo è, secondo la logica degli antichi, un simbolo del modo di stare al mondo e di organizzare la propria rete di relazioni perché siano liberanti e non si trasformino, malgrado tutte le più belle intenzioni, in un «laccio». Non si tratta di scegliere tra il celibato e il matrimonio, tra una vita maggiormente segnata dalla solitudine e una vita profondamente segnata da legami forti e significativi. La vera sfida è ricordarsi e lasciarsi illuminare nelle proprie scelte dalla ricerca di una libertà che non ha niente a che vedere con una sorta di “liberismo esistenziale”, bensì si identifica con la ricerca di un bene che non solo ci fa bene, ma è pure capace di creare un bene crescente dentro di noi e attorno a noi «senza preoccupazioni» (7,32). L’apostolo ci offre un criterio per discernere la condizione del nostro cuore e, nel caso, rettificare i nostri passi nei sentieri della vita: «e si trova diviso!» (7,34). È proprio questa la condizione di quell’«uomo posseduto da uno spirito impuro» (Mc 1,23) che da una parte riconosce in Gesù «il santo di Dio» (1,24) e, dall’altra, ne avverte la presenza come una vera e insostenibile minaccia, fino a sentire di esserne rovinato perché energicamente scomodato. La reazione del Signore Gesù viene qualificata da un avverbio - «severamente» (1,25) - e da un comando chiaro e forte. La parola imperativa del Signore Gesù è più forte dell’angoscia che il demonio cerca di manifestare attraverso lo strazio di quest’uomo ingabbiato nella disperazione di conoscere il suo bene, ma di non essere in grado di optare per il bene - «Taci! Esci da lui!». L’intervento – il primo nel vangelo secondo Marco – del profeta di Nazaret è un intervento di liberazione. In tal modo l’evangelista ci ricorda che l’evangelizzazione comincia sempre a partire dal ristabilimento della possibilità di ricreare le condizioni di un ascolto autentico, che comporta come primo passo quello di chiudere la bocca per aprire l’orecchio. Le parole del Deuteronomio non fanno che confermare e radicalizzare il respiro proprio dell’Alleanza tra Dio e il suo popolo, che si basa sull’ascolto. La grande promessa da parte di Mosè di un profeta che gli sia pari non è quella di un taumaturgo, ma di una presenza che ristabilisce le possibilità di un dialogo a partire dal quale tutto è possibile o diventa assolutamente impossibile: «A lui darete ascolto» (Dt 18,15). Nella logica delle Scritture e in particolare del Deuteronomio, l’ascolto non è un’operazione né teorica, né ideologica ma richiede l’intera persona tanto da essere in grado di rifondarci come persone per recuperare l’immagine e la somiglianza smarrite… per il nostro bene.
</p>

<p>
<u>HomilyVoice-21</u> / PRIMA LETTURA / Ma il profeta che avrà la presunzione di dire in mio nome una cosa che io non gli ho comandato di dire, o che parlerà in nome di altri dèi, quel profeta dovrà morire. Presso il monte Sinai ecco cosa il popolo aveva detto a Mosè: Tutto il popolo percepiva i tuoni e i lampi, il suono del corno e il monte fumante. Il popolo vide, fu preso da tremore e si tenne lontano. Allora dissero a Mosè: «Parla tu a noi e noi ascolteremo; ma non ci parli Dio, altrimenti moriremo!». Mosè disse al popolo: «Non abbiate timore: Dio è venuto per mettervi alla prova e perché il suo timore sia sempre su di voi e non pecchiate». Il popolo si tenne dunque lontano, mentre Mosè avanzò verso la nube oscura dove era Dio (Es 20,18-21). Come il Signore ascolta le preghiere del suo popolo è vero mistero. Non sarà un profeta pari a Mosè a parlare al popolo in nome del Dio Onnipotente e Signore, nel nome del Dio glorioso per potenza e sublime per maestà. La tua destra, Signore, è gloriosa per la potenza, la tua destra, Signore, annienta il nemico; con sublime maestà abbatti i tuoi avversari, scateni il tuo furore, che li divora come paglia (Es 15,6). Oggi il Signore parla all’uomo attraverso la via dell’umiltà e dell’annientamento, dello svuotamento di Sé fino alla morte e alla morte di croce. Oggi Dio parla all’uomo attraverso Cristo Gesù e questi crocifisso. Così l’Apostolo Paolo ai Corinzi: La parola della croce infatti è stoltezza per quelli che si perdono, ma per quelli che si salvano, ossia per noi, è potenza di Dio. Sta scritto infatti: Distruggerò la sapienza dei sapienti e annullerò l’intelligenza degli intelligenti. Dov’è il sapiente? Dov’è il dotto? Dov’è il sottile ragionatore di questo mondo? Dio non ha forse dimostrato stolta la sapienza del mondo? Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione. Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini (1Cor 1,20-25). La voce di Dio oggi e per sempre è per noi Cristo Gesù Crocifisso. È Gesù Crocifisso il Profeta attraverso il quale il Signore ha deciso di parlare a noi per tutto il tempo della storia. Il Padre non ha altra voce. La sua voce viene dal cuore squarciato di Cristo e di Cristo Crocifisso. Ma se Cristo e Cristo Crocifisso è la sola Parola del Padre, chi vuole essere oggi Parola del padre deve divenire con Cristo Crocifisso una sola vita. Diviene Parola del Padre ogni Crocifisso vivente in Cristo Crocifisso. Paolo è Parola di Dio perché Lui è Crocifisso in Cristo con Cristo, per Cristo: Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me (Gal 2,19-20). Quanto a me invece non ci sia altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo. Dio. D’ora innanzi nessuno mi procuri fastidi: io porto le stigmate di Gesù sul mio corpo (Gal 6,14-17). / LEGGIAMO Dt 18,15-20 / Il Signore, tuo Dio, susciterà per te, in mezzo a te, tra i tuoi fratelli, un profeta pari a me. A lui darete ascolto. Avrai così quanto hai chiesto al Signore, tuo Dio, sull’Oreb, il giorno dell’assemblea, dicendo: “Che io non oda più la voce del Signore, mio Dio, e non veda più questo grande fuoco, perché non muoia”. Il Signore mi rispose: “Quello che hanno detto, va bene. Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò. Se qualcuno non ascolterà le parole che egli dirà in mio nome, io gliene domanderò conto. Ma il profeta che avrà la presunzione di dire in mio nome una cosa che io non gli ho comandato di dire, o che parlerà in nome di altri dèi, quel profeta dovrà morire”. Forse potresti dire nel tuo cuore: “Come riconosceremo la parola che il Signore non ha detto?”. Quando il profeta parlerà in nome del Signore e la cosa non accadrà e non si realizzerà, quella parola non l’ha detta il Signore. Il profeta l’ha detta per presunzione. Non devi aver paura di lui. Se il Signore nostro Dio parla solo per Cristo e per Cristo Crocifisso, è obbligo di ogni discepolo di Gesù lasciarsi crocifiggere dal mondo per divenire anche lui in Cristo Crocifisso, Parola di Dio in mezzo ai suoi fratelli. Ma cosa significa divenire crocifisso in Cristo Gesù Crocifisso per un discepolo del Signore? Significa che lui dovrà consacrare tutta la sua vita a Cristo Gesù per fare la volontà di Cristo Gesù. Dinanzi al discepolo di Gesù che consacra tutta la vita a Cristo Gesù non dovrà esistere nessun’altra persona alla quale lui possa consacrare la sua vita, ponendosi in obbedienza ad ogni suo volere. Chi sceglie Cristo Gesù deve fare solo la volontà di Cristo Gesù. Né deve fare la sua volontà, né la volontà di qualsiasi altra creatura. Quando farà la volontà di qualsiasi creatura, questa è una Parola che il Signore non ha detto. Il profeta né la può dire, né la potrà fare. È Parola non di Dio. Se ne assumerà le responsabilità. Ecco perché Gesù dice: Allora Gesù disse ai suoi discepoli: «Se qualcuno vuole venire dietro a me, rinneghi se stesso, prenda la sua croce e mi segua. Perché chi vuole salvare la propria vita, la perderà; ma chi perderà la propria vita per causa mia, la troverà. Infatti quale vantaggio avrà un uomo se guadagnerà il mondo intero, ma perderà la propria vita? O che cosa un uomo potrà dare in cambio della propria vita? (Mt 16,24-26). È verità. Le vie di Dio sono mistero indicibile. Vale la pena ricordare quanto l’Apostolo Paolo dice ai Roma: O profondità della ricchezza, della sapienza e della conoscenza di Dio! Quanto insondabili sono i suoi giudizi e inaccessibili le sue vie! Infatti, chi mai ha conosciuto il pensiero del Signore? O chi mai è stato suo consigliere? O chi gli ha dato qualcosa per primo tanto da riceverne il contraccambio? Poiché da lui, per mezzo di lui e per lui sono tutte le cose. A lui la gloria nei secoli. Amen (Rm 11,33-36). / <u>LETTURA2</u> / Questo lo dico per il vostro bene: non per gettarvi un laccio, ma perché vi comportiate degnamente e restiate fedeli al Signore, senza deviazioni. L’argomentazione dell’Apostolo Paolo è frutto della sapienza, dell’intelligenza, della conoscenza, della verità dello Spirito Santo che agisce in lui con potenza e grande forza. Ogni persona ha un solo corpo, un solo cuore, una sola mente, una sola volontà. Se il corpo è in un luogo non può essere in un altro. Se il cuore è orientato verso destra non può orientarsi verso sinistra contemporaneamente. Così dicasi della mente e della volontà. Se si fa una cosa, non se ne possono fare altre contemporaneamente. Se si sceglie una modalità di vivere non se ne può scegliere un’altra. Se uno sceglie la via del matrimonio non potrà mai scegliere la via della missione itinerante come quella vissuta dall’Apostolo Paolo. Sappiamo che Gesù sempre ha chiesto l’abbandono di ogni altra cosa a tutti coloro che ha scelto e chiamato per la missione evangelizzatrice, al fine di continuare la sua missione di salvezza sulla nostra terra. Mentre camminavano per la strada, un tale gli disse: «Ti seguirò dovunque tu vada». E Gesù gli rispose: «Le volpi hanno le loro tane e gli uccelli del cielo i loro nidi, ma il Figlio dell’uomo non ha dove posare il capo». A un altro disse: «Seguimi». E costui rispose: «Signore, permettimi di andare prima a seppellire mio padre». Gli replicò: «Lascia che i morti seppelliscano i loro morti; tu invece va’ e annuncia il regno di Dio». Un altro disse: «Ti seguirò, Signore; prima però lascia che io mi congedi da quelli di casa mia». Ma Gesù gli rispose: «Nessuno che mette mano all’aratro e poi si volge indietro è adatto per il regno di Dio» (Lc 9,57-62). Un notabile lo interrogò: «Maestro buono, che cosa devo fare per avere in eredità la vita eterna?». Gesù gli rispose: «Perché mi chiami buono? Nessuno è buono, se non Dio solo. Tu conosci i comandamenti: Non commettere adulterio, non uccidere, non rubare, non testimoniare il falso, onora tuo padre e tua madre». Costui disse: «Tutte queste cose le ho osservate fin dalla giovinezza». Udito ciò, Gesù gli disse: «Una cosa ancora ti manca: vendi tutto quello che hai, distribuiscilo ai poveri e avrai un tesoro nei cieli; e vieni! Seguimi!». Ma quello, udite queste parole, divenne assai triste perché era molto ricco (Lc 18,18-23). Vale per tutti la Parola di Gesù: Nessuno può servire due padroni, perché o odierà l’uno e amerà l’altro, oppure si affezionerà all’uno e disprezzerà l’altro (Mt 6,24). Poiché solo una via si può seguire e non più vie contemporaneamente, allora è giusto che ognuno valuti con sapienza di Spirito Santo e con scienza divina la via migliore. / LEGGIAMO 1Cor 7,32-35 / Io vorrei che foste senza preoccupazioni: chi non è sposato si preoccupa delle cose del Signore, come possa piacere al Signore; chi è sposato invece si preoccupa delle cose del mondo, come possa piacere alla moglie, e si trova diviso! Così la donna non sposata, come la vergine, si preoccupa delle cose del Signore, per essere santa nel corpo e nello spirito; la donna sposata invece si preoccupa delle cose del mondo, come possa piacere al marito. Questo lo dico per il vostro bene: non per gettarvi un laccio, ma perché vi comportiate degnamente e restiate fedeli al Signore, senza deviazioni. Dinanzi ad ogni persona vi sono due vie: la via della missione per annunciare il Vangelo a tutte le genti e la via del matrimonio. Chi si consacra ad una via non potrà consacrarsi all’altra via, non per legge della Chiesa, ma per legge del cuore. Nessun cuore può dedicarsi allo stesso tempo e con la stessa intensità al matrimonio e alla missione evangelizzatrice. Quale via scegliere? La scelta per un discepolo di Gesù non appartiene al discepolo di Gesù. Appartiene a Gesù al quale lui ha consacrato la sua vita. Ogni discepolo di Gesù deve porsi con grande umiltà dinanzi al suo Signore e dire con cuore puro: “Signore, manifestami qual è la via che tu hai scelto per me ed io la seguirò sino alla fine”. Avendo noi consegnato la nostra vita a Cristo Gesù, è giusto che sia Cristo Gesù a rivelarci, nel suo Santo Spirito, la via che il Padre vuole che noi percorriamo. La vocazione è frutto di una fede pura, santa, fatta di volontà di perenne e totale obbedienza al nostro Dio. Essa è anche frutto di una preghiera di consegna alla volontà del Padre, in Cristo, per lo Spirito Santo. La vocazione sia alla missione evangelizzatrice e sia al matrimonio sono missioni permanenti. Non durano un giorno, durano per tutta la vita. Non solo durano. A queste vocazioni tutto va consacrato. Mente, corpo, anima, spirito, volontà, desideri, cuore, tutto il nostro essere dovrà essere consegnato. Non ci si può sposare e poi pensare alla missione per la diffusione del regno di Dio sulla terra. Così anche non ci si può consacrare alla missione del regno e poi pensare al matrimonio. Un cuore diviso non gioiva. Conduce una persona ad una morte spirituale. Ecco perché prima di scegliere una via duratura e permanente si deve pregare e pregare molto. Il dono della vita al Signore su quella via va dato per sempre. Oggi invece c’è grande superficialità nella scelta della propria via. Si inizia la via del matrimonio e poi non la si percorre più. Ma anche la via della missione per il regno la si inizia e poi non la si percorre più. Questo significa che tutto avviene senza fede in Cristo, senza Sapienza e Intelligenza nello Spirito Santo, senza relazione alcuna con il Padre celeste al quale è dovuta ogni obbedienza. Vale per tutti la Parola di Gesù: Chi di voi, volendo costruire una torre, non siede prima a calcolare la spesa e a vedere se ha i mezzi per portarla a termine? Per evitare che, se getta le fondamenta e non è in grado di finire il lavoro, tutti coloro che vedono comincino a deriderlo, dicendo: “Costui ha iniziato a costruire, ma non è stato capace di finire il lavoro”. Oppure quale re, partendo in guerra contro un altro re, non siede prima a esaminare se può affrontare con diecimila uomini chi gli viene incontro con ventimila? Se no, mentre l’altro è ancora lontano, gli manda dei messaggeri per chiedere pace. Così chiunque di voi non rinuncia a tutti i suoi averi, non può essere mio discepolo. Buona cosa è il sale, ma se anche il sale perde il sapore, con che cosa verrà salato? Non serve né per la terra né per il concime e così lo buttano via. Chi ha orecchi per ascoltare, ascolti» (Lc 14,28-35). / LETTURA DEL VANGELO / «Che è mai questo? Un insegnamento nuovo, dato con autorità. Comanda persino agli spiriti impuri e gli obbediscono!». L’autorità di Gesù è AUTORITÀ DI SPIRITO SANTO nella comprensione, nella spiegazione, nel dono della Parola del Signore, nel taglio netto tra verità di Dio e pensieri della terra, tra Rivelazione e fantasie religiose dell’uomo. È AUTORITÀ DI ONNIPOTENZA. Lui comanda e tutto gli obbedisce. Lui dice e le cose accadano. Tutta la creazione visibile e invisibile esegue ogni suo comando. È AUTORITÀ REDENTRICE E SALVATRICE. Lui è il solo nome nel quale è stabilito che possiamo essere salvati. È AUTORITÀ MORALE E SPIRITUALE. Nessuno lo potrà convincere di peccato, di disobbedienza, di trasgressione di una sola Parola proferita dal Padre suo. È AUTORITÀ DI AMORE, COMPASSIONE, MISERICORDIA, PERDONO. Lui ama nello Spirito Santo con lo stesso cuore del Padre. All’amore ha consacrato la sua vita. È AUTORITÀ DI MORTE PER CROCIFISSIONE E PER GLORIOSA RISURREZIONE. Lui è il Dio fattosi carne, morto per i nostri peccati e risorto per la nostra giustificazione. È AUTORITÀ DI GRAZIA, VERITÀ, LUCE, VITA ETERNA. Chi crede in Lui ha la vita eterna. Chi non crede in Lui, rimane nella sua morte. Questa autorità a Lui è stata conferita dal Padre nello Spirito Santo, così come da Lui stesso è rivelato nel Vangelo: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero»” (Mt 11,25-30). Questa autorità non vale solo per il tempo in cui Gesù è rimasto sulla nostra terra. Questa autorità è universale, eterna. Il Padre ha posto tutto sotto la sua autorità. L’universo visibile e invisibile è sotto il governo di Gesù Signore: Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo: «Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra». E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce: «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano: «A Colui che siede sul trono e all’Agnello lode, onore, gloria e potenza, nei secoli dei secoli». E i quattro esseri viventi dicevano: «Amen». E gli anziani si prostrarono in adorazione (Ap 5,1-14). Gesù ha reso partecipe della sua Autorità di Spirito Santo, di Parola creatrice e salvatrice, redentrice e giustificatrice, di conversione, luce, verità, grazia, vita eterna, i suoi Apostoli. Tutto essi devono compiere e tutto dire nel nome di Gesù, nel quale è il nome del Padre e dello Spirito Santo. L’Autorità di Cristo è operante nell’Apostolo che vive in Cristo, con Cristo, per Cristo. Altrimenti opererà solo l’autorità insita nei sacramenti. Ogni altra autorità non potrà operare. Perché essa operi è necessaria una comunione perfetta con il cuore di Cristo allo stesso modo che il cuore di Cristo viveva in comunione con il cuore del Padre. Senza autorità non c’è governo delle anime. L’autorità è essenza di Dio, essenza di Cristo, essenza degli Apostoli. L’autorità è la vita della Chiesa, senza autorità la Chiesa muore. L’autorità è degli Apostoli, ma anche dei Profeti, dei Dottori, dei Maestri, degli Evangelizzatori. Vi è poi anche l’autorità carismatica e non solo quella ministeriale. Solo nello Spirito Santo si riconosce l’autorità di tutto il corpo di Cristo e solo nello Spirito Santo le molteplici autorità trovano comunione. Ma per abitare nello Spirito Santo, si deve abitare nella Parola del Signore. La gente sente parlare Cristo, e gli riconosce vera autorità di Maestro e Dottore. Quando l’Apostolo della Chiesa di Dio non esercita secondo verità la sua autorità di Maestro, Dottore, Pastore del suo gregge, è allora che ogni lupo rapace entra nella Chiesa e sbrana e disperde il gregge con la sua menzogna, falsità, inganno. L’Autorità nella Chiesa – in ogni sua manifestazione – è dall’Autorità di Gesù Signore. Se Gesù Signore viene privato della sua Autorità Universale, anche la Chiesa viene privata della sua Autorità. È triste dirlo. Molti nella Chiesa oggi rinnegano l’Autorità Universale di Cristo Gesù dinanzi al mondo, esercitando la loro Autorità che viene da Cristo proprio per rinnegare l’Autorità di Cristo. È il sommo della stoltezza e della insipienza. / LEGGIAMO IL TESTO DI Mc 1,21-28 / Giunsero a Cafàrnao e subito Gesù, entrato di sabato nella sinagoga, insegnava. Ed erano stupiti del suo insegnamento: egli infatti insegnava loro come uno che ha autorità, e non come gli scribi. Ed ecco, nella loro sinagoga vi era un uomo posseduto da uno spirito impuro e cominciò a gridare, dicendo: «Che vuoi da noi, Gesù Nazareno? Sei venuto a rovinarci? Io so chi tu sei: il santo di Dio!». E Gesù gli ordinò severamente: «Taci! Esci da lui!». E lo spirito impuro, straziandolo e gridando forte, uscì da lui. Tutti furono presi da timore, tanto che si chiedevano a vicenda: «Che è mai questo? Un insegnamento nuovo, dato con autorità. Comanda persino agli spiriti impuri e gli obbediscono!». La sua fama si diffuse subito dovunque, in tutta la regione della Galilea. Oggi l’autorità è disprezzata nella Chiesa. Ma se l’autorità è disprezzata significa che non si vive da vera Chiesa. Non solo è disprezzata l’autorità nella Chiesa, anche l’autorità civile è disprezzata. È questo un bruttissimo segno. Ribelle all’autorità divina è Satana. Ribelle all’autorità stabilita da Dio è ogni figlio del principe del mondo. È facile conoscere chi è figlio di Satana e chi invece è figlio di Dio. Il figlio di Satana si ribella all’autorità. Non vive il Vangelo alla maniera di Cristo Gesù, che obbedisce a Cesare lasciandosi crocifiggere. I figli di Dio obbediscono all’autorità, sottoponendosi anche alla morte, pur di rimanere fedeli al loro Dio e Signore. I figli di Dio si riconoscono perché rimangono sempre nel Vangelo, imitando il loro Maestro. Gesù obbedisce e loro obbediscono. Gesù si lascia crocifiggere e loro si lasciano crocifiggere. Gesù rimane nel suo Vangelo e loro rimangono nel Vangelo di Gesù. Quando ci si ribella all’autorità, sempre si esce fuori dal Vangelo. Uno può anche non obbedire all’autorità con profonda convinzione di coscienza, quando questa gli dice che se obbedisce, disobbedisce ad un comando del Signore. Anche questo può accadere. Sempre però nella non obbedienza all’autorità si deve rimanere nell’obbedienza al Vangelo. Gesù rimane nel Vangelo sempre. Anche il suo discepolo deve rimanere nell’obbedienza al Vangelo. È il suo stile. Non vi possono essere due stili contrapposti. Chi per la difesa del Vangelo non obbedisce all’autorità costituita da Dio – e ogni autorità viene da Dio – mai deve disobbedire al Vangelo. Anzi l’obbedienza al Vangelo deve essere al sommo del sommo della perfezione. Neanche uno iota del Vangelo va trasgredito. Quando non si obbedisce all’autorità e si disobbedisce al Vangelo, allora non è in nome del Vangelo che non obbediamo, è in nome del nostro cuore. Si è responsabili dinanzi a Dio dello scandalo che nasce sia dalla disobbedienza all’autorità che dalla disobbedienza al Vangelo. Ecco lo stile di Gesù: ha obbedito all’autorità e al Vangelo. Ha obbedito all’autorità religiosa che lo ha condannato a morte. Ha obbedito all’autorità civile che ha permesso la sua crocifissione. Ha obbedito a tutto il Vangelo da Lui annunciato, mosso dallo Spirito Santo. La sua è stata obbedienza perfettissima. Nessuno scandalo. Nessuna parola non santissima. Nessun cattivo esempio. Nessun lamento dinanzi agli uomini. Ha vissuto la sua obbedienza pregando, perdonando, offrendosi come olocausto per l’espiazione dei peccati. Madre della Redenzione, Angeli, Santi, fate che lo stile del cristiano sia in tutto conforme allo stile di Cristo Gesù. Uno stile difforme rende non credibile il Vangelo in nome del quale non si obbedisce all’autorità. Madre di Dio, intercede per noi. Vogliamo obbedire ad ogni autorità secondo le modalità di Cristo Gesù. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
