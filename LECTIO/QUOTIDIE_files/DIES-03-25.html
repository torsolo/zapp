<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-03-25</h1>-->
<h1>DIES-03-25</h1>

<h5>Oremus</h5>

<p>
<ul>
<li>Padre misericordioso, quando hai mandato fra noi tuo Figlio, nella pienezza dei tempi, per legarci a te con un amore eterno, tu hai guardato con amore particolare la Vergine di Nazaret. Tu l'hai fatta nascere e crescere perché fosse la tua figlia prediletta, la Madre di tuo Figlio e il Tempio del tuo Spirito Santo. Maria ha scoperto la meraviglia del tuo essere comunione di Persone infinite, così come ha appreso la verità altrettanto meravigliosa per cui le tre Persone aprivano ora la loro unità per accogliere lei con il resto dell'umanità. Padre amoroso, ispiraci anche solo una parte della fede di Maria. Per mezzo dello Spirito Santo, apri i nostri cuori di nuovo a Gesù, tuo Figlio e nostro Salvatore, perché in essi possa nascere, crescere e raggiungere la piena maturità.</li>
</ul>
</p>

<p>
<ul>
<li>E' difficile vivere dei tuoi annunci, Dio. / "Il Signore è con te". Messaggio da ricordare nelle veglie e all'aurora. Desiderio che Lui cresca e io diminuisca. Disponibilità totale a lasciarlo crescere, dentro di te. E dentro ogni uomo che lo riconosca Emanuele: Dio con noi, ieri, oggi e sempre. "Come è possibile?" Eterno dubbio, per chi ha difetti e paure. Per chi preferisce scegliere le sue rinunce. E cercar regole esatte e sentieri ben noti. Per paura di dar "tutto quanto è indispensabile per vivere." "E l'angelo partì da lei." E’ sempre faticoso accettare le partenze. E credere che è bene che Tu vada. Perchè verrà uno Spirito consolatore. E l’Altissimo tutto coprirà: con la sua ombra e potenza. "Hai guardato l'umiltà della tua serva." Con uno sguardo che scava fino al punto di giuntura. Ora siamo noi "schiavi e figli della tua schiava". Chiamati a fissare lo sguardo del cuore in Te. In attesa che ci sia possibile vedere. Il tuo volto che splende, su ogni uomo che cerca la pace. E nell’attesa, credere. Che la tua legge è perfetta e rinfranca il cuore. E che è dentro di noi, non troppo in alto o aldilà del mare. Fissare lo sguardo. Fino a non veder più. Nulla intorno. Cose mutevoli e persone che giudicano. Libertà totale, libertà interiore. Semplificazione totale, che tutto riduce ad una sola cosa. In Te siamo, in Te esistiamo. Che Tu sia tutto in tutti. (Stefania Perna)</li>
</ul>
</p>

<p>
<ul>
<li>Santa Maria, donna gestante, creatura dolcissima, che nel tuo corpo di vergine hai offerto all'Eterno la pista d'atterraggio nel tempo, scrigno di tenerezza entro cui è venuto a rinchiudersi Colui che i cieli non riescono a contenere, noi non potremo mai sapere con quali parole gli rispondevi, mentre te lo sentivi balzare sotto il cuore, quasi volesse intrecciare anzi tempo colloqui d'amore con te. Forse in quei momenti ti sarai posta la domanda se fossi tu a donargli i battiti, o fosse lui a prestarti i suoi. Santa Maria, donna gestante, grazie perché, se Gesù l'hai portato nel grembo nove mesi, noi ci stai portando tutta la vita. Donaci le tue fattezze. Modellaci sul tuo volto. Trasfondici i lineamenti del tuo spirito. Perché, quando giungerà per noi il dies natalis, se le porte del Cielo ci si spalancheranno dinanzi senza fatica, sarà solo per questa nostra, sia pur pallida, somiglianza con te. (Don Tonino Bello)</li>
</ul>
</p>

<p>
<ul>
<li>Tempio della Trinità / O Maria, tempio della Trinità; Maria portatrice del fuoco, terra fruttifera. Tu, Maria, sei quella pianta novella, dalla quale abbiamo ricevuto il fiore odorifero del Verbo unigenito Figliolo di Dio. O Maria, carro di fuoco, tu portasti il fuoco, nascosto e velato sotto la cenere della tua umanità. In te ancora, o Maria, si dimostra la fortezza e la libertà dell’uomo, perché dopo che l’Angelo fu mandato a te per annunciarti il mistero del consiglio divino, non discese nel ventre tuo il Figliolo di Dio prima che tu acconsentissi con la tua volontà. Egli aspettava alla porta della tua volontà che tu gli aprissi, perché giammai vi sarebbe entrato, se tu non gli avessi aperto. Bussava, o Maria, alla tua porta la deità eterna; ma, se tu non avessi aperto, Dio non si sarebbe incarnato in te... A te ricorro, Maria, a te offro la mia supplica per la dolce sposa di Cristo e per il suo vicario in terra, affinché gli sia dato lume per reggere con discernimento e prudenza la Santa Chiesa. (Santa Caterina da Siena)</li>
</ul>
</p>

<p>
<ul>
<li>Santa Maria, vergine della notte, noi t’imploriamo di starci vicino quando incombe il dolore, e irrompe la prova, e sibila il vento della disperazione, e sovrastano sulla nostra esistenza il cielo nero degli affanni, o il freddo delle delusioni o l’ala severa della morte. Liberaci dai brividi delle tenebre. Nell’ora del nostro Calvario, tu, che hai sperimentato l’eclissi del sole, stendi il tuo manto su di noi, sicchè fasciati dal tuo respiro, ci sia più sopportabile la lunga attesa della libertà. Alleggerisci con carezze di Madre la sofferenza dei malati. Riempi di presenze amiche e discrete il tempo amaro di chi è solo. Spegni i focolai della nostalgia nel cuore dei naviganti, e offri loro la spalla perchè vi poggino il capo. Preserva da ogni male i nostri cari che faticano in terre lontane. E conforta, col baleno struggente degli occhi chi ha perso la fiducia nella vita. Ripeti ancora oggi la canzone del Magnificat, e annuncia straripamenti di giustizia a tutti gli oppressi della terra. Non ci lasciare soli nella notte a salmodiare le nostre paure. Anzi, nei momenti dell’oscurità ti metterai vicino a noi e ci sussurrerai che anche tu, vergine dell’Avvento, stai aspettando la luce, le sorgenti del pianto si disseccheranno sul nostro volto e sveglieremo insieme l’aurora. Così Sia.</li>
</ul>
</p>

<p>
Don Tonino Bello
</p>

<p>
<ul>
<li>Supplica alla Madonna di Loreto (si recita a mezzogiorno del 10 dicembre; si recita inoltre il 25 marzo, il 15 agosto e l '8 settembre) / O Maria Loretana, Vergine gloriosa, noi ci accostiamo fiduciosi a Te: accogli oggi la nostra umile preghiera. L'umanità è sconvolta da gravi mali dai quali vorrebbe liberarsi da sola. Essa ha bisogno di pace, di giustizia, di verità, di amore e si illude di poter trovare queste divine realtà lontano da tuo Figlio. / O Madre! Tu portasti il Salvatore divino nel tuo seno purissimo e vivesti con Lui nella santa Casa che noi veneriamo su questo colle loretano, ottienici la grazia di cercare Lui e di imitare i suoi esempi che conducono alla salvezza. / Con fede e amore filiale, ci portiamo spiritualmente alla tua Casa benedetta. Per la presenza della tua Famiglia essa è la Casa santa per eccellenza alla quale vogliamo si ispirino tutte le famiglie cristiane: da Gesù ogni figlio impari l'ubbidienza e il lavoro; da Te, o Maria, ogni donna apprenda l'umiltà e lo spirito di sacrificio; da Giuseppe, che visse per Te e per Gesù, ogni uomo impari a credere in Dio e a vivere in famiglia e nella società con fedeltà e rettitudine. / Molte famiglie, o Maria, non sono un santuario dove si ama e si serve Dio; per questo Ti preghiamo affinché Tu ci ottenga che ognuna imiti la tua, riconoscendo ogni giorno e amando sopra ogni cosa il tuo Figlio divino. Come un giorno, dopo anni di preghiera e di lavoro, egli uscì da questa Casa santa per far sentire la sua Parola che è Luce e Vita, così ancora dalle sante mura che ci parlano di fede e di carità, giunga agli uomini l'eco della sua parola onnipotente che illumina e converte. / Ti preghiamo, o Maria, per il Papa, per la Chiesa universale, per l'Italia e per tutti i popoli della terra, per le istituzioni ecclesiali e civili e per i sofferenti e i peccatori, affinché tutti divengano discepoli di Dio. / O Maria, in questo giorno di grazia, uniti ai devoti spiritualmente presenti a venerare la santa Casa ove fosti adombrata dallo Spirito Santo, con viva fede Ti ripetiamo le parole dell'Arcangelo Gabriele: Ave, o piena di grazia, il Signore è con Te! Noi Ti invochiamo ancora: Ave, o Maria, Madre di Gesù e Madre della Chiesa, Rifugio dei peccatori, Consolatrice degli afflitti, Aiuto dei Cristiani. Tra le difficoltà e nelle frequenti tentazioni noi siamo in pericolo di perderci, ma guardiamo a Te e Ti ripetiamo: Ave, Porta del Cielo; ave, Stella del Mare! Salga a Te la nostra supplica, o Maria. Essa Ti dica i nostri desideri, il nostro amore a Gesù e la nostra speranza in Te, o Madre nostra. Ridiscenda la nostra preghiera sulla terra con abbondanza di grazie celesti. / Amen.</li>
</ul>
</p>

<h5>Santorale</h5>

<p>
<a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a> / <a href="https://it.wikipedia.org/wiki/Calendario_dei_santi" title="wikipedia" class="https">wikipedia</a><br>
25 marzo: Annunciazione del Signore; santo buon ladrone; san Dula, martire; san Quirino, martire; santa Matrona, martire; san Mona, vescovo di Milano; sant'Ermelando, monaco a Fontanelle; san Nicodemo, eremita; san Procopio; beato Everardo; beato Tommaso, eremita; santa Margherita Clitherow, martire; beato Giacomo Bird, martire; santa Lucia Filippini, fondatrice delle Maestre Pie; beata Maria Rosa Flesch, fondatrice delle Francescane di Santa Maria degli Angeli; beata Giosafata Hordaševska, vergine, fondatrice delle Ancelle della Beata Vergine Maria Immacolata; beato Emiliano Kovč, sacerdote e martire; beato Ilario Januszewski, sacerdote carmelitano scalzo.
</p>

<h5>Quotes</h5>

<p>
<ul>
<li>Quando vai alla confessione, sappi che Io stesso ti aspetto in confessionale, Mi copro soltanto dietro il sacerdote, ma sono Io che opero nell'anima. Lì la miseria dell'anima s'incontra col Dio della Misericordia. Dì alle anime che da questa sorgente della Misericordia possono attingere le grazie unicamente col recipiente della fiducia. Se la loro fiducia sarà grande, la Mia generosità non avrà limiti (Diario Faustina, 1602).</li>
<li>L’umiltà è pudore delle nostre doti: che niente è nostro, tutto abbiamo ricevuto. (Benedetta Bianchi Porro)</li>
<li>La giovinezza è felice perché ha la capacità di vedere la bellezza. Chiunque sia in grado di mantenere la capacità di vedere la bellezza non diventerà mai vecchio. (F. Kafka)</li>
<li>Se tieni un cane alla catena, diventa cattivo. Stessa cosa per l’uomo. (Costa d’Ivorio)</li>
</ul>
</p>

<h5>Poesia</h5>

<h5>Dixit</h5>

<p>
<a href="https://www.facebook.com/Pensieri-dei-Padri-Dottori-Beati-Santi-e-Mistici-della-Chiesa-640618183082541/" title="Padri" class="https">Padri</a><br>
<ul>
<li>"Il Cavaliere dell'Immacolata desidera introdurre la sua Regina in tutti i cuori che battono e che batteranno sulla terra, perché Ella illumini questi cuori con la pienezza della grazia, li riscaldi con l'amore del suo cuore materno e li infiammi con il fuoco della carità verso Dio, verso il Cuore divino di Gesù." Noi siamo dell'Immacolata: illimitatamente, perfettissimamente suoi. Ella col nostro povero cuore ama il suo divin Figlio. Noi diventiamo il mezzo con il quale l'Immacolata ama Gesù, e Gesù vedendo noi proprietà e quasi parte della sua SS. Madre, ama Lei in noi e per noi. Che bellissimi misteri!... Non è possibile che qualcuno si possa convertire o santificare senza l'aiuto della Vergine Immacolata, Madre della grazia divina. Anzi, quanto più uno si avvicina a questa dispensatrice di grazia, tanto più abbondantemente sarà arricchito di tale dono, più facilmente si potrà santificare, e con maggior frutto lavorerà per la santificazione del prossimo. Ma è indispensabile che chi desidera occuparsi della salvezza degli altri, incominci da se stesso. Perciò deve avvicinarsi sempre più all'Immacolata, per ricevere da Lei le grazie con le quali possa amare Dio sempre più perfettamente e in modo concreto in ogni istante della vita. E si avvicina all'Immacolata nel modo migliore colui che si dona a Lei totalmente come cosa e proprietà. Tuttavia, questa donazione di sé non esige affatto l'abbandono del mondo e della famiglia e l'ingresso in un istituto religioso. Si può benissimo occuparsi dei propri affari, dei propri impegni; tuttavia, per il fatto che ci si è donati totalmente all'Immacolata, non siamo più noi ad offrire i nostri problemi quotidiani a Dio, ma è l'Immacolata stessa, cui ci siamo consacrati, che presenta noi e tutte le cose nostre a Dio. Maria offre tutto questo non come fosse nostro, imperfetto, pieno di deficienze, ma come sua proprietà personale, poiché noi con tutte le nostre cose apparteniamo a Lei. Di conseguenza, anche ogni nostro problema appartiene a Lei. L'Immacolata, però, non può presentare a Dio alcunché di macchiato dal peccato. Ecco, quindi, che nelle sue mani immacolate tutto ciò che noi facciamo diviene puro e immacolato, acquista maggior valore. E' evidente che chi vuole appartenere a Maria, fa di tutto perché la propria vita divenga sempre più degna di un figlio, della proprietà di Maria. Non solo, ma sperimentando la forza di cui gode nelle tentazioni e la consolazione che prova nelle difficoltà, si preoccupa di partecipare anche agli altri la propria felicità, cosicché essi pure siano attratti da Maria e i loro cuori siano conquistati a Lei; insomma, desidera essere un autentico Cavaliere dell'Immacolata. Nello stesso tempo, convinto che tantissime persone non conoscono neppure il nome di Maria, non si dà pace e brama ardentemente di conquistare il mondo intero a Lei. Il Cavaliere dell'Immacolata desidera introdurre la sua Regina in tutti i cuori che battono e che batteranno sulla terra, perché Ella illumini questi cuori con la pienezza della grazia, li riscaldi con l'amore del suo cuore materno e li infiammi con il fuoco della carità verso Dio, verso il Cuore divino di Gesù. (San Massimiliano Maria Kolbe: Lettera del 12 aprile 1933 (passim); da L'Eroe di Auschwitz, Ed. Messaggero, Padova, 1970, pp. 50-53.)</li>
</ul>
</p>

<p>
<ul>
<li>Maria credette al grande mistero che le si annunziò e credette all'effusione dello Spirito Santo in Lei. Curvò la fronte con immensa umiltà, aprì il cuore con piena dedizione, e pronunziò quelle ammirabili parole che dovevano far compiere il grande mistero dell'Incarnazione del Verbo: Ecco la serva del Signore, sia fatto di me secondo la tua parola. Fu un momento solenne che la povera penna non sa rendere; fu il momento delle nozze d'una creatura con l'eterno Amore, e della discesa del Verbo nel suo immacolato seno. Si direbbe che questa discesa di amore fu come l'immenso peso che fece traboccare la bilancia della misericordia, e sollevò Maria fin là dove il Verbo era disceso, fino alle altezze eterne. Maria si raccolse in silenzio, si inabissò in Dio, si donò a Lui interamente, umiliandosi fino alla polvere del proprio nulla. Sparì quasi in questo atto di profondissima umiltà e pregò ardentemente. Avvertì una grande pace, e sentì rifluire nella sua vita una corrente di purezza sterminata. Il suo corpo sembrava fosse diventato spirito, tanto era luminoso e diafano in quella gran luce che l'adombrava. Fu tutta come un cantico vivente di amore: cantavano le sue potenze nell'armonia dei doni dello Spirito Santo, rifulgeva l'intelletto di sapienza divina, rifulgeva la volontà tutta unita a quella di Dio, l'inondava una luce immensa di scienza celeste per la quale conversava nei cieli, anzi nella pace amorosa della Santissima Trinità, poiché da quel momento Dio la chiamava quasi nel divino consesso: era infatti la figlia, la sposa, la madre di Dio, aveva in sé l'immagine più grande della Santissima Trinità, era principio generante del Verbo Incarnato, l'aveva nel suo seno, congiunto a sé per l'eterno Amore, e poteva rispondere come eco alle eterne parole: Ex utero ante luciferum genui te, dette da Dio Padre, con le parole del suo amore materno: Dal mio seno, nella luce di Dio ti ho generato. È mirabile! Dio parlando dell'eterna generazione del Figlio paragonò il suo eterno seno all'utero verginale, perché non fosse sembrato strano che da una vergine un giorno potesse essere concepito il Verbo Incarnato, e Maria poteva paragonare il suo utero al seno eterno di Dio Padre! -Ed il Verbo si fece Carne- L'angelo fu testimone delle nozze di Maria con lo Spirito Santo e dell'Incarnazione del Verbo; fu quello un momento di grande gioia per il suo spirito ardente, e sostò in adorazione. L'eterno Amore che congiunge il Figlio al Padre, congiunse il Figlio alla Madre divina. Attivò in Lei un amore immenso e l'avvolse con la sua fiamma; l'adombrò, cioè la fece quasi sparire in quella fiamma, rendendola quasi incandescente in Lui. Quell'amore era Lui stesso fatto fiamma del Cuore di Maria, di modo che Maria visse tutta di Lui e per Lui in quel momento. Egli ardeva come la fiamma del Sinai, e non la consumava, ma la vivificava. Maria era come assorbita da Lui, pur conservando la propria personalità; un germe vitale del suo seno fu penetrato dalla vita che lo Spirito Santo attivava e cominciò il suo sviluppo. Era un germe incontaminato, verginale, penetrato senza alcuna lesione non da un germe umano ma creato dalla virtù di Dio, e la vita che lo attivò era quella dell'eterno Amore. Maria poté dirgli con verità più grande di quello che non lo dicano le creature alle creature: Sposo d'amore sei tu per me. La grazia dello Spirito Santo s'irradia nelle creature e le arricchisce di doni perché possano essere lode di Dio; in Maria lo Spirito Santo non s'irradiò ma la vivificò, rendendola feconda del Verbo Incarnato lode sostanziale di Dio; Maria si sentì doppiamente come divinizzata, e la gratitudine che aveva per Dio le fece sentire in una tenerezza ineffabile la divina Paternità. Chiuse gli occhi, glorificò il Signore esultando, nel silenzio del suo cuore, rimase prona in adorazione, più bella di tutti gli angeli del cielo. Gabriele la guardò stupefatto, vide trasparire da Lei la luce stessa di Dio, poiché in quel momento s'era realizzato il grandioso miracolo: La donna aveva circondato ed avvolto l'uomo Dio nella propria vita, lo faceva vivere di sé e viveva di Lui, di modo che la sua vita per Lui aveva qualche cosa di divino. Il sangue che fluiva nel Figlio era suo, ed in Lui diventava Sangue divino per l'unione ipostatica; rifluiva poi dal Figlio in Lei come Sangue divino, comunicandola di sé. La grande e piccola circolazione passava nel Cuore Immacolato della Madre, ma rifluiva nel Cuore divino del Figlio, e ritornava a quello della Madre. Si saturava naturalmente di ossigeno nei polmoni della Madre e di vita divina nel Figlio, di modo che la vita materna era continuamente vivificata dal Figlio divino. È questa la più grande meraviglia dell'Incarnazione del Verbo in Maria, ed è la Comunione che la elevò alla più grande santità in ciascuno di quei 20 o 30 secondi nei quali il sangue compiva tutto il suo giro nel sistema arterioso e venoso. Tutto il corpo di Maria ne era santificato, e fin nelle più piccole fibre dove i vasi capillari raggiungono un diametro di cinque millesimi di millimetro, fin negli organi più lontani dalla vita razionale, fluiva la vita divina, e santificava tutte le attività, rendendole lode di Dio. Era logico che dove viveva la lode sostanziale di Dio tutto dovesse essere lode, e che il corpo che aveva dato la vita temporale al Verbo Incarnato fosse un corpo tutto voci di amorosa lode a Dio. La bellezza anche fisica di Maria divenne arcana, poiché d'un tratto i suoi lineamenti spirarono qualche cosa di divino. I suoi muscoli erano santificati; le sfumature del suo colorito erano come illuminate dalla tavolozza divina; splendeva come sole, più del sole in un placido azzurro mattutino; aveva nel suo candore il fulgore di un'alba, nei suoi pigmenti il brillare degli astri, nelle sue ciglia la maestà dell'arco del firmamento, nella sua bocca la serenità d'un cielo silenzioso a meriggio. Era una meraviglia di soprannaturale bellezza, poiché tutto il suo corpo immacolato aveva la posa espressiva di una novella arte di amore che nessun artista può dare alle sue sculture. Le ammirabili proporzioni della sua persona erano più semplici per la sua purezza, più spontanee per il suo abbandono in Dio; spiravano un profumo di vita, benché fermate in un solo gesto e prone in un'estatica adorazione. Il suo non era un corpo, era un cantico vivo, una melodia sommessa che si diffondeva d'intorno come sussurro soave dell'orto chiuso e della fontana sigillata da Dio. Le mani conserte cantavano nel loro abbandono di umiltà, cantavano le braccia pronte alla Divina Volontà, cantava il corpo fatto tempio di Dio, come cantano gli archi lanciati in alto, fermati sul vuoto e trionfanti del peso, delicate armonie tratte dalla rude materia; cantava come cantano gli ori d'una volta raccolta, brillanti nei raggi del sole, occhi di luce sul sereno abisso della navata, cantava come cantano le salde colonne dell'abside, ferme come cherubini adoranti, ed ingentilite nei ricami dei capitelli corinzi, cantava come canta un altare che raccoglie la Vittima divina tra le volte del soavissimo incenso. L'anima traspariva tutta da quel corpo velato di arcana modestia, ed il cantico del suo amore echeggiava da tutta la persona immacolata: Magnificat anima mea Dominum. -Il Cuore di Maria, tabernacolo dell'Eterno- L'angelo abituato ai cantici del cielo trasalì di gioia; abituato a raccogliere le preghiere dei santi, porse le mani adoranti per raccogliere quelle di Maria, perché nelle sue preghiere c'erano già i sospiri del Verbo Incarnato; abituato a vigilare i cuori degli uomini come principe forte, si abbassò innanzi al Cuore di Maria, tabernacolo dell'Eterno. Non osò parlare più, non la salutò, ma, incurvandosi come fiore innanzi al sole, si profumò degli effluvi divini, divina rugiada che era discesa placidissima sul vello immacolato nella notte del mondo, e spiccò il suo volo nei cieli, ricco delle prime offerte dell'altare dell'olocausto e di quelle del timiama divino, per presentarle al trono dell'Eterno: Discessit ab illa angelus, l'angelo si allontanò da lei. Maria rimase sola, non si mosse, tutt'assorta in preghiera; era una sola cosa col Verbo del Padre, fattosi piccolo, silenzioso e prigioniero per amore. Essa era in quel momento la sua parola, Essa doveva raccoglierla dalla profondità del suo seno, e farla erompere dalle sue labbra, come erompe la fresca polla di acqua dagli abissi del suolo. Pregò. Era in suo intimo possesso la vita divina, era mille e mille volte di più di un'anima che dopo la Comunione prega, ringrazia ed adora, per pregare col suo Redentore. Pregò, ed il suo fervore era come triplice fiamma accesa in Lei dallo Spirito Santo, era fiamma che voleva diffondersi nella carità, perché l'amore a Dio porta con sé immancabilmente quello del prossimo. Pregò. La casetta era tutto un silenzio di pace; sembrava un bosco fiorito, tutto illuminato dal sole e gorgogliante di fresche fontane. Le pareti parevano esultanti e sorridenti, soffuse d'un mistico incenso, come le pareti d'un tempio dopo la Messa solenne. Entrava il sole dalle aperte finestre e segnava sul pavimento una fascia di oro, quasi volesse essere tappeto di gala alla Regina del cielo, ricca di Dio. C'era una frescura di vita in quelle umili stanze, che sembravano come un campo di biondissima messe, poiché là era maturato nella terra benedetta il frumento degli eletti. Era spoglia nella povertà e sembrava ricchissima, anzi era ricchissima, custodia della più bella gemma dei secoli e del più splendente brillante dell'eterna miniera. Maria pregò per gli uomini. Se li sentiva tutti nel Cuore, e le loro miserie come le loro pene la commuovevano. Il Cuore le si era dilatato e si sentiva Regina di grazie. Donarle, ecco l'impeto della sua novella carità; donarle prima di tutto a chi doveva preparare le vie alla divina misericordia, ecco il suo vivo desiderio. La premurava Gesù che voleva cominciare la santificazione degli uomini santificando il Precursore, poiché in quel momento non poteva cercare altra anima nella quale cominciare il compimento dei suoi disegni. Lo zelo divenne fiamma, e Maria uscì di casa e si pose frettolosamente in cammino verso i monti di Ebron, per raggiungere una delle città sacerdotali della Giudea dove abitavano Zaccaria ed Elisabetta. (Dal commento al Vangelo di San Luca del Sacerdote Dolindo Ruotolo)</li>
</ul>
</p>

<p>
<ul>
<li>LA VERGINE MARIA, TERRA DI DIO: Nulla fu mai sì prossimo a Dio come la beata Vergine Maria. Che di più puro? Che di più irreprensibile? Ella fu amata sì appassionatamente da Dio, luce suprema e infinitamente pura, che egli si è consustanziato ad essa per opera dello Spirito Santo ed è nato da essa, perfetto uomo, pur conservando la sua natura immutabile e incontaminata. Quale prodigio! Nel suo immenso amore per gli uomini, Dio non sì è vergognato di prender per madre colei ch'era sua ancella. Quale condiscendenza! Nella sconfinata sua bontà, egli non ha esitato a divenir figlio di colei ch'egli stesso aveva modellata. Egli era veramente invaghito della più incantevole fra le sue creature, e si impossessò di colei che valeva più delle potenze del cielo. Veramente ad essa si applicano le parole del profeta Zaccaria: Canta inni, rallegrati, o figlia di Sion, perché ecco che vengo ad abitare in mezzo a te, dice il Signore (2, 10). Ed è ancora ad essa, mi sembra, che si rivolge Gioele allorché esclama: Non temere, o terra, esulta, rallegrati, perché grandi cose ha fatto il Signore (2, 21). Perché Maria è una terra: quella terra sulla quale l'uomo di Dio, Mosé, ricevette l'ordine di togliersi i sandali, prefigurazione della Legge di cui la grazia prenderà il posto. E' anche quella terra sulla quale si è stabilito, per mezzo dello Spirito Santo, colui di cui cantiamo: egli ha stabilito sulle sue basi la terra (Sl. 103, 5). E' una terra che, senza essere stata seminata, fa schiudere il frutto che dà ad ogni essere il suo sostentamento. Una terra sulla quale non ha germogliato la spina del peccato; anzi, ha dato l'esistenza a colui che l'ha strappata sino alla radice. Una terra, infine, non maledetta come la prima, dalle messi frammischiate di spine e di cardi, ma una terra sulla quale riposa la benedizione del Signore e che porta nel suo seno un frutto benedetto come dice la parola sacra (Lc. 1,42). Esulta, casa del Signore, terra che Dio ha sfiorato con i suoi passi. Tu che hai contenuto nella tua carne colui la cui divinità sorpassa l'universo. Da te, colui che è la semplicità stessa ha assunto la complessa natura dell'uomo; l'eterno è entrato nel tempo e l'infinito si è lasciato circoscrivere. Esulta, dimora di Dio, che brilli della luce della divinità... Ave, o piena di grazia (Lc. 1, 28): la tua opera e il tuo nome sono fonti di gioia più della gioia stessa. Da te è venuta al mondo la gioia immortale, il Cristo, rimedio alla tristezza degli uomini. Esulta, paradiso più felice del giardino dell'Eden nel quale è germogliata ogni virtù ed è spuntato l'albero della Vita. (San Teodoro Studita, Homélie 2 pour la Nativité de Marie 4, 7: PG 96, 683-686, 690 F, 695 D.)</li>
</ul>
</p>

<h5>DengMingDao</h5>

<p>
Intelletto / Ebbri di parole e oscuri significati, gli studiosi / tessono un'intricata tela di corrispondenze. / La semplice pratica nemmeno li sfiora. / Rinunciate alla cultura, e il mondo sarà migliore. / Sono molti coloro che cercano il Tao attraverso l'intelletto. Essi sguazzano nelle corrispondenze, cercano analogie in tutte le religioni del mondo, tengono discorsi eruditi a platee ipnotizzate. Ma raggiungerebbero la verità molto più velocemente se solo legassero i loro pensieri all'esperienza. L'intelletto è intrinsecamente dualistico. Opera distinzioni e crea nuove connessioni fra i concetti, chiamandole "significati". Questo genere di pensiero analitico appare estremamente limitato di fronte al Tao, che non è solo razionale, non è solo quantitativo, né solo descrivibile. Sebbene la maggioranza dei seguaci del Tao siano colti, essi comprendono che l'intelletto non è che una delle molte facce di un approccio poliedrico al Tao. Dicono che bisognerebbe rinunciare alla cultura, ma non perché sia bene restare degli sciocchi, bensì perché occorre cercare un livello di consapevolezza che va oltre l'intelletto. Dobbiamo studiare, ma non fino al punto di cancellare l'importanza dell'esperienza e della meditazione. Se con la nostra mente meditativa riusciamo a combinare l'intelletto e l'esperienza diretta, non vi saranno più barriere a separarci dalla muta percezione della realtà. 
</p>

<h5>Krishnamurti</h5>

<p>
25-03 La paura ci obbliga ad obbedire: Perché obbediamo, copiamo, seguiamo qualcuno? Perché ci comportiamo così? Abbiamo paura di vivere nell’incertezza. Vogliamo certezze: vogliamo la sicurezza finanziaria, vogliamo regole morali certe, vogliamo essere apprezzati, vogliamo avere una posizione sicura, non vogliamo trovarci nei guai, non vogliamo avere a che fare con preoccupazioni, dolori, sofferenze. Vogliamo sentirci al sicuro. Così, che ne siamo consapevoli o meno, la paura ci spinge ad obbedire a un maestro, a un capo, al prete, al governo. Ed e la paura che ci impone di non fare qualcosa che danneggi gli altri, la paura di essere puniti. Così, dietro quello che facciamo, dietro la nostra avidità, i nostri desideri, i nostri obiettivi, si nasconde l’esigenza di avere certezze, il bisogno di sentirci al sicuro. Ma finché non avremo risolto il problema della paura, finché non ne saremo liberi, non avrà molto significato obbedire o essere obbediti. Quello che conta e capire la paura giorno per giorno, e vedere i tanti aspetti sotto i quali essa si mostra. Quando in noi c’è libertà dalla paura, affiora quella qualità interiore che è comprensione, che è la capacità di stare soli senza accumulare conoscenza o esperienza. Solo così può esserci quella straordinaria chiarezza necessaria alla scoperta della realtà. 
</p>

<h5>InFinemDei</h5>

<p>
Il "Fiat" di Maria è l'espressione di un desiderio, e non di un'ultima esitazione. Dicendo queste parole, Maria esprime la vivacità del suo desiderio piuttosto che domandarne la realizzazione, come qualcuno che ha ancora dei dubbi. Niente impedisce, tuttavia, di vedere in questo "Fiat" una preghiera. Poiché nessuno prega senza essere animato dalla fede e dalla speranza. Dio vuole che noi gli domandiamo anche le cose che egli ci promette. Egli inizia col prometterci delle cose che ha deciso di donarci. La Vergine l'ha capito, poiché nel momento della promessa gratuita ella aggiunge il merito della sua preghiera: "Avvenga di me quello che hai detto!". La parola faccia di me ciò che ha detto la tua parola. Si compia in me, te ne supplico, non la parola proferita, che è transitoria, ma questa parola che ho concepito perché rimanga viva. Non sia udibile solamente dalle mie orecchie, ma anche visibile ai miei occhi, palpabile dalle mie mani, e io possa portarla nelle mie braccia. Sia non la parola scritta e muta, la parola senza vita, ma incisa ad opera dello Spirito Santo. Avvenga di me ciò che non è mai avvenuto né avverrà a nessuno. La tua parola sia messa nel mio ventre, secondo la tua promessa. Chiamo la parola in me, infusa nel silenzio, fatta carne in una persona, unita nel corpo alla mia carne. E avvenga di me quello che hai detto! (SAN BERNARDO)
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
