<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della VI settimana del Tempo Ordinario.
</p>

<p>
<u>ANTIFONA</u> / Sii per me una roccia di rifugio, un luogo fortificato che mi salva. Tu sei mia rupe e mia fortezza: guidami per amore del tuo nome. (Sal 30,3-4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che hai promesso di abitare in coloro che ti amano con cuore retto e sincero, donaci la grazia di diventare tua degna dimora. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Cancellerò dalla faccia della terra l'uomo che ho creato</b> / Dal libro della Gènesi (Gn 6,5-8; 7,1-5.10) / Il Signore vide che la malvagità degli uomini era grande sulla terra e che ogni intimo intento del loro cuore non era altro che male, sempre. E il Signore si pentì di aver fatto l'uomo sulla terra e se ne addolorò in cuor suo. Il Signore disse: «Cancellerò dalla faccia della terra l'uomo che ho creato e, con l'uomo, anche il bestiame e i rettili e gli uccelli del cielo, perché sono pentito di averli fatti». Ma Noè trovò grazia agli occhi del Signore. Il Signore disse a Noè: «Entra nell'arca tu con tutta la tua famiglia, perché ti ho visto giusto dinanzi a me in questa generazione. Di ogni animale puro prendine con te sette paia, il maschio e la sua femmina; degli animali che non sono puri un paio, il maschio e la sua femmina. Anche degli uccelli del cielo, sette paia, maschio e femmina, per conservarne in vita la razza su tutta la terra. Perché tra sette giorni farò piovere sulla terra per quaranta giorni e quaranta notti; cancellerò dalla terra ogni essere che ho fatto». Noè fece quanto il Signore gli aveva comandato. Dopo sette giorni, le acque del diluvio furono sopra la terra. / Parola di Dio.
</p>

<p>
<u>PSALMUS</u> / (Sal 28) <b>Il Signore benedirà il suo popolo con la pace.</b> / Date al Signore, figli di Dio, date al Signore gloria e potenza. Date al Signore la gloria del suo nome, prostratevi al Signore nel suo atrio santo. / La voce del Signore è sopra le acque, il Signore sulle grandi acque. La voce del Signore è forza, la voce del Signore è potenza. / Tuona il Dio della gloria, nel suo tempio tutti dicono: «Gloria!». Il Signore è seduto sull'oceano del cielo, il Signore siede re per sempre.
</p>

<p>
<u>ACCLAMATIO</u> / Alleluia, Alleluia. / Se uno mi ama, osserverà la mia parola, dice il Signore, e il Padre mio lo amerà e noi verremo a lui. (Gv 14,23) / Alleluia.
</p>

<p>
<u>VANGELO</u> / <b>Guardatevi dal lievito dei farisei e dal lievito di Erode</b> / Dal Vangelo secondo  Marco (Mc 8,14-21)  / In quel tempo, i discepoli avevano dimenticato di prendere dei pani e non avevano con sé sulla barca che un solo pane. Allora Gesù li ammoniva dicendo: «Fate attenzione, guardatevi dal lievito dei farisei e dal lievito di Erode!». Ma quelli discutevano fra loro perché non avevano pane. Si accorse di questo e disse loro: «Perché discutete che non avete pane? Non capite ancora e non comprendete? Avete il cuore indurito? Avete occhi e non vedete, avete orecchi e non udite? E non vi ricordate, quando ho spezzato i cinque pani per i cinquemila, quante ceste colme di pezzi avete portato via?». Gli dissero: «Dodici». «E quando ho spezzato i sette pani per i quattromila, quante sporte piene di pezzi avete portato via?». Gli dissero: «Sette». E disse loro: «Non comprendete ancora?». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Le preoccupazioni terrene spesso ci impediscono di comprendere il messaggio di Cristo. Memori di quanto egli ha fatto per noi, invochiamolo per la Chiesa e per il mondo. Diciamo insieme: <b>Apri i nostri occhi, Signore.</b> / Perché la Chiesa sia memoria perenne dell'amore di Dio per ogni uomo, indicando a tutti i segni della sua presenza nel mondo. Preghiamo: / Perché l'ordine e la meraviglia del creato, i fiori dei campi e il volo degli uccelli, l'acqua che beviamo e l'aria che respiriamo ci richiamino la lode al Signore creatore e datore di ogni bene. Preghiamo: / Perché ogni gesto di amore e di comprensione porti gli uomini a riconoscere Dio fonte di carità e ad amarlo sopra ogni cosa. Preghiamo: / Perché l'abbondanza di cibo e di vestiario ci aiuti a ringraziare il Signore e a donare ai poveri qualche cosa di nostro. Preghiamo: / Perché questa eucaristia, che è rendimento di lode perfetta al Padre, sia il nostro grazie per il suo Figlio Gesù, morto e risorto per noi. Preghiamo: / Perché non si accusi mai Dio del male. / Perché la libertà dell'uomo non impedisca il piano di Dio. / Padre della luce che illumini ogni uomo, rischiara le tenebre che ci impediscano di riconoscere il volto fraterno del tuo Cristo che dona il suo corpo per la nostra salvezza. Egli è Dio e vive e regna con te nei secoli dei secoli. Amen.
</p>

<p>
<u>OFFERTORIO</u> / Questa nostra offerta, Signore, ci purifichi e ci rinnovi, e ottenga a chi è fedele alla tua volontà la ricompensa eterna. Per Cristo nostro Signore.
</p>

<p>
<u>PREFAZIO</u> / <br>
Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Mangiarono fino a saziarsi e il Signore appagò il loro desiderio. La loro brama non andò delusa. (Sal 77,29-30) ♦ Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. (Gv 3,16)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai fatto gustare il pane del cielo, fa’ che desideriamo sempre questo cibo che dona la vera vita. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Giovanni della Croce (1542-1591) carmelitano, dottore della Chiesa / "Non intendete e non capite ancora?" I teologi affermano che la fede è un abito certo e oscuro dell’anima. È abito oscuro perché induce a credere verità rivelate da Dio stesso, che sono al di sopra di ogni luce naturale e superano ... ogni umana comprensione. Ne consegue che la luce eccessiva della fede è per l’anima profonda oscurità, perché il più assorbe e vince il meno, come la luce del sole eclissa qualsiasi altra luce, al punto che questa scompare quando quella risplende vincendo la nostra potenza visiva. In tal modo questa rimane piuttosto accecata e priva della vista, perché la luce che riceve è sproporzionata ed eccessiva. Allo stesso modo la luce della fede, per sua natura prodigiosa, supera e quasi fa smarrire la nostra intelligenza...  Prendo un altro esempio...: se a un cieco nato, che non ha mai visto alcun colore, si volesse descrivergli il bianco o il giallo, per quanto si insista, egli non se ne potrà mai fare un’idea, perché non ha mai visto quei colori ...; gliene rimarrà solo il nome, che ha potuto sentire con l’udito...  Lo stesso è della fede per l’anima: essa ci propone cose che non abbiamo mai visto né compreso...; non abbiamo al riguardo loro alcuna conoscenza naturale... Noi lo apprendiamo solo per sentito dire, credendo ciò che la fede c’insegna, ... mettendo da parte la nostra luce naturale. Difatti san Paolo afferma: "La fede dipende dunque dalla predicazione" (Rm 10,17). Quasi a voler dire che la fede non è una scienza che si ottiene tramite i sensi, ma è solo assenso dell’anima a ciò che essa percepisce attraverso l’udito...  E' evidente dunque che la fede è per l'anima una notte profonda... Come ho detto, oscura e priva l’anima di qualsiasi altra conoscenza e scienza, perché si possa ben calcolare la sua funzione in questa parte della notte. Le altre scienze, infatti, si acquistano con la luce dell’intelletto, senza la quale, invece, si acquista la luce della fede; quando, anziché rinnegare la ragione, la si adopera, la fede viene meno. Per questo Isaia dice: "Se non crederete, non comprenderete" (Is 7,9).
</p>

<p>
<u>EVANGELIZO-21</u> / San Vincenzo di Lerino (?-ca 450) monaco / Commonitorio, 23, «Non intendete e non capite ancora?» / Forse che nella Chiesa di Cristo nessun progresso sarà possibile per la dottrina? (...) Certo che ci sarà, e grandissimo! Chi sarebbe tanto avversario agli uomini e ostile a Dio da impedirlo? A condizione però che si tratti di vero progresso nella fede, non di mutamento. (...) Progresso significa che una cosa si accresce rimanendo se stessa; nel mutamento invece, una cosa si modifica trasformandosi in un'altra. Cresca dunque, e progredisca in ogni modo possibile, l'intelligenza, la scienza, la sapienza dei singoli e della collettività, di ogni individuo come di tutta la Chiesa, secondo il progredire dell'età e dei secoli: purché questo avvenga esattamente secondo la loro peculiare natura, cioè nello stesso dogma, nel medesimo senso, secondo una stessa interpretazione. La religione delle anime deve imitare lo sviluppo dei corpi, i cui elementi, benché col passare degli anni si evolvano e crescano, rimangono però sempre gli stessi. C'è tanta differenza infatti fra il fiore dell'infanzia e la maturità della vecchiaia, e tuttavia, quelli che ora sono vecchi sono gli stessi che furono adolescenti; per cui se mutano l'aspetto e le abitudini di un uomo, si tratta sempre però della stessa natura e della stessa persona. Le membra dei bambini sono piccole, grandi quelle dei giovani, ma sono sempre quelle. Tante ne hanno i bambini, quanti gli adulti; e se qualcosa di nuovo appare in età più matura, già preesisteva nell'embrione. (...) Le stesse leggi di crescita deve seguire il dogma della religione cristiana. Col passare degli anni si deve consolidare, deve svilupparsi nel tempo, divenire sempre più maturo con l'età. I nostri padri, nel passato, seminarono nel campo della Chiesa il buon grano della fede: sarebbe davvero ingiusto e sconveniente che noi, loro discendenti, cogliessimo la zizzania del subdolo errore in luogo del frumento dell'antica verità (Mt 13,24). Al contrario è giusto e logico che la mietitura non differisca dalla semina e che quindi, quando il grano della dottrina è giunto a maturazione, noi possiamo mietere il frumento del dogma che se, col procedere del tempo, qualcosa si è sviluppato da quei semi originali, ciò sia motivo di gioia e di approfondimento.
</p>

<p>
<u>DiBruno1</u> / Avete occhi e non vedete, avete orecchi e non udite? / (Gn 6,5-8; 7,1-5.10; Sal 28; Mc 8,14-21) / Si può camminare con Cristo Gesù, dietro di Lui, ma da ciechi e da sordi. Si può essere popolo di Dio, ma senza alcuna conoscenza del Signore. Il Signore Dio manda Isaia come suo profeta presso un popolo che è sordo, muto, cieco. / Poi io udii la voce del Signore che diceva: «Chi manderò e chi andrà per noi?». E io risposi: «Eccomi, manda me!». Egli disse: «Va’ e riferisci a questo popolo: “Ascoltate pure, ma non comprenderete, osservate pure, ma non conoscerete”. Rendi insensibile il cuore di questo popolo, rendilo duro d’orecchio e acceca i suoi occhi, e non veda con gli occhi né oda con gli orecchi né comprenda con il cuore né si converta in modo da essere guarito». Io dissi: «Fino a quando, Signore?». Egli rispose: «Fino a quando le città non siano devastate, senza abitanti, le case senza uomini e la campagna resti deserta e desolata». Il Signore scaccerà la gente e grande sarà l’abbandono nella terra. Ne rimarrà una decima parte,  ma sarà ancora preda della distruzione come una quercia e come un terebinto, di cui alla caduta resta il ceppo: seme santo il suo ceppo (Is 6,8-13). / Nel racconto delle parabole del regno, Gesù applica la profezia di Isaia alla sua generazione. Lui è stato mandato come Isaia presso un popolo di sordi, muti, ciechi. / «Perché a loro parli con parabole?». Egli rispose loro: «Perché a voi è dato conoscere i misteri del regno dei cieli, ma a loro non è dato. Infatti a colui che ha, verrà dato e sarà nell’abbondanza; ma a colui che non ha, sarà tolto anche quello che ha. Per questo a loro parlo con parabole: perché guardando non vedono, udendo non ascoltano e non comprendono. Così si compie per loro la profezia di Isaia che dice: Udrete, sì, ma non comprenderete, guarderete, sì, ma non vedrete. Perché il cuore di questo popolo è diventato insensibile, sono diventati duri di orecchi e hanno chiuso gli occhi, perché non vedano con gli occhi, non ascoltino con gli orecchi e non comprendano con il cuore e non si convertano e io li guarisca! Beati invece i vostri occhi perché vedono e i vostri orecchi perché ascoltano. In verità io vi dico: molti profeti e molti giusti hanno desiderato vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono! (Mt 13,10-17). / San Paolo si separa dai Giudei, decide di non predicare più il Vangelo al suo popolo, perché sono ancora rimasti sordi, ciechi, muti. Non vogliono aprirsi alla vera fede. / Essendo in disaccordo fra di loro, se ne andavano via, mentre Paolo diceva quest’unica parola: «Ha detto bene lo Spirito Santo, per mezzo del profeta Isaia, ai vostri padri: Va’ da questo popolo e di’: Udrete, sì, ma non comprenderete; guarderete, sì, ma non vedrete. Perché il cuore di questo popolo è diventato insensibile, sono diventati duri di orecchi e hanno chiuso gli occhi, perché non vedano con gli occhi, non ascoltino con gli orecchi e non comprendano con il cuore e non si convertano, e io li guarisca! Sia dunque noto a voi che questa salvezza di Dio fu inviata alle nazioni, ed esse ascolteranno!» (At 28,25-28). / Oggi Gesù Signore, parlando ai suoi discepoli, metti in guardia tutta la sua Chiesa. È sempre possibile divenire ciechi, sordi, muti, anche camminando dietro Gesù, anche ricevendo i sacramenti, anche celebrando, anche leggendo il Vangelo e meditandolo. / Avevano dimenticato di prendere dei pani e non avevano con sé sulla barca che un solo pane. Allora egli li ammoniva dicendo: «Fate attenzione, guardatevi dal lievito dei farisei e dal lievito di Erode!». Ma quelli discutevano fra loro perché non avevano pane. Si accorse di questo e disse loro: «Perché discutete che non avete pane? Non capite ancora e non comprendete? Avete il cuore indurito? Avete occhi e non vedete, avete orecchi e non udite? E non vi ricordate, quando ho spezzato i cinque pani per i cinquemila, quante ceste colme di pezzi avete portato via?». Gli dissero: «Dodici». «E quando ho spezzato i sette pani per i quattromila, quante sporte piene di pezzi avete portato via?». Gli dissero: «Sette». E disse loro: «Non comprendete ancora?». / Poiché è facile essere sordi, ciechi e muti per noi che seguiamo Gesù da vicino, anzi più si è vicini a Lui e più questo pericolo incombe, è necessario, anzi urge che ognuno mette ogni impegno per crescere in sapienza e grazia. Se questa crescita viene omessa, sempre si diviene ciechi, sordi, muti. È tristezza grande essere discepoli di Gesù, ministri, apostoli, strumenti della sua luce e grazia da ciechi, sordi, muti. / Madre di Dio, Angeli, Santi, sosteneteci con il vostro aiuto perché rimaniamo nella luce. 
</p>

<p>
<u>DIBRUNO-21</u> / Guardatevi dal lievito dei farisei e dal lievito di Erode! (Mc 8,14-21) / Gesù non vuole discepoli ammantati di falsa religione, intessuta di precetti che sono di uomini, fatti passare come purissima legge del Signore e neanche desidera seguaci che consumano i loro giorni nell’immoralità. L’Apostolo Paolo ha parole di fuoco contro quanti distruggono il corpo di Cristo con il loro peccato: “Non è bello che voi vi vantiate. Non sapete che un po’ di lievito fa fermentare tutta la pasta? Togliete via il lievito vecchio, per essere pasta nuova, poiché siete azzimi. E infatti Cristo, nostra Pasqua, è stato immolato! Celebriamo dunque la festa non con il lievito vecchio, né con lievito di malizia e di perversità, ma con azzimi di sincerità e di verità. Vi ho scritto nella lettera di non mescolarvi con chi vive nell’immoralità. Non mi riferivo però agli immorali di questo mondo o agli avari, ai ladri o agli idolatri: altrimenti dovreste uscire dal mondo! Vi ho scritto di non mescolarvi con chi si dice fratello ed è immorale o avaro o idolatra o maldicente o ubriacone o ladro: con questi tali non dovete neanche mangiare insieme. Spetta forse a me giudicare quelli di fuori? Non sono quelli di dentro che voi giudicate? Quelli di fuori li giudicherà Dio. Togliete il malvagio di mezzo a voi! Non sapete che i vostri corpi sono membra di Cristo? Prenderò dunque le membra di Cristo e ne farò membra di una prostituta? Non sia mai! Non sapete che chi si unisce alla prostituta forma con essa un corpo solo? I due – è detto – diventeranno una sola carne. Ma chi si unisce al Signore forma con lui un solo spirito. State lontani dall’impurità! Qualsiasi peccato l’uomo commetta, è fuori del suo corpo; ma chi si dà all’impurità, pecca contro il proprio corpo. Non sapete che il vostro corpo è tempio dello Spirito Santo, che è in voi? Lo avete ricevuto da Dio e voi non appartenete a voi stessi. Infatti siete stati comprati a caro prezzo: glorificate dunque Dio nel vostro corpo!” (1Cor 5,6-13;6,15-20). Il lievito ha una così grande forza di fermentazione che in poco tempo una grande quantità di pasta da azzima diviene lievitata. Così dicasi anche per la comunità cristiana. Basta un solo ipocrita o un solo immorale e molti altri potrebbero copiare il suo esempio. Chi sta in alto deve essere lui il modello di quanti stanno in basso. Il superiore è obbligato a rimanere sempre nella più alta verità e moralità. / In quel tempo, i discepoli avevano dimenticato di prendere dei pani e non avevano con sé sulla barca che un solo pane. Allora Gesù li ammoniva dicendo: «Fate attenzione, guardatevi dal lievito dei farisei e dal lievito di Erode!». Ma quelli discutevano fra loro perché non avevano pane. Si accorse di questo e disse loro: «Perché discutete che non avete pane? Non capite ancora e non comprendete? Avete il cuore indurito? Avete occhi e non vedete, avete orecchi e non udite? E non vi ricordate, quando ho spezzato i cinque pani per i cinquemila, quante ceste colme di pezzi avete portato via?». Gli dissero: «Dodici». «E quando ho spezzato i sette pani per i quattromila, quante sporte piene di pezzi avete portato via?». Gli dissero: «Sette». E disse loro: «Non comprendete ancora?». / L’Apostolo Paolo che sta in alto vuole che tutti imitino il suo esempio. Come in lui non ci sono imperfezioni, così anche in nessun altro dovranno esserci imperfezioni: “Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto!” (2Cor 6,3-10). Se colui che sta in alto cade nell’ipocrisia o nell’immoralità, mai potrà essere di esempio a quanti stanno in basso. La sua predicazione è vana e la sua pastorale sarà divorata dal vento d’oriente della mormorazione, del pettegolezzo, della diceria. / Madre della Redenzione, Angeli, Santi, fate che mai cadiamo in questi peccati. 
</p>

<p>
<u>SILVESTRINI-21</u> / I segni di Dio. Nel nostro Monastero, chiesa - santuario, celebriamo oggi la festa annuale del Santo Volto di Gesù. Il formulario della messa è proprio con il Vangelo della Trasfigurazione in cui san Luca ricorda che il suo volto cambiò d'aspetto e le sue vesti divennero bianchissime. Ma noi inseriamo il commento del brano della liturgia del giorno. Così leggiamo come i discepoli di Gesù sono ancora attaccati alle cose non spirituali. Nonostante la presenza del Maestro in mezzo a loro, essi hanno ancora il cuore indurito. Non si ricordano del segno compiuto da Gesù, quando egli spezzò i cinque pani, e moltiplicò i pesci. I discepoli sono incapaci di affidarsi totalmente a Cristo. Come capita anche a noi, essi si affidano a ciò che conduce alla corruzione, alla ipocrisia e alla incredulità. Questo richiamo del Maestro verso i discepoli rimane di attualità anche oggi nella nostra esperienza di vita. Lo sviluppo del mondo moderno ci apre verso delle concezioni di incredulità, l'uomo pretende di farsi un dio, abbiamo tanti esempi come ad esempio quel voler essere padroni della vita e della morte... e ciò non solo nella manipolazione genetica. Abbiamo un solo Maestro, è Gesù Cristo, ascoltiamolo, egli ci da il vero pane di vita e la certezza della sua Parola. Prepariamoci per l'inizio della quaresima, domani. Tempo santo, tempo forte nella Chiesa.
</p>

<p>
<u>LOYOLA1</u> / <br>
Alle mani salde del Signore affido il timore di non saper riconoscere la vita vera, il rischio di confondere allegrie occasionali con la vera gioia, che è vivere a pieno in lui. Perché il mio pane lieviti sempre in verità piena, lontano dagli inganni, dall’inautenticità. La vita vera trabocca dalle mani di questo Dio premuroso e generoso, che si prende cura di ognuno dei miei piccoli bisogni quotidiani donando grazia con sovrabbondanza. Non c’è bisogno che io lotti per strappare frammenti di felicità, che io mendichi briciole d’amore. La grazia mi ricopre, senza misura. Che i miei occhi si aprano, le orecchie si schiudano, il cuore si sciolga: la mia vita è un dono di grazia. Che io allora sappia testimoniare in ogni istante quanto il Signore fa per me, quali grandi cose fa con me, quanti miracoli opera in me, che meraviglia il Signore fa di me. Quando ho rischiato di confondere il lievito buono con quello cattivo? Quale bisogno affido al Signore oggi? Cosa posso fare oggi per testimoniare quanto il Signore ha operato in me? (Verena M.)
</p>

<p>
<u>LOYOLA-21</u> / Cosa dovevano comprendere i discepoli? Cosa dobbiamo comprendere noi? C’è una profonda unità tra il mondo dei corpi, il mondo materiale e ciò che lo alimenta (il pane) e l’universo dello spirito che è il mondo dei significati delle cose e delle azioni, del senso intimo di noi e delle nostre relazioni compresa quella con Dio. Sotto il “pane” c’è un altro “Pane” a sostenerlo e a portarlo a compimento. Il pane materiale sfama profondamente e in maniera che dà soddisfazione umana solo se è accompagnato e riempito da un significato che lo umanizzi. Nella barca c’è un solo pane e c’è Colui che ha moltiplicato/condiviso il pane. I discepoli sono preoccupati del pane materiale, Gesù sposta l’attenzione su un altro Pane che rende umanamente nutriente ogni pane. Allora il lievito di Gesù (che si propone come alternativo a quello dei farisei e di Erode) è quello del privilegiare non le regole che separano e etichettano le persone (farisei) né l’esteriorità e l’esercizio del potere (Erode) ma è quello di favorire le relazioni, lo scambio, la condivisione perché la persona che incontro mi è compagno / compagna nel senso etimologico del termine (colui/colei che mangia con me lo stesso pane). / Confrontati con il lievito dei farisei, con quello di Erode e con quello di Gesù. Dove ti trovi? Come va con gli affanni per i bisogni materiali (il pane)? Sono necessari e importanti e… Cosa vuol dire, secondo te, umanizzare? In che modo senti che Gesù valorizza il tuo essere uomo / donna? (Andrea Piccolo SJ)
</p>

<p>
<u>LettureBose</u> / La scintilla dell'amore è nascosta in noi / L'amore per Dio non lo si può insegnare. Non abbiamo imparato da altri, infatti, né a rallegrarci della luce né ad avere cara la vita, né altri ci hanno insegnato ad amare chi ci ha generato o allevato. Così, dunque, anzi a maggior ragione, non è qualcosa di esterno che ci può insegnare il desiderio di Dio, ma nella formazione stessa dell'essere vivente, intendo dire dell'uomo, viene immesso dentro di noi un qualche germe del Verbo, che contiene in se stesso la predisposizione alla familiarità con il bene. Spetta alla scuola dei comandamenti di Dio, una volta accolto questo germe, coltivarlo con cura, nutrirlo con sapienza e portarlo a compimento mediante la grazia di Dio. Perciò anche noi, approvando il vostro zelo come necessario allo scopo, se Dio ce lo concede e se voi ci venite in aiuto con le vostre preghiere, ci adopereremo per risvegliare la scintilla del desiderio di Dio nascosta in voi, secondo la forza dataci dallo Spirito ... E diciamo innanzitutto che per tutti i comandamenti che ci sono stati dati da Dio abbiamo ricevuto in anticipo da lui anche le forze necessarie per compierli e quindi non dobbiamo né inquietarci, come se ci fosse chiesto qualcosa di inaudito, né inorgoglirci, come se il nostro apporto fosse maggiore di quanto ci è stato dato. E se mediante queste forze ci comportiamo rettamente e come si conviene, vivremo una vita santa, secondo virtù; se invece ne roviniamo l'azione, veniamo trascinati al male. Ed è questa la definizione del male: l'uso malvagio e contrario al comandamento del Signore di quanto ci è stato dato da Dio in vista del bene. Questa è invece la definizione della virtù che Dio chiede: l'uso di questi doni con buona coscienza, conformemente al comandamento del Signore. Stando così le cose, diremo lo stesso anche dell'amore. Poiché, dunque, abbiamo ricevuto il comandamento di amare Dio, abbiamo insita in noi, fin dal primo momento in cui siamo stati plasmati, la capacità di amare. (Basilio di Cesarea, Regole diffuse 2,1) 
</p>

<p>
<u>FEGF1</u> / «Perché questa generazione chiede un segno ?»: Credere, persino nell’oscurità, di San  Pio di Pietrelcina nel ventesimo secolo / Lo Spirito Santo ci dice: Non lasciate il vostro spirito soccombere alla tentazione e alla tristezza, perché la gioia del cuore è vita dell’anima. La tristezza non giova a nulla e causa la morte spirituale. Succede a volte che le tenebre della prova soverchino il cielo della nostra anima; ma sono proprio luce ! Grazie ad esse infatti, voi credete persino nell’oscurità; lo spirito si sente sperso, teme di non vedere più, di non capire più. Eppure è proprio il momento in cui il Signore parla e si rende presente all’anima; e questa ascolta, intende e ama nel timore di Dio. Per «vedere» Dio, non aspettate il Tabor (Mt 17,1) quando già lo contemplate sul Sinai (Es 24,18). Andate avanti nella gioia di un cuore sincero e spalancato. E se vi è impossibile mantenere questa gioia, almeno non perdete coraggio e conservate tutta la vostra fiducia in Dio.
</p>

<p>
<u>FEGF2</u> / La grande scienza, di San Silvano del Monte Athos nel ventesimo secolo / Finché viviamo sulla terra, è necessario imparare a condurre la lotta contro i nemici. La cosa più difficile è mortificare le passioni della carne, per amore di Dio, e vincere il nostro amor proprio. Per vincere l’amor proprio è indispensabile umiliarsi continuamente. Questa è la grande scienza, che non si può possedere facilmente. Non tutte le anime hanno la medesima resistenza: alcune sono forti come la roccia, altre deboli come il fumo. Simili a fumo sono le anime superbe. Come il vento disperde qua e là il fumo, così il nemico trascina dove vuole le anime orgogliose, perché o non hanno pazienza o si lasciano ingannare facilmente e cadono nella disperazione. Ma le anime umili osservano i comandamenti del Signore e restano incrollabili come uno scoglio contro il quale si infrangono tutte le onde. Esse di sono affidate alla volontà di Dio e Lo contemplano con la mente, e il Signore dà loro la grazia dello Spirito santo. L’amore verso Dio ha differenti gradi. Chi resiste ai pensieri malvagi ama Dio secondo la sua capacità. Chi combatte contro i peccati supplica Dio di dargli la forza di non peccare ma, per la sua debolezza, cade di nuovo in peccato e si affligge per questo e si pente: costui ha la grazia nel profondo dell’anima e della mente, ma le passioni non sono state ancora vinte del tutto. Chi ha sconfitto le passioni non deve ormai più lottare, ma solo vigilare su se stesso in tutto, per non cadere in peccato. Un tale uomo ha una grazia grande e sensibile. Chi sente la grazia nell’anima e nel corpo è un uomo perfetto, e se conserva questa grazia, il suo corpo è santificato e si trasforma in sacra reliquia.
</p>

<p>
<u>LuigiMariaEpicoco</u> / Totalità /  “«Fate attenzione, guardatevi dal lievito dei farisei e dal lievito di Erode!». E quelli dicevano fra loro: «Non abbiamo pane»”. Se Gesù è colui che prende sul serio la persona nella sua totalità, noi  cadiamo spesso invece nella tentazione di entrare in paranoia solo con alcune cose della vita. Ad esempio noi siamo fatti di tanti tipi di bisogni: quelli fisici, quelli affettivi, quelli spirituali in senso stretto. Il cristianesimo parla a ognuno di questi bisogni, ed è un errore pensare che la fede debba limitarsi solo all’ambito strettamente spirituale. Capita però che passiamo la maggior parte della nostra vita tenendo gli occhi fissi solo sui nostri bisogni fisici o al massimo su quelli affettivi senza mai arrivare al fondo di ogni vero bisogno che è contenuto nella dinamica spirituale. Così in maniera manicale curiamo il nostro corpo, la nostra alimentazione, cerchiamo ogni tipo di appagamento affettivo e sessuale, ma non arriviamo mai a cogliere il bisogno di senso che è alla base di tutta la vita. Gesù, nel Vangelo di oggi, sta mettendo in guardia i suoi discepoli dal non farsi inquinare proprio in questo bisogno centrale, facendosi condizionare dalla mentalità dei farisei o da quella di Erode. I discepoli però sembrano avere attenzione solo per la fame della loro pancia. “«Perché discutete che non avete pane? Non intendete e non capite ancora? Avete il cuore indurito? Avete occhi e non vedete, avete orecchi e non udite? E non vi ricordate, quando ho spezzato i cinque pani per i cinquemila, quante ceste colme di pezzi avete portato via?». Gli dissero: «Dodici». «E quando ho spezzato i sette pani per i quattromila, quante sporte piene di pezzi avete portato via?». Gli dissero: «Sette». E disse loro: «Non capite ancora?»”. La palestra ti salverà la vita? L’alimentazione ti renderà felice? Il sesso ti darà la vita eterna? Tutte queste cose vanno ricollocate nella grande domanda di senso e non possono diventare l’unico motivo per cui alzarsi la mattina.
</p>

<p>
<u>MichaelDavideSemeraro</u> / Disperato! / Attraverso le letture di oggi, siamo messi di fronte a un’immagine di Dio alquanto rara che potremmo definire come la disperazione dell’Altissimo! In ambedue i testi sembra che il motivo di tale sentimento, così consueto nella nostra umana esperienza, ma così raro nel nostro modo di pensare a Dio, sono le creature umane che, con la loro smemoratezza, sembrano imporre all’Altissimo di fare qualcosa di terribilmente contrario al suo cuore e al suo progetto: «Cancellerò dalla faccia della terra terra l’uomo che ho creato e, con l’uomo, anche il bestiame e i rettili e gli uccelli del cielo, perché sono pentito d’averli fatti» (Gn 6,7). Da parte sua, il Signore Gesù non riesce a capacitarsi davanti alla eccessiva preoccupazione dei discepoli per il pane, e questo proprio a ridosso del grande prodigio della moltiplicazione dei pani, avvenuta ben due volte. Davanti a questo spettacolo di insensibilità, non gli resta che esclamare quasi dolorosamente: «Non comprendete ancora?» (Mc 8,21). Il Signore ci mette continuamente in grado di poter costruire la nostra vita nella fiducia e quindi nella pace, mentre, aldilà di tutti i segni della presenza di Dio nel nostro cammino, noi preferiamo andare per la nostra strada, quella che ieri abbiamo visto all’opera tra Caino e Abele. La rottura della fraternità, il rifiuto della solidarietà assoluta, il ripiegamento/centramento su se stessi minano dolorosamente la possibilità di una relazione che sia degna di questo nome. L’evangelista Marco sembra annotare in modo meravigliato e doloroso al contempo: «non avevano con sé sulla barca che un pane solo» (8,14) che dunque andava necessariamente condiviso fino all’ultima briciola. Quando non sappiamo più condividere i doni che abbiamo ricevuto, si rende insensato il grande dono della creazione nella sua totalità e nella sua intenzione originaria, ed è come se si rompessero le regole del gioco, tanto da dover ricominciare tutto daccapo. Il Creatore dunque si pente e minaccia di sterminare non solo l’umanità, ma tutte le creature, che nella sua mente e nel suo cuore fanno un tutt’uno e non possono esistere né sopravvivere l’una senza le altre. Per vincere la disperazione di Dio si rende necessario che qualcuno – proprio tra le creature – non condivida la logica di quella «malvagità» (Gn 6,5) che «addolorò» (6,6) il cuore del Creatore. Così il testo della Genesi annota quasi con una sorta di sollievo che «Noè trovò grazia agli occhi del Signore» (Gn 6,8). Noè è giusto proprio perché il suo cuore è adeguato, è in sintonia con il cuore di Dio. Infatti, Noè accetta di non salvarsi da solo ma di farsi mezzo di salvezza – per questo la sua Arca è uno dei simboli più forti della Chiesa – per tutti coloro che accetteranno di entrare sul suo bastimento, condividendone la vita per tutto il tempo del «diluvio» (7,10). La primizia della Chiesa che si trova «sulla barca» (Mc 8,14) con il Signore Gesù ha bisogno ancora di fare un lungo cammino per entrare nella logica della salvezza in base a cui «un pane solo» è più che sufficiente quando si ha «un cuore solo e un’anima sola» (cfr. Atti 2,4). Nondimeno, il cammino è lungo e ciascuno di noi merita il rimprovero del Signore quando dice: «Non capite ancora e non comprendete? Avete il cuore indurito? Avete occhi e non vedete, avete orecchi e non udite? E non vi ricordate…?» (Mc 8,17-18).
</p>

<p>
<u>HomilyVoice-21</u> / PRIMA LETTURA / Ma Noè trovò grazia agli occhi del Signore. Per la grazia di un solo uomo, il Signore ha salvato la vita sulla terra. Tanto può la giustizia e la fedeltà al Signore di una sola persona. Quando una persona trova grazia agli occhi del Signore? Quando il Signore vede nella persona la sua immagine e la sua somiglianza. Questo avviene quando la persona cammina nella sua volontà ed è giusto dinanzi a Lui. Il Signore per bocca del profeta Geremia annuncia che Lui è pronto a non distruggere Gerusalemme se nella città si fosse trovato un solo uomo giusto. Percorrete le vie di Gerusalemme, osservate bene e informatevi, cercate nelle sue piazze se c’è un uomo che pratichi il diritto, e cerchi la fedeltà, e io la perdonerò. Invece giurano certamente il falso anche quando dicono: «Per la vita del Signore!». I tuoi occhi, Signore, non cercano forse la fedeltà? Tu li hai percossi, ma non mostrano dolore; li hai fiaccati, ma rifiutano di comprendere la correzione. Hanno indurito la faccia più di una rupe, rifiutano di convertirsi. Io pensavo: «Sono certamente gente di bassa condizione, quelli che agiscono da stolti, non conoscono la via del Signore, la legge del loro Dio. Mi rivolgerò e parlerò ai grandi, che certo conoscono la via del Signore, e il diritto del loro Dio». Purtroppo anche questi hanno rotto il giogo, hanno spezzato i legami! Per questo li azzanna il leone della foresta, il lupo delle steppe ne fa scempio, il leopardo sta in agguato vicino alle loro città: quanti escono saranno sbranati, perché si sono moltiplicati i loro peccati, sono aumentate le loro ribellioni. Perché ti dovrei perdonare? I tuoi figli mi hanno abbandonato, hanno giurato per coloro che non sono dèi. Io li ho saziati, ed essi hanno commesso adulterio, si affollano nelle case di prostituzione. Sono come stalloni ben pasciuti e focosi; ciascuno nitrisce dietro la moglie del suo prossimo. Non dovrei forse punirli?  Oracolo del Signore. Di una nazione come questa non dovrei vendicarmi? Salite sulle sue terrazze e distruggetele, senza compiere uno sterminio; strappate i tralci, perché non sono del Signore.  Poiché si sono ribellate contro di me la casa d’Israele e la casa di Giuda».  Oracolo del Signore. Hanno rinnegato il Signore, hanno proclamato: «Non esiste! Non verrà sopra di noi la sventura, non vedremo né spada né fame. I profeti sono diventati vento, la sua parola non è in loro».  Perciò dice il Signore, Dio degli eserciti:  «Poiché avete fatto questo discorso, farò delle mie parole come un fuoco sulla tua bocca e questo popolo sarà la legna che esso divorerà. Ecco, manderò da lontano una nazione contro di te, casa d’Israele.  Oracolo del Signore. È una nazione valorosa, è una nazione antica! Una nazione di cui non conosci la lingua e non comprendi che cosa dice. La sua faretra è come un sepolcro aperto. Sono tutti prodi. Divorerà le tue messi e il tuo pane, divorerà i tuoi figli e le tue figlie, divorerà le greggi e gli armenti, divorerà le tue vigne e i tuoi fichi, distruggerà le città fortificate, nelle quali riponevi la tua fiducia. Ma anche in quei giorni  – oracolo del Signore –  non farò di voi uno sterminio» (Ger 5,1-18). Tutto questo male minacciato non si sarebbe mai compiuto se il Signore avesse trovato in Gerusalemme un solo uomo giusto. Per la grazia di un solo uomo il Signore fa il bene ad una moltitudine. Lo Spirito Santo per bocca di Paolo non rivela forse che la salvezza del genere umano è il frutto dell’obbedienza di Cristo Gesù? Dal suo cuore sgorga un fiume di vita eterna e di luce capace di inondare tutto il mondo. Giustificati dunque per fede, noi siamo in pace con Dio per mezzo del Signore nostro Gesù Cristo. Per mezzo di lui abbiamo anche, mediante la fede, l’accesso a questa grazia nella quale ci troviamo e ci vantiamo, saldi nella speranza della gloria di Dio. E non solo: ci vantiamo anche nelle tribolazioni, sapendo che la tribolazione produce pazienza, la pazienza una virtù provata e la virtù provata la speranza. La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato. Infatti, quando eravamo ancora deboli, nel tempo stabilito Cristo morì per gli empi. Ora, a stento qualcuno è disposto a morire per un giusto; forse qualcuno oserebbe morire per una persona buona. Ma Dio dimostra il suo amore verso di noi nel fatto che, mentre eravamo ancora peccatori, Cristo è morto per noi. A maggior ragione ora, giustificati nel suo sangue, saremo salvati dall’ira per mezzo di lui. Se infatti, quand’eravamo nemici, siamo stati riconciliati con Dio per mezzo della morte del Figlio suo, molto più, ora che siamo riconciliati, saremo salvati mediante la sua vita. Non solo, ma ci gloriamo pure in Dio, per mezzo del Signore nostro Gesù Cristo, grazie al quale ora abbiamo ricevuto la riconciliazione. Quindi, come a causa di un solo uomo il peccato è entrato nel mondo e, con il peccato, la morte, e così in tutti gli uomini si è propagata la morte, poiché tutti hanno peccato… Fino alla Legge infatti c’era il peccato nel mondo e, anche se il peccato non può essere imputato quando manca la Legge, la morte regnò da Adamo fino a Mosè anche su quelli che non avevano peccato a somiglianza della trasgressione di Adamo, il quale è figura di colui che doveva venire. Ma il dono di grazia non è come la caduta: se infatti per la caduta di uno solo tutti morirono, molto di più la grazia di Dio e il dono concesso in grazia del solo uomo Gesù Cristo si sono riversati in abbondanza su tutti. E nel caso del dono non è come nel caso di quel solo che ha peccato: il giudizio infatti viene da uno solo, ed è per la condanna, il dono di grazia invece da molte cadute, ed è per la giustificazione. Infatti se per la caduta di uno solo la morte ha regnato a causa di quel solo uomo, molto di più quelli che ricevono l’abbondanza della grazia e del dono della giustizia regneranno nella vita per mezzo del solo Gesù Cristo. Come dunque per la caduta di uno solo si è riversata su tutti gli uomini la condanna, così anche per l’opera giusta di uno solo si riversa su tutti gli uomini la giustificazione, che dà vita. Infatti, come per la disobbedienza di un solo uomo tutti sono stati costituiti peccatori, così anche per l’obbedienza di uno solo tutti saranno costituiti giusti. La Legge poi sopravvenne perché abbondasse la caduta; ma dove abbondò il peccato, sovrabbondò la grazia. Di modo che, come regnò il peccato nella morte, così regni anche la grazia mediante la giustizia per la vita eterna, per mezzo di Gesù Cristo nostro Signore (Rm 5,1-21). La vita divina torna sulla nostra terra in virtù dell’obbedienza di Gesù Signore. Verità eterna, ma anche verità che oggi, in nome di una falsa antropologia, si vuole negare. Ma se neghiamo questa verità, se non crediamo in essa, rimaniamo nella nostra morte spirituale. La vita divina si attinge solo per la fede in Cristo Gesù. / LEGGIAMO Gen 6,5-8; 7,1-5.10 / Il Signore vide che la malvagità degli uomini era grande sulla terra e che ogni intimo intento del loro cuore non era altro che male, sempre.  E il Signore si pentì di aver fatto l’uomo sulla terra e se ne addolorò in cuor suo.  Il Signore disse: «Cancellerò dalla faccia della terra l’uomo che ho creato e, con l’uomo, anche il bestiame e i rettili e gli uccelli del cielo, perché sono pentito di averli fatti». Ma Noè trovò grazia agli occhi del Signore. Il Signore disse a Noè: «Entra nell’arca tu con tutta la tua famiglia, perché ti ho visto giusto dinanzi a me in questa generazione. Di ogni animale puro prendine con te sette paia, il maschio e la sua femmina; degli animali che non sono puri un paio, il maschio e la sua femmina. Anche degli uccelli del cielo, sette paia, maschio e femmina, per conservarne in vita la razza su tutta la terra. Perché tra sette giorni farò piovere sulla terra per quaranta giorni e quaranta notti; cancellerò dalla terra ogni essere che ho fatto». Noè fece quanto il Signore gli aveva comandato. Dopo sette giorni, le acque del diluvio furono sopra la terra. Per il giusto Noè il Signore non distrusse la vita sulla nostra terra. Per la fedeltà di Abramo, il Signore promise di benedire tutte le nazioni nella sua discendenza. Per il saggio Giuseppe molte nazioni non morirono di fame in sette lunghi anni di carestia. Per l’obbedienza di Mosè tutto il popolo del Signore fu liberato dalla schiavitù d’Egitto. Il Signore nostro Dio per un giusto salva una moltitudine di uomini. Per Cristo Gesù ha fatto ritornare sulla terra la grazia, la verità, la luce, la vita eterna, la vittoria sulla morte. Ora è cosa necessaria che noi affermiamo una verità affinché ogni uomo la metta nel suo cuore e la faccia diventare sua vita. Al cristiano non servono né lamenti, né critiche, né mormorazioni contro gli altri per la loro condotta non giusta e non santa. Al cristiano serve una cosa sola: che lui trovi grazia degli occhi del Signore. Per la sua giustizia il nostro Dio, per Cristo, in Cristo, con Cristo, farà scendere sulla terra un fiume di salvezza, pace, giustizia, verità, luce, santità, misericordia, conversione, perdono. Ogni discepolo di Gesù deve rafforzarsi in questa fede: se io cresco in giustizia, verità, santità, fedeltà obbedienza dinanzi agli occhi del Signore, il Signore per me riverserà sulla terra benedizione su benedizione e grazia di salvezza su grazia di salvezza. È questo il vero cristiano in uscita: è quel cristiano che dal suo cuore il Signore per la sua giustizia e fedeltà farà uscire un fiume di grazia, salvezza, benedizione, vita eterna per molti altri uomini, per il mondo intero, non solo per oggi, ma anche per i secoli futuri. Un solo cristiano può salvare una città, una regione, una nazione, il mondo intero. È questa la coscienza con la quale l’Apostolo Paolo agisce: “Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Per questo mi affatico e lotto, con la forza che viene da lui e che agisce in me con potenza (Col 1,24-29). È grande la potenza di grazia e di salvezza che il Signore ha messo nel cuore di ogni discepolo del Figlio suo. Un solo cristiano trova grazia agli occhi del Signore e molti vengono salvati. Chiudo con una verità tratta dal Libro dei Proverbi: “Se il Signore si compiace della condotta di un uomo, lo riconcilia anche con i suoi nemici” (Pr 16,7).  Per la grazia di uno viene la salvezza per molti. Per la condotta santa di un solo uomo, il Signore può inondare di grazia di conversione e di salvezza tutta la sua chiesa. È verità. / LETTURA DEL  <u>VANGELO</u> / Allora egli li ammoniva dicendo: «Fate attenzione, guardatevi dal lievito dei farisei e dal lievito di Erode!». Gesù non vuole che i suoi Apostoli domani creino una religione in tutto simile a quella dei farisei. Neanche vuole che si intromettano in questioni politiche o di natura puramente antropologica. Lui non vuole una religione fondata sull’ipocrisia, sull’inganno, sulla menzogna, sugli intrighi politici, sulla ricerca della propria gloria, sulla trasformazione della Parola di Dio in parola di uomini. Lui non vuole una religione che esclude gli uomini dalla salvezza in nome di principi di peccato, superbia, esaltazione. Nella sua religione ogni uomo deve avere pietà di ogni altro uomo. Per l’altro uomo, per la sua conversione e salvezza, ognuno è chiamato a dare la sua vita. Lui vuole una religione di purissima obbedienza alla Parola del Padre suo. Lui non vuole una religione fatta dall’uomo a giustificazione dei suoi peccati, degli istinti di peccato, dei vizi, della non conoscenza della divina volontà. Non vuole una religione nella quale l’uomo schiavizza l’uomo con il suo potere religioso falso, prepotente, arrogante, superbo. Lui vuole una religione nella quale regnano umiltà, mitezza, misericordia, compassione, perdono, verità, amore, giustizia, vero servizio, dono della propria vita a Dio in sacrificio e in olocausto per la salvezza di ogni uomo. Lui non vuole la religione della gloria, ma della croce. Vuole la religione non del monte Sion, ma del monte Calvario. Ecco la religione dei farisei e degli scribi che Gesù non vuole: Guai a voi, scribi e farisei ipocriti, che chiudete il regno dei cieli davanti alla gente; di fatto non entrate voi, e non lasciate entrare nemmeno quelli che vogliono entrare. Guai a voi, scribi e farisei ipocriti, che percorrete il mare e la terra per fare un solo prosèlito e, quando lo è divenuto, lo rendete degno della Geènna due volte più di voi. Guai a voi, guide cieche, che dite: “Se uno giura per il tempio, non conta nulla; se invece uno giura per l’oro del tempio, resta obbligato”. Stolti e ciechi! Che cosa è più grande: l’oro o il tempio che rende sacro l’oro? E dite ancora: “Se uno giura per l’altare, non conta nulla; se invece uno giura per l’offerta che vi sta sopra, resta obbligato”. Ciechi! Che cosa è più grande: l’offerta o l’altare che rende sacra l’offerta? Ebbene, chi giura per l’altare, giura per l’altare e per quanto vi sta sopra; e chi giura per il tempio, giura per il tempio e per Colui che lo abita. E chi giura per il cielo, giura per il trono di Dio e per Colui che vi è assiso. Guai a voi, scribi e farisei ipocriti, che pagate la decima sulla menta, sull’anéto e sul cumìno, e trasgredite le prescrizioni più gravi della Legge: la giustizia, la misericordia e la fedeltà. Queste invece erano le cose da fare, senza tralasciare quelle. Guide cieche, che filtrate il moscerino e ingoiate il cammello! Guai a voi, scribi e farisei ipocriti, che pulite l’esterno del bicchiere e del piatto, ma all’interno sono pieni di avidità e d’intemperanza. Fariseo cieco, pulisci prima l’interno del bicchiere, perché anche l’esterno diventi pulito! Guai a voi, scribi e farisei ipocriti, che assomigliate a sepolcri imbiancati: all’esterno appaiono belli, ma dentro sono pieni di ossa di morti e di ogni marciume. Così anche voi: all’esterno apparite giusti davanti alla gente, ma dentro siete pieni di ipocrisia e di iniquità. Guai a voi, scribi e farisei ipocriti, che costruite le tombe dei profeti e adornate i sepolcri dei giusti, e dite: “Se fossimo vissuti al tempo dei nostri padri, non saremmo stati loro complici nel versare il sangue dei profeti”. Così testimoniate, contro voi stessi, di essere figli di chi uccise i profeti. Ebbene, voi colmate la misura dei vostri padri. Serpenti, razza di vipere, come potrete sfuggire alla condanna della Geènna? (Mt 23,13-32). Ecco la religione che Gesù non vuole, secondo quanto è rivelato nel Vangelo secondo Luca: Mentre stava parlando, un fariseo lo invitò a pranzo. Egli andò e si mise a tavola. Il fariseo vide e si meravigliò che non avesse fatto le abluzioni prima del pranzo. Allora il Signore gli disse: «Voi farisei pulite l’esterno del bicchiere e del piatto, ma il vostro interno è pieno di avidità e di cattiveria. Stolti! Colui che ha fatto l’esterno non ha forse fatto anche l’interno? Date piuttosto in elemosina quello che c’è dentro, ed ecco, per voi tutto sarà puro. Ma guai a voi, farisei, che pagate la decima sulla menta, sulla ruta e su tutte le erbe, e lasciate da parte la giustizia e l’amore di Dio. Queste invece erano le cose da fare, senza trascurare quelle.  Guai a voi, farisei, che amate i primi posti nelle sinagoghe e i saluti sulle piazze. Guai a voi, perché siete come quei sepolcri che non si vedono e la gente vi passa sopra senza saperlo». Intervenne uno dei dottori della Legge e gli disse: «Maestro, dicendo questo, tu offendi anche noi». Egli rispose: «Guai anche a voi, dottori della Legge, che caricate gli uomini di pesi insopportabili, e quei pesi voi non li toccate nemmeno con un dito! Guai a voi, che costruite i sepolcri dei profeti, e i vostri padri li hanno uccisi. Così voi testimoniate e approvate le opere dei vostri padri: essi li uccisero e voi costruite. Per questo la sapienza di Dio ha detto: “Manderò loro profeti e apostoli ed essi li uccideranno e perseguiteranno”, perché a questa generazione sia chiesto conto del sangue di tutti i profeti, versato fin dall’inizio del mondo: dal sangue di Abele fino al sangue di Zaccaria, che fu ucciso tra l’altare e il santuario. Sì, io vi dico, ne sarà chiesto conto a questa generazione. Guai a voi, dottori della Legge, che avete portato via la chiave della conoscenza; voi non siete entrati, e a quelli che volevano entrare voi l’avete impedito». Quando fu uscito di là, gli scribi e i farisei cominciarono a trattarlo in modo ostile e a farlo parlare su molti argomenti, tendendogli insidie, per sorprenderlo in qualche parola uscita dalla sua stessa bocca (Lc 11,37-56). Gesù non vuole questa religione. Questa religione è a servizio solo di alcuni uomini e del loro peccato. Questa religione non è di salvezza, ma di oppressione e di grande schiavitù spirituale. Questa religione crea ogni schiavitù perché fondata sulla menzogna, sull’inganno, sull’uso di Dio e della sua Parola a servizio della gloria di alcuni e a giustificazione del loro potere dispotico, potere di morte e non di vita. / LEGGIAMO IL TESTO DI Mc 8,14-21 / Avevano dimenticato di prendere dei pani e non avevano con sé sulla barca che un solo pane. Allora egli li ammoniva dicendo: «Fate attenzione, guardatevi dal lievito dei farisei e dal lievito di Erode!». Ma quelli discutevano fra loro perché non avevano pane. Si accorse di questo e disse loro: «Perché discutete che non avete pane? Non capite ancora e non comprendete? Avete il cuore indurito? Avete occhi e non vedete, avete orecchi e non udite? E non vi ricordate, quando ho spezzato i cinque pani per i cinquemila, quante ceste colme di pezzi avete portato via?». Gli dissero: «Dodici». «E quando ho spezzato i sette pani per i quattromila, quante sporte piene di pezzi avete portato via?». Gli dissero: «Sette». E disse loro: «Non comprendete ancora?». Gesù non vuole la religione delle belle cerimonie, bei canti, belle luci, begli ornamenti, bei fiori, bei paramenti, cose tutte vissute però senza il cuore dell’uomo. Vale anche per noi quanto il Signore dice attraverso il Salmista: Parla il Signore, Dio degli dèi, convoca la terra da oriente a occidente. Da Sion, bellezza perfetta, Dio risplende. Viene il nostro Dio e non sta in silenzio; davanti a lui un fuoco divorante, intorno a lui si scatena la tempesta. Convoca il cielo dall’alto e la terra per giudicare il suo popolo: «Davanti a me riunite i miei fedeli, che hanno stabilito con me l’alleanza offrendo un sacrificio». I cieli annunciano la sua giustizia: è Dio che giudica. «Ascolta, popolo mio, voglio parlare, testimonierò contro di te, Israele! Io sono Dio, il tuo Dio! Non ti rimprovero per i tuoi sacrifici, i tuoi olocausti mi stanno sempre davanti. Non prenderò vitelli dalla tua casa né capri dai tuoi ovili. Sono mie tutte le bestie della foresta, animali a migliaia sui monti. Conosco tutti gli uccelli del cielo, è mio ciò che si muove nella campagna. Se avessi fame, non te lo direi: mio è il mondo e quanto contiene. Mangerò forse la carne dei tori? Berrò forse il sangue dei capri? Offri a Dio come sacrificio la lode e sciogli all’Altissimo i tuoi voti; invocami nel giorno dell’angoscia: ti libererò e tu mi darai gloria». Al malvagio Dio dice: «Perché vai ripetendo i miei decreti e hai sempre in bocca la mia alleanza, tu che hai in odio la disciplina e le mie parole ti getti alle spalle? Se vedi un ladro, corri con lui e degli adùlteri ti fai compagno. Abbandoni la tua bocca al male e la tua lingua trama inganni. Ti siedi, parli contro il tuo fratello, getti fango contro il figlio di tua madre. Hai fatto questo e io dovrei tacere? Forse credevi che io fossi come te! Ti rimprovero: pongo davanti a te la mia accusa. Capite questo, voi che dimenticate Dio, perché non vi afferri per sbranarvi  e nessuno vi salvi. Chi offre la lode in sacrificio, questi mi onora; a chi cammina per la retta via mostrerò la salvezza di Dio» (Sal 50,1-23). Ecco la religione che il Signore vuole: Sciogliere le catene inique, togliere i legami del giogo, rimandare liberi gli oppressi e spezzare ogni giogo. Dividere il pane con l’affamato, introdurre in casa i miseri, senza tetto, vestire uno che vedi nudo. Togliere di mezzo a te l’oppressione, il puntare il dito e il parlare empio. Aprire il tuo cuore all’affamato e saziare l’afflitto di cuore. Trattenere il piede dal violare il sabato, dallo sbrigare affari nel giorno sacro al Signore.  Chiamare il sabato delizia e venerabile il giorno sacro al Signore. Onorare il Signore evitando di metterti in cammino, di sbrigare affari e di contrattare  (Is 58,1-14). Isaia parla dall’Antica Alleanza. Noi dobbiamo parlare dalla Nuova Alleanza. Ecco la religione che il Signore vuole: la religione del Discorso della Montagna. Ogni altra religione non viene dal suo cuore. / Madre di Dio, Donna interamente consacrata a Dio per fare la sua volontà, insegnaci a vivere la religione di Cristo Gesù. Edificheremo sulla terra la religione della purissima obbedienza ad ogni Parola che è uscita dalla sua bocca. Il mondo lo vedrà e molti si convertiranno vedendo noi, figli della vera religione di Cristo Signore. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
