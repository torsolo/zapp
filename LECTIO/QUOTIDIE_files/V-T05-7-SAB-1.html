<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della V settimana del Tempo Ordinario.
</p>

<p>
<u>ANTIFONA</u> / Venite: prostrati adoriamo, in ginocchio davanti al Signore che ci ha fatti. È lui il Signore, nostro Dio. (Sal 94,6-7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Custodisci sempre con paterna bontà la tua famiglia, Signore, e poiché unico fondamento della nostra speranza è la grazia che viene da te aiutaci sempre con la tua protezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il Signore Dio lo scacciò dal giardino di Eden, perché lavorasse il suolo</b> / Dal libro della Gènesi (Gn 3,9-24) / Il Signore Dio chiamò l'uomo e gli disse: «Dove sei?». Rispose: «Ho udito la tua voce nel giardino: ho avuto paura, perché sono nudo, e mi sono nascosto». Riprese: «Chi ti ha fatto sapere che sei nudo? Hai forse mangiato dell'albero di cui ti avevo comandato di non mangiare?». Rispose l'uomo: «La donna che tu mi hai posta accanto mi ha dato dell'albero e io ne ho mangiato». Il Signore Dio disse alla donna: «Che hai fatto?». Rispose la donna: «Il serpente mi ha ingannata e io ho mangiato». Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno». Alla donna disse: «Moltiplicherò i tuoi dolori e le tue gravidanze, con dolore partorirai figli. Verso tuo marito sarà il tuo istinto, ed egli ti dominerà». All'uomo disse: «Poiché hai ascoltato la voce di tua moglie e hai mangiato dell'albero di cui ti avevo comandato: "Non devi mangiarne", maledetto il suolo per causa tua! Con dolore ne trarrai il cibo per tutti i giorni della tua vita. Spine e cardi produrrà per te e mangerai l'erba dei campi. Con il sudore del tuo volto mangerai il pane, finché non ritornerai alla terra, perché da essa sei stato tratto: polvere tu sei e in polvere ritornerai!». L'uomo chiamò sua moglie Eva, perché ella fu la madre di tutti i viventi. Il Signore Dio fece all'uomo e a sua moglie tuniche di pelli e li vestì. Poi il Signore Dio disse: «Ecco, l'uomo è diventato come uno di noi quanto alla conoscenza del bene e del male. Che ora egli non stenda la mano e non prenda anche dell'albero della vita, ne mangi e viva per sempre!». Il Signore Dio lo scacciò dal giardino di Eden, perché lavorasse il suolo da cui era stato tratto. Scacciò l'uomo e pose a oriente del giardino di Eden i cherubini e la fiamma della spada guizzante, per custodire la via all'albero della vita. / Parola di Dio.
</p>

<p>
<u>PSALMUS</u> / (Sal 89) <b>Signore, tu sei stato per noi un rifugio di generazione in generazione.</b> / Prima che nascessero i monti e la terra e il mondo fossero generati, da sempre e per sempre tu sei, o Dio. / Tu fai ritornare l'uomo in polvere, quando dici: «Ritornate, figli dell'uomo». Mille anni, ai tuoi occhi, sono come il giorno di ieri che è passato, come un turno di veglia nella notte. / Tu li sommergi: sono come un sogno al mattino, come l'erba che germoglia; al mattino fiorisce e germoglia, alla sera è falciata e secca. / Insegnaci a contare i nostri giorni E acquisteremo un cuore saggio. Ritorna, Signore: fino a quando? Abbi pietà dei tuoi servi!
</p>

<p>
<u>ACCLAMATIO</u> / Alleluia, Alleluia / Non di solo pane vivrà l'uomo, ma di ogni parola che esce dalla bocca di Dio. (Mt 4,4) / Alleluia.
</p>

<p>
<u>VANGELO</u> / <b>Mangiarono a sazietà</b> / Dal Vangelo secondo  Marco (Mc 8,1-10) / In quei giorni, poiché vi era di nuovo molta folla e non avevano da mangiare, Gesù chiamò a sé i discepoli e disse loro: «Sento compassione per la folla; ormai da tre giorni stanno con me e non hanno da mangiare. Se li rimando digiuni alle loro case, verranno meno lungo il cammino; e alcuni di loro sono venuti da lontano». Gli risposero i suoi discepoli: «Come riuscire a sfamarli di pane qui, in un deserto?». Domandò loro: «Quanti pani avete?». Dissero: «Sette». Ordinò alla folla di sedersi per terra. Prese i sette pani, rese grazie, li spezzò e li dava ai suoi discepoli perché li distribuissero; ed essi li distribuirono alla folla. Avevano anche pochi pesciolini; recitò la benedizione su di essi e fece distribuire anche quelli. Mangiarono a sazietà e portarono via i pezzi avanzati: sette sporte. Erano circa quattromila. E li congedò. Poi salì sulla barca con i suoi discepoli e subito andò dalle parti di Dalmanutà. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / A tutti coloro che lo cercano con cuore sincero, il Signore assicura l'assistenza e la grazia: egli, infatti, è con noi fino alla fine dei tempi. Preghiamolo, quindi, dicendo: <b>Dona il tuo pane, Signore.</b> / Alla Chiesa che vive nel mondo come sacramento di salvezza: / A quelli che operano per la giustizia e la perequazione dei beni: / Agli ammalati, agli stanchi e a quanti hanno perso la fiducia: / A chi si sente soffocato dalla morsa del male e del peccato: / A chi sente il desiderio profondo di conoscerti e di amarti: / A chi compie il proprio dovere con coscienza e rettitudine: / A chi si accontenta solamente del piacere e delle ricchezze: / Ai popoli oppressi e affamati a causa della nostra prepotenza: / A chi non riceve un salario sufficiente e dignitoso: / Alle famiglie povere e numerose del nostro quartiere: / Al popolo cristiano che ogni domenica partecipa alla Messa: / Ai sacerdoti che consacrano il tuo corpo e il tuo sangue: / Padre misericordioso, che con il corpo e sangue di Cristo continui a sfamare una moltitudine di persone, allarga il nostro cuore alle necessità dei fratelli perché, attraverso la nostra solidarietà, conoscano te, unico vero Dio, e il Signore nostro Gesù Cristo, e vi rendano lode per i secoli eterni. Amen.
</p>

<p>
<u>OFFERTORIO</u> / Signore Dio nostro, il pane e il vino, che hai creato a sostegno della nostra debolezza, diventino per noi sacramento di vita eterna. Per Cristo nostro Signore.
</p>

<p>
<u>COMMUNIO</u> / Ringraziamo il Signore per il suo amore, per le sue meraviglie a favore degli uomini, perché ha saziato un animo assetato, un animo affamato ha ricolmato di bene. (Sal 106,8-9) ♦ Beati quelli che sono nel pianto: saranno consolati. Beati quelli che hanno fame e sete della giustizia: saranno saziati. (Mt 5,5-6)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai resi partecipi di un solo pane e di un solo calice, fa' che uniti al Cristo in un solo corpo portiamo con gioia frutti di vita eterna per la salvezza del mondo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Omelie sul vangelo secondo Matteo, n° 82; PG 87, 737 / Il nostro Pastore dà se stesso in cibo / "Chi può narrare i prodigi del Signore, far risuonare tutta la sua lode?" (Sal 106,2) Quale pastore ha mai nutrito le sue pecore col proprio corpo? Addirittura le madri stesse spesso mettono a balia i figli appena nati. Gesù invece non può accettare questo per le sue pecore; egli ci nutre con il proprio sangue, e così ci fa diventare con lui un solo corpo. Considerate, fratelli, che Cristo è nato dalla nostra sostanza umana. Ma, direte, cosa importa? Questo non riguarda tutti gli uomini. Scusa, fratello, veramente è per tutti loro un grande vantaggio. Se egli si è fatto uomo, se è venuto a prendere la nostra natura umana, ciò riguarda la salvezza di tutti gli uomini. E se egli è venuto per tutti, è anche venuto per ognuno di noi. Forse direte: Perché dunque tutti gli uomini non hanno ricevuto il frutto che avrebbero dovuto ottenere da questa venuta? Non è certo colpa di Gesù, che ha scelto questo mezzo per la salvezza di tutti. La colpa è di coloro che respingono questo bene. Nell'eucaristia infatti, Gesù Cristo si unisce a ognuno dei suoi fedeli. Li fa rinascere, li nutre di se stesso, non li abbandona a qualcun altro e così, li convince, una volta ancora, che lui ha davvero preso la nostra carne.
</p>

<p>
<u>EVANGELIZO-21</u> / San Beda il Venerabile (ca 673-735) monaco, dottore della Chiesa / Omelie su Marco, libro II, cap. 8 / "Sento compassione di questa folla" / Il racconto di questo miracolo ci fa costatare le operazioni distinte della divinità e dell'umanità nella sola e medesima persona del nostro Redentore, e di conseguenza dobbiamo allontanare come cristiani e nel Cristianesimo stesso, l'errore di Eutico che osava dire che in Cristo c'era un'unica operazione. Chi infatti vede solo il sentimento di pietà che nostro Signore prova per la folla, è un sentimento di compassione tipico della natura umana. Ma chi non vede allo stesso tempo che saziare migliaia di persone con sette pani e qualche pesce è un'opera della potenza divina? "E portarono via sette sporte di pezzi avanzati". Questa moltitudine che ha appena mangiato e si è saziata non porta via il resto dei pani, ma li lascia raccogliere dai discepoli nelle sporte, come prima, e la circostanza spiegata alla lettera ci insegna ad essere contenti del necessario e a non voler niente di più. L'Evangelista ci fa poi conoscere il numero di coloro che si sono saziati: "Erano circa quattromila. E li congedò". Qui notiamo che Nostro Signor Gesù Cristo non vuole mandar via nessuno a digiuno, vuole anzi dare a tutti il cibo della sua grazia. / In senso figurato, c'è differenza fra questo secondo miracolo e la prima moltiplicazione dei cinque pani e due pesci, la prima raffigura la lettera dell'Antico Testamento che era come piena della grazia spirituale del nuovo, mentre la seconda rappresenta la verità e la grazia del Nuovo Testamento comunicata con abbondanza ai fedeli. La moltitudine che secondo Matteo aspetta tre giorni la guarigione dei malati (Mt 15) rappresenta gli eletti nella fede della Santa Trinità che implorano il perdono dei peccati con preghiera perseverante, o coloro che si convertono al Signore nei pensieri, parole e opere.
</p>

<p>
<u>DiBruno1</u> / <br>
Quanti pani avete? / (Gen 3,9-24; Sal 89; Mc 8,1-10) / Il Signore vuole sfamare il mondo, nutrendolo di sé. Non può. Lui è l’infinito eterno e divino. Gli occorre la partecipazione del suo poco creato. Dio va alla ricerca di cuori. Quanti cuori avete? Pochi. Il primo cuore che si offre a Dio, nella Scrittura Sabta, è quello di Abele, poi segue Noè, Abramo, Isacco, Giacobbe, Giuseppe, Mosè, Giosuè, I Giudici, Samuele, Davide, tutti i profeti e i giusti e sapienti dell’Antico Testamento. Ma tutti questi cuori non sono sufficienti. Il Signore anziché cercare, si crea Lui un cuore, quello della Vergine Maria e in questo cuore da Lui creato purissimo, immacolato, senza macchia, pieno di grazia e di Spirito Santo, il Figlio suo Unigenito, il suo Verbo Eterno, si fa cuore umano da dare al Padre per la redenzione dell’umanità. Ma neanche questo cuore basta. Ne occorrono altri. I primi cuori sono quelli dei Dodici, poi si aggiungono quelli dei settantadue discepoli, poi ne vengono altri e altri e sempre noi dobbiamo chiedere al Signore che mandi altri cuori. Si dona a Dio questi nostri pochi cuori e il Signore si serve di essere per sfamare di sé il mondo. / Ma questo poco umano non è da se stesso sufficiente. Occorre il poco creato. Perché Dio possa sfamare la sua umanità di sé, occorre che gli si metta a disposizione del pane. Lui, per mezzo delle mani e delle parole dei suoi sacerdoti, lo straforma in cuore di Cristo, corpo di Cristo, vita di Cristo. Non solo in tutto Cristo c’è anche tutto il Padre e lo Spirito Santo, tutta la Chiesa, tutta l’umanità e l’uomo che crede in Cristo lo mangia per saziarsi di Dio, per divenire cuore di amore, cuore di grazia, cuore di comunione, cuore di vita eterna per tutti i suoi fratelli. Chi si nutre di Cristo, si nutre del suo mistero di morte e di risurrezione a favore del mondo intero. Il poco umano e il poco materiale devono essere sempre donati a Dio. Se il ministro non dona il suo cuore a Dio, la sua voce, le sue mani, l’Eucaristia non viene fatta. Se l’Eucaristia non viene fatta, Dio non può darsi in essa come vita eterna all’uomo. Questi, anche se è generato come suo vero figlio, manca del vero suo nutrimento. È come un albero piantato in un fertile  terreno, ma abbandonato a se stesso e lasciato senz’acqua. L’Eucaristia è la vera acqua della vita. Anche chi la riceve deve dare il suo poco a Cristo, gli deve dare il suo cuore perché lo trasformi in cuore cristico capace di amare come Lui ha amato e ama. / In quei giorni, poiché vi era di nuovo molta folla e non avevano da mangiare, chiamò a sé i discepoli e disse loro: «Sento compassione per la folla; ormai da tre giorni stanno con me e non hanno da mangiare. Se li rimando digiuni alle loro case, verranno meno lungo il cammino; e alcuni di loro sono venuti da lontano». Gli risposero i suoi discepoli: «Come riuscire a sfamarli di pane qui, in un deserto?». Domandò loro: «Quanti pani avete?». Dissero: «Sette». Ordinò alla folla di sedersi per terra. Prese i sette pani, rese grazie, li spezzò e li dava ai suoi discepoli perché li distribuissero; ed essi li distribuirono alla folla. Avevano anche pochi pesciolini; recitò la benedizione su di essi e fece distribuire anche quelli. Mangiarono a sazietà e portarono via i pezzi avanzati: sette sporte. Erano circa quattromila. E li congedò. Poi salì sulla barca con i suoi discepoli e subito andò dalle parti di Dalmanutà. / Mai ci si deve scoraggiare se il nostro poco è realmente poco. Non è il poco che impedisce a Cristo Gesù di operare la trasformazione, ma è il poco non donato, donato a metà, donato e poi ripreso, donato solo con le parole ma non con il cuore, la volontà, la mente, l’anima. La crisi della fede oggi non è nella mancanza di operai. Non è la loro pochezza che impedisce a Cristo Signore di darsi in cibo e in bevanda di vita eterna. Ci si dona a Cristo, ma la mente insegue i suoi pensieri, la volontà rincorre i vizi, il corpo segue la sua carne, l’anima è come morte alla verità e alla luce. È come se noi dessimo al Signore per fare il buon pane della pula. La pula contiene il grano, ma non è il grano. Noi diamo il nostro involucro umano al Signore, ma non diamo noi stessi nell’anima, nello spirito, nel corpo, in tutto ciò che siamo. La nostra consegna allo Spirito Santo è senza alcun contenuto. Siamo pochi. Il poco va dato per intero, sempre. Gli Apostoli a Gesù i pani li hanno dati nella loro interezza. Gesù li ha moltiplicati e con essi ha saziato la folla. Il poco donato secondo verità sazia sempre il mondo. / Madre di Dio, Angeli, Santi, aiutateci a dare il nostro poco a Gesù secondo verità.
</p>

<p>
<u>DIBRUNO-21</u> / Come riuscire a sfamarli di pane qui, in un deserto? (Mc 8,1-10) / I figli d’Israele camminano con il loro Dio e Signore. Vedono i suoi prodigi e i segni che lui compie. Ma dinanzi ad ogni difficoltà vengono meno nella fede. Pensano che il loro Dio non sia così onnipotente da poter creare un nuovo prodigio, un muovo segno. Anche Mosè cade in questa tentazione: “La gente raccogliticcia, in mezzo a loro, fu presa da grande bramosia, e anche gli Israeliti ripresero a piangere e dissero: «Chi ci darà carne da mangiare? Ci ricordiamo dei pesci che mangiavamo in Egitto gratuitamente, dei cetrioli, dei cocomeri, dei porri, delle cipolle e dell’aglio. Ora la nostra gola inaridisce; non c’è più nulla, i nostri occhi non vedono altro che questa manna».  La manna era come il seme di coriandolo e aveva l’aspetto della resina odorosa. Il popolo andava attorno a raccoglierla, poi la riduceva in farina con la màcina o la pestava nel mortaio, la faceva cuocere nelle pentole o ne faceva focacce; aveva il sapore di pasta con l’olio. Quando di notte cadeva la rugiada sull’accampamento, cadeva anche la manna. Mosè udì il popolo che piangeva in tutte le famiglie, ognuno all’ingresso della propria tenda; l’ira del Signore si accese e la cosa dispiacque agli occhi di Mosè. Mosè disse al Signore: «Perché hai fatto del male al tuo servo? Perché non ho trovato grazia ai tuoi occhi, al punto di impormi il peso di tutto questo popolo? L’ho forse concepito io tutto questo popolo? O l’ho forse messo al mondo io perché tu mi dica: “Portalo in grembo”, come la nutrice porta il lattante, fino al suolo che tu hai promesso con giuramento ai suoi padri? Da dove prenderò la carne da dare a tutto questo popolo? Essi infatti si lamentano dietro a me, dicendo: “Dacci da mangiare carne!”. Non posso io da solo portare il peso di tutto questo popolo; è troppo pesante per me. Se mi devi trattare così, fammi morire piuttosto, fammi morire, se ho trovato grazia ai tuoi occhi; che io non veda più la mia sventura!». Il Signore disse a Mosè: «Radunami settanta uomini tra gli anziani d’Israele, conosciuti da te come anziani del popolo e come loro scribi, conducili alla tenda del convegno; vi si presentino con te. Io scenderò e lì parlerò con te; toglierò dello spirito che è su di te e lo porrò su di loro, e porteranno insieme a te il carico del popolo e tu non lo porterai più da solo” (Num 11,4-17). Agli occhi degli uomini la storia è sempre impossibile. Agli occhi di Dio essa è sempre possibile, perché il Signore opera per creazione e per pieno governo di tutto il creato. Basta che Lui dica una Parola e tutto l’universo ascolta e obbedisce, facendo quanto gli è stato comandato. Nulla è impossibile al Signore. L’uomo di Dio ha questa purissima fede solo se interamente consegnato allo Spirito Santo e alla sua verità. / In quei giorni, poiché vi era di nuovo molta folla e non avevano da mangiare, Gesù chiamò a sé i discepoli e disse loro: «Sento compassione per la folla; ormai da tre giorni stanno con me e non hanno da mangiare. Se li rimando digiuni alle loro case, verranno meno lungo il cammino; e alcuni di loro sono venuti da lontano». Gli risposero i suoi discepoli: «Come riuscire a sfamarli di pane qui, in un deserto?». Domandò loro: «Quanti pani avete?». Dissero: «Sette». Ordinò alla folla di sedersi per terra. Prese i sette pani, rese grazie, li spezzò e li dava ai suoi discepoli perché li distribuissero; ed essi li distribuirono alla folla. Avevano anche pochi pesciolini; recitò la benedizione su di essi e fece distribuire anche quelli. Mangiarono a sazietà e portarono via i pezzi avanzati: sette sporte. Erano circa quattromila. E li congedò. Poi salì sulla barca con i suoi discepoli e subito andò dalle parti di Dalmanutà. / Gesù cammina con i suoi discepoli e ogni giorno mostra loro che nulla è impossibile per Lui. Tutto Lui governa con la sua Parola onnipotente. Lui dice una Parola e la creazione gli obbedisce. Compie quanto le viene comandato. Ma come i figli d’Israele un tempo, anche loro dinanzi alla storia vedono l’impossibile. Significa che ancora camminano con i loro pensieri e per nulla si sono aperti alla fede in Cristo Gesù e al mistero della sua onnipotenza creatrice, salvatrice, redentrice della storia. Per aprirsi al mistero di Gesù dobbiamo camminare di fede in fede e di verità in verità. La fede di ieri deve essere per noi fondamento sul quale innalzare la fede di oggi. Invece i discepoli dimenticano ieri e oggi si trovano dinanzi ad una storia per essi non governabile. / Madre della Redenzione, Angeli, Santi, fate che camminiamo di fede in fede sempre. 
</p>

<p>
<u>SILVESTRINI-21</u> / Sento compassione per questa folla... Un sentimento nobile di Gesù, pieno di umanità che significa prontezza al servizio ed alla donazione; una volontà a guardare l'altro come se stesso e rinunciare alla propria superiorità per servire l'altro. Un sentimento umano che Gesù mostra nel brano del vangelo di oggi. Il gesto lo rende partecipe dei nostri dolori e delle nostre sofferenze. È umano, nel senso più nobile e concreto del termine, nel riconoscere l'altro che mi sta di fronte come soggetto dell'amore e non come oggetto da sfruttare. È umano perché è la volontà di unire gli uomini in un nuovo legame di solidarietà. Ma è anche divino perché proviene da Dio, è divino perché Gesù rende grazie sui sette pani e sui pochi pesciolini, è divino perché Gesù opera il miracolo della moltiplicazione dei pani e dei pesci, è divino perché ci induce a contemplare con maggior profondità il Mistero di Cristo. È la compassione divina che è il preannuncio della sua Passione. Dio sente le nostre passioni, e ci dona la sua Passione. La sua compassione ha questo doppio movimento. Da Dio all'uomo, per assumere tutte le passioni umane e dall'uomo a Dio, per partecipare alla Sua Passione. È qui, nella compassione umana-divina che troviamo il valore delle nostre celebrazioni eucaristiche che sono incontro tra Dio e l'uomo; un incontro di amore, di salvezza e di redenzione. Poniamo sull'altare la nostra vita perché possa essere benedetta da Gesù e inserita nel suo progetto di Amore.
</p>

<p>
<u>LOYOLA1</u> / <br>
Quante volte ti è successo di rinunciare perché quello che saresti riuscito a fare ti sembrava poco? Di fronte ai mali che appaiono catastrofici lo scoraggiamento è “l’ultima tentazione” di ognuno di noi. «Non posso! È impossibile! È assurdo!». In effetti 4000 persone, fuori casa da tre giorni, in un deserto, da sfamare… Eppure, il “problema” di Gesù, se così lo vogliamo chiamare, non è questo. Gesù sposta la domanda. E ora il “problema” diventa il nostro. Siamo disposti a lasciare che Gesù ci sposti, ci giri la domanda? Siamo disposti ad accettare di sentirci dire: “Tu quanti pani hai?”, cioè “Tu cosa puoi fare, concretamente?” A questa domanda possiamo rispondere, questa domanda è alla nostra portata, non è ariosa, generica, sfuggente: è puntuale. Possiamo rispondere: “Ho un mozzicone di pane”; ce l’abbiamo veramente e possiamo metterlo in mezzo, se vogliamo. A Gesù interessa questo. Domande come “Come riuscire a sfamarli di pane qui, in un deserto?” non servono a niente e a nessuno, neppure agli economisti e ai grandi del mondo, se non a raccontarsela, se non a perdere la partita, in partenza. Chi sta con Gesù entra in campo, gioca, come può e come sa. Il resto lo fa la squadra, il magis lo mette l’allenatore! Quanti pani hai? Cosa vuol dire per te che stare con Gesù vuol dire far parte di una squadra? In che occasione hai sentito che Gesù “fa sul serio”? (Andrea Piccolo SJ)
</p>

<p>
<u>LOYOLA-21</u> / Anche oggi il Signore ci viene incontro e non si stanca di rinnovare la sua misericordia. La sua parola è sempre presente e più forte dei miei distacchi e delle mie incomprensioni. Oggi vediamo Gesù chiedere la collaborazione dei discepoli e le poche cose che offrono diventano nutrimento per tutti. Le nostre piccolezze, il nostro tempo, i nostri modi di essere (che spesso non riusciamo ad amare), se messi nelle mani del Signore per il bene di altri si moltiplicano. Il vero miracolo non è il fatto matematico (con solo sette pani si sfamano quattromila persone), ma la capacità di donarsi. Ed ecco che il donarsi diventa vita piena (sottolineata più volte da questa presenza del numero sette, numero della pienezza). Gesù lascia la folla dopo averla saziata. Non vuole dominare nessuno, dopo aver servito fa camminare. / Quale tua piccolezza offri al Signore perché la faccia grande? In cosa hai bisogno di misericordia? In quale luogo della tua vita oggi il Signore ti viene incontro? (Domenico Pugliese)
</p>

<p>
<u>LettureBose</u> / Ci ha aperto le porte / Davvero alto è il cielo e infinita la sua distanza da noi; infatti il cielo del cielo è del Signore (Sal 11 3 [1 15],24 [16]), ma non per questo bisogna esitare, né temere come se fosse impossibile la via verso di lui, ma bisogna piuttosto essere zelanti ... Per noi il Signore ha inaugurato la via per mezzo del suo stesso sangue e l'ha resa facile, curvando in basso il cielo e scendendo (Sal 143 [144],5). Ha guarito la sofferenza per mezzo del suo sangue; stanco di camminare, si è seduto al pozzo di Samaria (Gv 4,5-6) e ha invitato ciascuno dicendo: Venite a me voi tutti che siete affaticati e oppressi e io vi darò riposo (Mt 11 ,28). Ci ha poi insegnato la via dicendo: Io sono la via (Gv 14,6); noi che eravamo lontani ci ha reso vicini (Ef 2,13), secondo le parole di Paolo; quelli che sono estranei li rende suoi, avendo riconciliato ciò che è nel cielo con ciò che è sulla terra (Col 1,20). Qualcuno si stupirà ancor più dell'amore che egli ha manifestato per noi, mentre io sto per descriverlo. Non soltanto ci ha incoraggiato quanto alla distanza e alla vocazione, ma, venendo, ha anche aperto questa porta che un tempo era chiusa; era rimasta chiusa, infatti, da quando aveva cacciato Adamo dal paradiso di delizie e aveva posto i cherubini e la spada infuocata e roteante a custodire la via del legno della vita (Gen 3,24); ora invece la spada è abbassata. Manifestatosi con maggior grazia e amore per gli uomini egli, che siede al di sopra dei cherubini (Is 37,16), ha fatto entrare insieme a lui nel paradiso il ladrone che lo aveva confessato (Lc 23,39-43); entrato egli stesso in cielo come precursore per noi, ha aperto a tutti le porte, avendo inviato coloro che esclamavano: Sollevate, principi, le vostre porte e alzate le porte eterne; entri il re della gloria (Sal 23 [24], 7). Egli non ha bisogno di chi gliele apra, poiché è il creatore e Signore dell'universo, ma ce le ha aperte perché furono chiuse a causa nostra. (Atanasio di Alessandria, Lettere festali 43,12-14) 
</p>

<p>
<u>FEGF1</u> / Santi Cirillo e Metodio, apostoli degli slavi di Papa Giovanni Paolo Secondo / La dottrina deve essere presentata in un modo che la renda comprensibile a coloro ai quali Dio stesso la destina. Nell'Epistola enciclica Slavorum apostoli, ricordavo come Cirillo e Metodio, per questo stesso motivo, si adoperassero a tradurre le nozioni della Bibbia e i concetti della teologia greca in un contesto di esperienze storiche e di pensiero molto diversi. Essi volevano che l'unica parola di Dio fosse «resa così accessibile secondo le forme espressive, proprie di ciascuna civiltà». Compresero di non poter dunque «imporre ai popoli assegnati alla loro predicazione neppure l'indiscutibile superiorità della lingua greca e della cultura bizantina, o gli usi e i comportamenti della società più progredita, in cui essi erano cresciuti». Essi mettevano così in atto quella «perfetta comunione nell'amore [che] preserva la Chiesa da qualsiasi forma di particolarismo o di esclusivismo etnico o di pregiudizio razziale, come da ogni alterigia nazionalistica». Cirillo, in punto di morte, pregava così: «Signore Dio, fa’ crescere la tua Chiesa, e raduna tutti gli uomini nell’unità; stabilisci i tuoi eletti nella concordia della vera fede e della retta confessione di fede: fa’ penetrare le tue parole nel loro cuore affinché si consacrino a ciò che è buono e ti è gradito.»
</p>

<p>
<u>FEGF2</u> / DELLE VIRTU’ CHE DANNO LODE A DIO dagli scritti di San Francesco d’Assisi nel XIII secolo / Dove c’è carità e pazienza, ivi non c’è timore né ignoranza.  Dove c’è pazienza e umiltà, ivi non c’è né ira né turbamento. Dove c’è povertà e letizia, ivi non c’è cupidità né avarizia. Dove c’è quiete e meditazione, ivi non c’è inquietudine. Dove c’è il timore di Dio a custodire la porta, ivi il nemico non può trovare il modo di entrare. Dove c’è misericordia e discrezione, ivi non c’è né superficialità, né durezza. Beato il servo che si fa un tesoro in cielo dei  beni che il Signore gli confida, e non desidera di manifestarli agli uomini con la speranza di mercede, perché l’Altissimo stesso manifesterà l’opera di costui a chiunque gli piacerà. Beato il servo che custodisce i segreti del Signore in cuor suo. 
</p>

<p>
<u>LuigiMariaEpicoco</u> / Concretezza / «Sento compassione di questa folla, perché già da tre giorni mi stanno dietro e non hanno da mangiare. Se li rimando digiuni alle proprie case, verranno meno per via; e alcuni di loro vengono di lontano». È con questa considerazione di Gesù che inizia il Vangelo di oggi. Ma prima di passare subito al miracolo che sta per compiersi vorrei che per un istante ciascuno di noi si lasciasse colpire dalla preoccupazione concreta che Gesù ha per la gente che lo segue. Siamo così abituati a leggere significati nascosti nei diversi racconti, che delle volte ci sfugge la verità più immediata, e che per certi versi è la più scandalosa: una folla di persone ha lasciato casa da giorni per ascoltare Gesù; arriva quindi il tempo in cui anche il corpo esige la sua parte. Ogni uomo è fatto di bisogni concreti e Gesù non si preoccupa solo di anime, ne solo di bisogni spirituali, ma si occupa di persone concrete con tutta la sfaccettatura di bisogni che si portano addosso. Solo così si comprende l’impegno di molti sacerdoti, missionari, consacrate di mettere in atto iniziative di carità concreta che sa prendere sul serio anche i corpi e non solo le anime. Madre Teresa di Calcutta molto spesso prendeva in braccio i moribondi e li accarezzava lungamente. Non si limitava a promettere loro preghiere di suffragio. Don Oreste Benzi andava in giro di notte a cercare le prostitute e a offrire loro una via d’uscita o anche soltanto una parola di conforto, non si limitava a tuonare da un ambone contro la prostituzione o l’abominio dello sfruttamento. E così potremmo andare avanti per molti e molti esempi ancora. Credo che la radice di queste scelte di concretezza sia racchiusa nella preoccupazione comunicata da Gesù nel Vangelo di oggi. Ma anche noi come i suoi discepoli ci domandiamo: che cosa possiamo fare con le nostre povere possibilità? “Domandò loro: «Quanti pani avete?». Gli dissero: «Sette»”. Il miracolo della carità nasce dal nostro possibile donato senza troppi problemi e calcoli.
</p>

<p>
<u>MichaelDavideSemeraro</u> / Contrasto? / Il testo evangelico ci mette di fronte al grande mistero della «compassione» (Mc 8,2) del Signore Gesù, il quale ha occhi e cuore per la folla di coloro che lo seguono e di cui egli stesso dice «mi stanno dietro e non hanno da mangiare». Questo modo di leggere l’atteggiamento della folla da parte del Signore non può non toccarci profondamente e personalmente! Questa gente ci rappresenta molto bene, poiché anche noi siamo come quei «cagnolini» (Mc 7,27-28), di cui si è parlato poco prima, che sperano le «briciole» necessarie a vivere e a non morire. Il Signore non si accontenta di dare le briciole, bensì sazia la fame di queste persone fino a far sì che il pane avanzi. Infatti il testo conclude dicendo che «portarono via sette sporte di pezzi avanzati» (Mc 8,8) per indicare l’atteggiamento non di fredda compassione ma di una compassione coinvolta e coinvolgente. Di certo la lettura di questo testo evangelico può creare un po’ di imbarazzo nella rilettura della reazione del Signore Dio al cedimento di Adamo ed Eva alle istigazioni del serpente: «lo scacciò dal giardino di Eden, perché lavorasse il suolo da dove era stato tratto» (Gn 3,23). Eppure, una lettura attenta del testo genesiaco ci permette di cogliere come e quanto il Signore si prende cura dell’uomo, aiutandolo e sostenendolo nel compito nuovo di portare il peso della sua libertà fino a imparare a esercitare - al meglio - ciò che finora non è stato capace di vivere se non in modo superficiale e infantile. Infatti, non deve sfuggire il fatto che il Signore Dio non si abbatte come una furia sull’uomo e la donna che hanno appena trasgredito il comando. L’intreccio del dialogo che porterà a una netta separazione comincia con una domanda: «Dove sei?» (Gn 3,9). Proprio a partire da questa umilissima domanda che Dio pone all’uomo possiamo e dobbiamo interpretare la serie di risoluzioni che seguono nel testo e che culminano in quel terribile: «scacciò l’uomo» (3,24). Solo se leggiamo superficialmente i testi e soprattutto solo se dimentichiamo l’immensa e multiforme cura con cui Dio ha creato l’uomo, mettendolo in condizione di cercare la felicità, possiamo sentire il testo del vangelo in contrasto con quello della Genesi. La «compassione» (Mc 8,2) che induce il Signore Gesù a moltiplicare per la seconda volta il pane (cfr. Mc 6, 34ss) è la stessa che spinge il Creatore a moltiplicare i comandi, dopo aver dato il comandamento perché l’umanità possa imparare al meglio a gestire la propria libertà per la vera felicità. Infatti è un gesto di infinita e costosa compassione quella con cui il Creatore mette l’uomo sulla strada del ritorno alla relazione con Lui: ma quale ritorno sarebbe possibile senza una esperienza di separazione? Quale nostalgia sarebbe possibile senza far percepire il dolore di essere stato così frainteso? Il più grande gesto di compassione è infatti dare la possibilità di sentire compassione… sì, compassione per Dio!
</p>

<p>
<u>RobertoPasolini</u> / A sazietà / «Ecco, l’uomo è diventato come noi quanto alla conoscenza del bene e del male. Che ora egli non stenda la mano e non prenda anche dell’albero della vita, ne mangi e viva per sempre!» (Gen 3,22) L’esclamazione con cui il Signore Dio conclude il suo articolato discorso all’uomo precipitato nel baratro della solitudine, in seguito alla suggestione del serpente, potrebbe risuonare come un’inevitabile strategia di punizione e di esclusione. Eppure i sentimenti del Signore Gesù, nel «deserto» della nostra esistenza, rivelano il volto di un Dio incapace di assumere qualsiasi posizione nei nostri confronti in cui la necessaria rabbia per i sentieri di morte in cui sappiamo introdurci possa prevalere sul desiderio che «la via all’albero della vita» (3,24) possa essere da noi nuovamente percorsa. Ciò che colpisce nell’introduzione al racconto di moltiplicazione dei pani e dei «pesciolini» non è solo il moto di «compassione» (Mc 8,1) nei confronti della folla, capace di restare in contatto col Signore più che con il legittimo bisogno di cibo. Il Signore Gesù rivela e dichiara cosa ci sia realmente in fondo al cuore del Padre, ferito nel giardino dell’Eden attraverso il peccato originale, nei confronti dell’uomo rimasto privo del cibo della relazione filiale e fraterna: «Se li rimando digiuni alle loro case, verranno meno lungo il cammino; e alcuni di loro sono venuti da lontano» (Mc 8,3). L’attacco del racconto evangelico diventa per noi una chiave di accesso a quello delle cosiddette “sanzioni” che il Signore Dio commina al serpente (Gen 3,14-15), alla donna (3,16) e all’uomo (3,17-19), dopo la violazione del comando di non mangiare dell’albero della conoscenza del bene e del male. Mentre possono maggiormente colpire la nostra sensibilità le minacciose profezie di un destino segnato dalla necessità di camminare sul ventre (serpente), di dolori moltiplicati in occasione di gravidanze e parti (donna) e di dolore e sudore per poter trarre il cibo per l’esistenza (uomo), non deve sfuggirci la funzione terapeutica che — sempre — Dio persegue quando si rivolge all’uomo decaduto a causa del peccato. La funzione del dolore, proprio nei momenti in cui il corpo della donna sarà pronto e prossimo alla generazione della vita, servirà a ricordare alla «madre» dei «viventi» che l’origine — e la gratuità — del vivere non appartiene all’uomo, ma solo a Dio. Similmente, la fatica che l’uomo sperimenterà nel lavorare la terra per poterne cogliere i frutti sarà occasione di fare memoria che il nutrimento della vita è anch’esso dono di Dio e non conquista. Del resto, la reazione di Dio di fronte al desiderio di autonomia della sua creatura — se sappiamo contemplarla con spirito di «compassione» — non è affatto quell’intreccio di risentimento e sdegno che noi sperimentiamo quando le situazioni o le persone non sono più all’altezza del nostro desiderio e delle nostre aspettative. «Dove sei?» (Gen 3,9) non è l’angosciata domanda di chi non sa dove l’altro si trovi, ma il disperato grido di un Padre che vede il suo figlio privato del respiro di quella vita che può essere solo ricevuta. Le successive domande provano a condurre l’uomo alla consapevolezza di aver dato ascolto a una voce di menzogna, che prima seduce, poi abbandona («Chi ti ha fatto sapere che sei nudo?»), quindi si rivela come perversione del desiderio: «Il serpente mi ha ingannata e io ho mangiato» (Gen 3,13). Eppure è proprio a partire dai sensi, e dal gusto che la vita può sempre ritrovare, che la redenzione porta avanti il suo incessante lavoro di ricostruzione della nostra umanità a immagine di un Dio mai sazio di condividere, senza consumare, tutto il suo cuore con noi: «Mangiarono a sazietà e portarono via i pezzi avanzati: sette sporte» (Mc 8,8).
</p>

<p>
<u>HomilyVoice-21</u> / PRIMA LETTURA / Scacciò l’uomo e pose a oriente del giardino di Eden i cherubini e la fiamma della spada guizzante, per custodire la via all’albero della vita. La Parola del Signore è verità perché si compie sempre. Se non si compisse non sarebbe verità. Sarebbe parola, ma non verità. Ecco cosa il Signore aveva detto all’uomo: «Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire» (Gen 1,16-17). La parola di Satana non è verità. Essa è falsità, menzogna. inganno. Non si è mai compiuta e mai si compirà. Così dicasi per ogni uomo. Se lui dice la Parola di Dio, questa si compie sempre, perché è verità. Se dice la parola di Satana, questa mai si compie perché è falsità. Facciamo ora una breve riflessione. Ci aiuterà a comprendere quanto sia necessario il nostro ritorno nella Parola del Signore. La Parola di Dio ci dona il Padre del Signore nostro Gesù Cristo che riversa tutto il suo amore nei nostri cuori, per opera dello Spirito Santo. Ci dona Cristo Gesù che è per noi la grazia, la verità, la luce, la vita eterna. La Parola ci dice che tutto questo avviene nei sacramenti. È in essi, vera sorgente soprannaturale di ogni dono dall’alto, che noi diveniamo una cosa sola con Cristo Gesù, un solo corpo, e siamo immersi nella potenza della sua grazia più che un ferro calato in un crogiolo perché si fonda e da esso venga tratto un oggetto utile alla nostra vita. La Parola ci dice che è il Padre, per lo Spirito Santo, che ci immerge nel crogiolo della grazia, verità, giustizia, santità, vita eterna, luce, crogiolo che è il corpo del suo Figlio e sempre in Lui, per Lui, con Lui ci può trasformare in strumenti di salvezza e redenzione, in veri suoi figli che manifestano nel mondo la potenza della sua gloria e la bellezza dei suoi doni di grazia e verità. La Parola ci dona lo Spirito Santo, che è la comunione eterna non solo nel mistero della Beata Trinità, ma anche nell’universo che il Padre ha creato lasciandosi guidare dalla sua sapienza eterna.  È lo Spirito Santo che crea la comunione di verità, luce, grazia, giustizia, pace di tutti gli elementi della nostra natura umana e anche di tutti i membri che formano il corpo di Cristo.  Non solo crea comunione tra di essi, li colma di sé e noi sappiamo che Lui è Spirito di sapienza e di intelletto, Spirito di fortezza e di consiglio, Spirito di conoscenza e di pietà, Spirito del timore del Signore.  Con lo Spirito Santo che ci alimenta di sé, ci si inoltra nella più pura conoscenza del mistero che la Parola contiene. Quando ci si separa dall’obbedienza alla Parola, tutti questi beni divini, soprannaturali ed eterni li perdiamo. Perdiamo il Padre e il suo amore. Perdiamo Cristo e la sua grazia. Perdiamo lo Spirito Santo e la sua comunione. Ritorniamo nella frattura del nostre essere governato dalla falsità, dalle tenebre, dal peccato, dalla morte. Per questo è necessario che ogni giorno ci convertiamo alla Parola immergendoci in una obbedienza sempre più forte, potente, santa, universale, senza trascurare neanche i più piccoli precetti scritti per noi in essa. Chi si deve ogni giorno convertire al Vangelo? Ogni uomo che vive sulla nostra terra. Qual è la via perché una persona possa convertirsi? La perfetta conversione al Vangelo di ogni membro del corpo di Cristo. Senza la perfetta conversione al Vangelo manca a chi invita il fondamento storico della Parola che lui annuncia e alla quale chiede la conversione. Nessuno può predicare che Cristo Gesù toglie il peccato del mondo, se chi predica non mostra con la sua vita che veramente, realmente Gesù toglie il peccato.  Gesù dice un Parola di verità se il missionario di Cristo si presenta senza peccato. Si presenta cioè con una vita interamente evangelica. Oggi invece il cristiano predica che questa ricchezza di vita nuova si può realizzare senza obbedienza alla Parola. È evidente che questa parola dell’uomo è falsità, menzogna, tenebra. Noi pensiamo invece che à purissima verità. Quando i danni della nostra non fede cresceranno come gli alberi di una foresta fluviale, allora conosceremo che la Parola di Dio è verità, mentre la nostra parola è falsità. Non c’è comunione se essa non è creata dallo Spirito Santo. Ma dove crea la comunione lo Spirito Santo? Nel corpo di Cristo. Solo nel corpo di Cristo. Ci si converte alla Parola, si diviene un solo corpo con Cristo, lo Spirito Santo crea la comunione sia all’interno dei “pezzi” e dei “frantumi” dell’uomo, pezzi e frantumi prodotti dal peccato, ma anche tra uomo e uomo, a condizione che l’uomo si sia lasciato riconciliare con Dio, in Cristo, e i suoi “pezzi” e frantumi” siano stati posti in comunione dallo Spirito Santo. Noi possiamo dire in nome di Dio qualsiasi falsità, qualsiasi menzogna, qualsiasi inganno. Mai Dio trasformerà in verità le nostre parole false. Falsità sono e falsità rimangono. / LEGGIAMO Gen 3,9-24 / Ma il Signore Dio chiamò l’uomo e gli disse: «Dove sei?». Rispose: «Ho udito la tua voce nel giardino: ho avuto paura, perché sono nudo, e mi sono nascosto».  Riprese: «Chi ti ha fatto sapere che sei nudo? Hai forse mangiato dell’albero di cui ti avevo comandato di non mangiare?». Rispose l’uomo: «La donna che tu mi hai posto accanto mi ha dato dell’albero e io ne ho mangiato». Il Signore Dio disse alla donna: «Che hai fatto?». Rispose la donna: «Il serpente mi ha ingannata e io ho mangiato». Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno». Alla donna disse: «Moltiplicherò i tuoi dolori e le tue gravidanze, con dolore partorirai figli. Verso tuo marito sarà il tuo istinto, ed egli ti dominerà». All’uomo disse: «Poiché hai ascoltato la voce di tua moglie e hai mangiato dell’albero di cui ti avevo comandato: “Non devi mangiarne”, maledetto il suolo per causa tua! Con dolore ne trarrai il cibo per tutti i giorni della tua vita. Spine e cardi produrrà per te e mangerai l’erba dei campi. Con il sudore del tuo volto mangerai il pane, finché non ritornerai alla terra, perché da essa sei stato tratto: polvere tu sei e in polvere ritornerai!». L’uomo chiamò sua moglie Eva, perché ella fu la madre di tutti i viventi. Il Signore Dio fece all’uomo e a sua moglie tuniche di pelli e li vestì. Poi il Signore Dio disse: «Ecco, l’uomo è diventato come uno di noi quanto alla conoscenza del bene e del male. Che ora egli non stenda la mano e non prenda anche dell’albero della vita, ne mangi e viva per sempre!». Il Signore Dio lo scacciò dal giardino di Eden, perché lavorasse il suolo da cui era stato tratto. Scacciò l’uomo e pose a oriente del giardino di Eden i cherubini e la fiamma della spada guizzante, per custodire la via all’albero della vita. L’uomo ha peccato. Dio scende nel giardino è mette l’uomo dinanzi alle conseguenze della sua disobbedienza. È la morte della relazione ontologica di amore e di comunione tra l’uomo e la donna. La donna non è più “ossa dalla mie ossa e carne dalla mia carne”. Ora l’uomo la vede come persona posta accanto. Il peccato crea un altro grande male. C’è un istinto che spinge la donna verso l’uomo. Ma c’è nell’uomo un istinto di dominio. È un mistero questo con il quale ogni giorno la nostra storia deve fare i conti. Questo mistero di peccato e di morte solo con la grazia di Cristo Gesù si può vincere. Anche la terra si ribella all’uomo. Prima la terra dava all’uomo ogni nutrimento. Ora se l’uomo vuole il nutrimento la deve irrorare con il suo sudore. Se non la irrora con il suo sudore, essa gli darà spine e triboli. Infine c’è anche la morte fisica. L’uomo tratto dalla terra ritornerà terra, quando il Signore ritirerà l’alito di vita, cioè la sua anima immortale. Ora ritorniamo per un attimo e riflettiamo per qualche istante sulle due parole: la Parola di Dio e la parola dell’uomo. La Parola di Dio dice che Lui porrà inimicizia tra la stipe di Satana e la stirpe della donna. Sappiamo dalle successive Parole di Dio che questa inimicizia si potrà vivere solo in Cristo, per opera dello Spirito Santo. Cosa oggi dice la parola dell’uomo? Che non c’è bisogno né di Cristo e né dello Spirito Santo. Non c’è bisogno neanche di credere nella Parola del Signore. Non c’è bisogno neanche di fede o di altra casa proveniente dal Padre del Signore nostro Gesù Cristo. Quale parola è verità? Quella di Dio o la nostra? La risposta ce la darà la storia. Allo stesso modo che alla donna e all’uomo la risposta l’ha data la storia. Cosa è allora la storia? La storia è la risposta di Dio ad ogni sua parola. Quanto Lui dice si compie sempre. La storia è anche la risposta alla parola dell’uomo. Quanto dice l’uomo è inganno, falsità, menzogna, perché mai si compirà. Se senza Cristo avviene la ricomposizione dell’uomo e la comunione all’interno dei suoi “pezzi” e dei suoi “frammenti” creati dal peccato, la storia è obbligata a rivelarlo. Poiché la storia ogni giorno ci attesta che i “pezzi” e i “frammenti” aumentano, non diminuiscono e che gli uomini sempre più sono divisi e gli uni sono contro gli altri, questa è vera testimonianza che solo la Parola di Dio è verità. La nostra è falsità. Se avessimo occhi di Spirito Santo per leggere la storia, ci metteremmo in ginocchio, ci pentiremmo, chiederemmo perdono al Signore nostro Dio, faremmo ritorno nella sua Parola, prestando ad essa ogni obbedienza. Ma come ieri, come sempre, chi crederà alla Parola del Signore? Se non crediamo alla storia che attesta che ogni Parola di Dio è verità, mai crederemo nella verità che è la Parola del Padre del Signore nostro Gesù Cristo. / LETTURA DEL  <u>VANGELO</u> / «Sento compassione per la folla; ormai da tre giorni stanno con me e non hanno da mangiare. Se li rimando digiuni alle loro case, verranno meno lungo il cammino; e alcuni di loro sono venuti da lontano». L’uomo è nella grande sofferenza, perché la sua anima è priva della grazia di Cristo Gesù, il suo cuore è vuoto perché non abita in esso lo Spirito Santo, il suo corpo è abbandonato al vizio, è divorato da ogni concupiscenza, è dilaniato dai suoi istinti ingovernabili. Anima, spirito e corpo sono nel dolore perché si sono sottratti all’amore del Padre buono e si sono consegnati alla dura schiavitù del principe delle tenebre. L’uomo è nella sofferenza perché manca nella sua vita il Padre con il suo amore, Cristo Gesù con la sua verità e vita eterna, lo Spirito Santo con la luce della sua sapienza, fortezza, gioia, comunione, amore, timore del Signore. Gesù è il solo che può sentire per l’uomo la giusta compassione, perché è il solo che può liberare l’uomo da ogni schiavitù e privazione, da ogni miseria spirituale e anche fisica e riportarlo nell’abbondanza e nella pienezza del suo essere. Questa conduzione dalla morte alla vita, dal nulla al tutto, dalla miseria alla ricchezza, dal regno delle tenebre nel regno della luce è un dono che Cristo Gesù offre all’uomo. Se l’uomo lo accoglie e lo fa suo, osservando tutte le regole del dono, lui passa e rimane nella verità e nella vita. Se invece non lo accoglie o, se una volta accolto, non rispetta le regole del dono, ritorna nuovamente nella morte, nelle tenebre, nella miseria. Gesù vede questa grande folla che è come pecore senza pastore e si mette ad insegnare loro molte cose. Cosa insegna Gesù? La verità. Solo la verità. Insegna la verità del Padre suo dalla quale è la verità dell’uomo. Insegna i diritti del Padre suo dai quali scaturiscono i diritti di ogni uomo. Insegna la verità dell’uomo, nella quale ogni uomo è chiamato a vivere. Oggi questa compassione, parlo della vera compassione di Cristo Gesù,  non si insegna più, neanche più la si conosce. Non esiste più la verità di Dio. Si negano i suoi diritti. Si tace sulla verità dell’uomo, anzi l’uomo viene oggi nutrito di falsità e di grandi menzogne sia su Dio che sull’uomo stesso. Oggi è questo falso insegnamento che si chiama amore, misericordia, compassione, carità, giustizia, solidarietà. Oggi si insegna dal totale tradimento della Parola di Dio e della sana dottrina che sono dono e frutto dello Spirito Santo. Si insegna dal dare all’uomo un falso Dio. Il Dio che si dona è falso perché questo Dio non è il Padre del Signore nostro Gesù Cristo, non è Il Cristo, il Figlio Unigenito del Padre, non è lo Spirito, Santificatore e Creatore della vera comunione tra gli uomini. Si insegna dal dare all’uomo una falsa verità di se stesso. Si insegna che un uomo frantumato dal peccato, corroso dai vizi, governato dalla superbia della vita e dalla concupiscenza degli occhi e della carne, possa creare comunione con gli altri uomini. Se questo fosse possibile, a nulla servirebbe all’uomo l’amore del Padre, la grazia di Cristo Gesù, la comunione dello Spirito Santo. Si insegna oggi dalla grande idolatria e universale immoralità, idolatria e immoralità elevate a legge di vita e di  salvezza. La vera compassione mai potrà esistere senza riportare l’uomo nella pienezza della sua verità, pienezza di verità che è solo dono del Dio vivo e vero. Il solo Dio vivo e vero è il Padre del Signore nostro Gesù Cristo. È Cristo Gesù Figlio Unigenito del Padre fattosi carne per la nostra salvezza. È lo Spirito Santo, dono del Padre e del Figlio. È lui che deve generarci come nuove creature e consegnarci al Padre facendoci una cosa sola con Cristo Gesù, corpo del suo corpo e vita della sua vita. La giusta compassione può essere vissuta solo da chi è adoratore del vero Dio ed è divenuto partecipe nel suo corpo, nel suo spirito, nella sua anima della sua verità divina ed eterna, ad immagine della quale l’uomo è stato creato. Mai si potrà parlare di vera compassione quando si lascia l’altro nella sua falsità perché non lo si riporta nella sua verità. Sarebbe come se Lazzaro scendesse nell’inferno a lenire per un istante con un dito bagnato nell’acqua la lingua del ricco che brucia nel fuoco eterno: “Padre Abramo, abbi pietà di me e manda Lazzaro a intingere nell’acqua la punta del dito e a bagnarmi la lingua, perché soffro terribilmente in questa fiamma” (Lc 16, 24). È una compassione non solo effimera, ma anche inutile. La vera compassione sarebbe poterlo strappare da quel fuoco e da quelle fiamme. Lazzaro non può, perché il tempo della compassione è finito. Noi possiamo, ma non lo facciamo. Preferiamo dare all’uomo compassioni effimere e inefficaci. Il Signore ha posto nelle nostre mani la reale possibilità di strappare l’uomo da ogni schiavitù, ma noi a causa della nostra non fede, serviamo l’uomo con compassioni effimere e inutili, perché lo lasciamo nella sua idolatria e immoralità.  Siamo responsabili dinanzi a Dio di questo disastro antropologico. / LEGGIAMO IL TESTO DI Mc 8,1-10 / In quei giorni, poiché vi era di nuovo molta folla e non avevano da mangiare, chiamò a sé i discepoli e disse loro: «Sento compassione per la folla; ormai da tre giorni stanno con me e non hanno da mangiare. Se li rimando digiuni alle loro case, verranno meno lungo il cammino; e alcuni di loro sono venuti da lontano».  Gli risposero i suoi discepoli: «Come riuscire a sfamarli di pane qui, in un deserto?». Domandò loro: «Quanti pani avete?». Dissero: «Sette». Ordinò alla folla di sedersi per terra. Prese i sette pani, rese grazie, li spezzò e li dava ai suoi discepoli perché li distribuissero; ed essi li distribuirono alla folla. Avevano anche pochi pesciolini; recitò la benedizione su di essi e fece distribuire anche quelli. Mangiarono a sazietà e portarono via i pezzi avanzati: sette sporte. Erano circa quattromila. E li congedò. Poi salì sulla barca con i suoi discepoli e subito andò dalle parti di Dalmanutà. La moltiplicazione dei pani è segno. Essa deve manifestare, rivelare che Gesù à vero profeta del Dio vivente. Se vero profeta, Lui porta la vera Parola di Dio. Questa verità è manifestata da Gesù nel Vangelo secondo Giovanni subito dopo la moltiplicazione dei pani. Il giorno dopo, la folla, rimasta dall’altra parte del mare, vide che c’era soltanto una barca e che Gesù non era salito con i suoi discepoli sulla barca, ma i suoi discepoli erano partiti da soli. Altre barche erano giunte da Tiberìade, vicino al luogo dove avevano mangiato il pane, dopo che il Signore aveva reso grazie. Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafàrnao alla ricerca di Gesù. Lo trovarono di là dal mare e gli dissero: «Rabbì, quando sei venuto qua?». Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato». Allora gli dissero: «Quale segno tu compi perché vediamo e ti crediamo? Quale opera fai? I nostri padri hanno mangiato la manna nel deserto, come sta scritto: Diede loro da mangiare un pane dal cielo». Rispose loro Gesù: «In verità, in verità io vi dico: non è Mosè che vi ha dato il pane dal cielo, ma è il Padre mio che vi dà il pane dal cielo, quello vero. Infatti il pane di Dio è colui che discende dal cielo e dà la vita al mondo». Allora gli dissero: «Signore, dacci sempre questo pane». Gesù rispose loro: «Io sono il pane della vita; chi viene a me non avrà fame e chi crede in me non avrà sete, mai! Vi ho detto però che voi mi avete visto, eppure non credete. Tutto ciò che il Padre mi dà, verrà a me: colui che viene a me, io non lo caccerò fuori, perché sono disceso dal cielo non per fare la mia volontà, ma la volontà di colui che mi ha mandato. E questa è la volontà di colui che mi ha mandato: che io non perda nulla di quanto egli mi ha dato, ma che lo risusciti nell’ultimo giorno. Questa infatti è la volontà del Padre mio: che chiunque vede il Figlio e crede in lui abbia la vita eterna; e io lo risusciterò nell’ultimo giorno» (Gv 6,22-40). La moltiplicazione è segno e segno deve rimanere in eterno. Tutta la carità del cristiano, tutte le sue opere di misericordia e di compassione, devono essere segno. Sono il segno della sua vera fede nel vero Dio, vera fede che ha straformato la sua vita, conducendola tutta nella verità del suo Dio e Signore, verità dalla quale Lui opera ed agisce. Sono il segno che deve aiutare ogni altro uomo ad abbracciare la vera fede, che è data dall’annuncio della vera Parola del Signore. / Madre di Dio, Donna dalla vera fede, aiuta i cristiani perché vivano di vera fede, vera speranza, vera carità. È questa la via perché il mondo creda che essi sono veri discepoli di Gesù, si apra anch’esso alla vera fede in Gesù Figlio di Dio per avere la vita eterna. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
