<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì della II Settimana del Tempo di Avvento
</p>

<p>
<u>ANTIFONA</u> / Il Signore viene, non tarderà: metterà in luce i segreti delle tenebre e si rivelerà a tutte le genti. (Ab 2,3; 1Cor 4,5)
</p>

<p>
<u>COLLETTA</u> / Dio onnipotente, che ci comandi di preparare la via a Cristo Signore, donaci, nella tua benevolenza, di non lasciarci abbattere dalle nostre debolezze, mentre attendiamo la consolante presenza del medico celeste. Per il nostro Signore Gesù Cristo.
</p>

<p>
<u>LETTURA1</u> / <b>Il Signore dà forza a chi è stanco</b> / Dal libro del profeta Isaìa (Is 40,25-31) / «A chi potreste paragonarmi, quasi che io gli sia pari?» dice il Santo. Levate in alto i vostri occhi e guardate: chi ha creato tali cose? Egli fa uscire in numero preciso il loro esercito e le chiama tutte per nome; per la sua onnipotenza e il vigore della sua forza non ne manca alcuna. Perché dici, Giacobbe, e tu, Israele, ripeti: «La mia via è nascosta al Signore e il mio diritto è trascurato dal mio Dio»? Non lo sai forse? Non l'hai udito? Dio eterno è il Signore, che ha creato i confini della terra. Egli non si affatica né si stanca, la sua intelligenza è inscrutabile. Egli dà forza allo stanco e moltiplica il vigore allo spossato. Anche i giovani faticano e si stancano, gli adulti inciampano e cadono; ma quanti sperano nel Signore riacquistano forza, mettono ali come aquile, corrono senza affannarsi, camminano senza stancarsi. / Parola di Dio.
</p>

<p>
<u>PSALMUS</u> / (Sal 102) <b>Benedici il Signore, anima mia</b> / Benedici il Signore, anima mia, quanto è in me benedica il suo santo nome. Benedici il Signore, anima mia, non dimenticare tutti i suoi benefici. / Egli perdona tutte le tue colpe, guarisce tutte le tue infermità, salva dalla fossa la tua vita, ti circonda di bontà e misericordia. / Misericordioso e pietoso è il Signore, lento all'ira e grande nell'amore. Non ci tratta secondo i nostri peccati e non ci ripaga secondo le nostre colpe.
</p>

<p>
<u>ACCLAMATIO</u> / Alleluia, alleluia / Ecco, viene il Signore a salvare il suo popolo: beati coloro che sono preparati all'incontro. / Alleluia.
</p>

<p>
<u>VANGELO</u> / <b>Venite a me, voi tutti che siete affaticati</b> / Dal Vangelo secondo Matteo (Mt 11,28-30) / In quel tempo, Gesù disse: «Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». Parola del Signore.
</p>

<p>
<u>OREMUS</u> / La Parola di Dio ci ha ricordato le meraviglie che il Signore continuamente compie nella nostra vita. Con cuore grato preghiamo dicendo: <b>Noi ti ringraziamo, o Padre.</b> / Sei nostro Padre e ci tieni per mano: Ci rendi forti di fronte al male: Tieni conto soltanto dei nostri lati positivi: Ascolti il grido dei poveri: Rendi feconda la nostra terra e benedici il lavoro delle nostre mani: Non ti stanchi mai delle nostre debolezze: Per il battesimo ci fai più grandi degli antichi profeti: Ci chiami a possedere il tuo regno: Ci dai diritti di sentirci tuoi figli: Tu, il Santo, vivi in mezzo a noi: In Gesù ci rendi partecipi della tua pienezza: Ci fai ascoltare ogni giorno la tua Parola: Ci dai la grazia di riconoscere in Gesù il Signore e il Salvatore: / O Padre, tu rinnovi ogni dono e ogni benedizione nel sacrificio del tuo Figlio. accogli il nostro umile grazie, a nome anche di tutti gli uomini, in unione con il grazie perenne dell'eucaristia. Per Cristo nostro Signore. Amen.
</p>

<p>
<u>OREMUS</u> / Veramente il Signore è padre buono e misericordioso, speranza sicura e concreta per ogni uomo affaticato e oppresso. Pieni di confidenza lo preghiamo dicendo: <b>Signore, dona forza a quanti sperano in te.</b> / Perchè il Signore sostenga la sua Chiesa, la renda forte nella debolezza, libera nella schiavitù, fedele nella tentazione. Preghiamo: / Perchè i governanti del mondo si facciano carico delle istanze evangeliche e operino in favore degli oppressi e degli emarginati. Preghiamo: / Perchè chi soffre raccolga l'invito del vangelo a trovare ristoro e conforto nel Signore. Preghiamo: / Perchè questa comunità parrocchiale cerchi sempre tempi e modi per alleviare le sofferenze dei fratelli. Preghiamo: / Perchè ogni uomo scopra il valore profondo del lavoro come partecipazione all'opera creatrice di Dio, come strumento per la propria realizzazione e come aiuto alle necessità dei fratelli. Preghiamo: / Per chi pensa di essere dimenticato da Dio. / Salga a te, o Padre, la nostra preghiera e fa’ che in Cristo tuo Figlio, mite ed umile di cuore, il nostro animo possa trovare vero ristoro. Egli è Dio e con te vive e regna nei secoli dei secoli. Amen.
</p>

<p>
<u>OFFERTORIO</u> / Sempre si rinnovi, o Signore, l’offerta di questo sacrificio che attua il santo mistero da te istituito, e con la sua divina potenza renda efficace in noi l’opera della salvezza. Per Cristo nostro Signore.
</p>

<p>
<u>OFFERTORIO</u> / Dio onnipotente, l’umile offerta che presentiamo ti sia gradita e ci purifichi nel corpo e nello spirito. Per Cristo nostro Signore.
</p>

<p>
<u>PREFAZIO</u> / <b>La duplice venuta del Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Al suo primo avvento nell’umiltà della condizione umana egli portò a compimento la promessa antica, e ci aprì la via dell’eterna salvezza. Quando verrà di nuovo nello splendore della gloria, ci chiamerà a possedere il regno promesso che ora osiamo sperare vigilanti nell’attesa. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Cristo, Signore e giudice della storia</b> / È veramente giusto renderti grazie e innalzare a te l’inno di benedizione e di lode, Padre onnipotente, principio e fine di tutte le cose. Tu ci hai nascosto il giorno e l’ora, in cui il Cristo tuo Figlio, Signore e giudice della storia, apparirà sulle nubi del cielo rivestito di potenza e splendore. In quel giorno tremendo e glorioso passerà il mondo presente e sorgeranno cieli nuovi e terra nuova. Ora egli viene incontro a noi in ogni uomo e in ogni tempo, perché lo accogliamo nella fede e testimoniamo nell’amore la beata speranza del suo regno. Nell’attesa del suo ultimo avvento, insieme agli angeli e ai santi, cantiamo unanimi l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / «Venite a me, voi tutti che siete stanchi e oppressi, e io vi darò ristoro», dice il Signore. (Mt 11,28)
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Venite a me, voi tutti che siete stanchi e oppressi, e io vi darò ristoro», dice il Signore. (Mt 11,28)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Imploriamo, o Signore, la tua misericordia: la forza divina di questo sacramento ci purifichi dal peccato e ci prepari alle feste del Natale. Per Cristo nostro Signore.
</p>

<p>
<u>GRATIAS</u> / I santi doni da te ricevuti ci rinnovino, o Signore, perché possiamo progredire nel tuo servizio. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
Beato Jan van Ruysbroeck (1293-1381) canonico regolare / Lo splendore delle nozze spirituali, 1 / «Venite a me..., che sono mite e umile di cuore» / La terza venuta di Cristo appartiene ancora all'avvenire. Essa avrà luogo, o al Giudizio, o nell'ora della morte. (...) Il giudizio di Cristo è equo perché egli è il Figlio dell'uomo e la sapienza del Padre, alla quale spetta ogni giudizio. Tutti i cuori infatti gli sono trasparenti e manifesti, nei cieli, sulla terra e sotto terra . (...) Il metodo che usa Cristo, nostro sposo e giudice, in questo giudizio consiste nel ricompensare e nel punire secondo la giustizia, perché egli dà a ciascuno secondo i suoi meriti. A ogni uomo buono, e per ogni opera buona compiuta in Dio, egli concede la ricompensa senza misura che è lui stesso e che nessuna creatura potrebbe meritare. Infatti, poiché egli collabora ad ogni opera della creatura, è grazie alla potenza di lui che la creatura merita il Cristo stesso in ricompensa, e questo in tutta equità. (...) La prima venuta, nella quale Dio si è fatto uomo, è vissuto in umiltà ed è morto per amore per noi, dobbiamo prenderla a modello, coltivando nel comportamento esterno i modi perfetti delle virtù, e dentro di noi la carità e una vera umiltà. Il secondo avvento, che è attuale e nel quale Dio viene con la grazia in ogni cuore che ama, dobbiamo desiderarlo e chiederlo tutti i giorni, per poter restare in piedi e crescere in nuove virtù. Il terzo avvento, che è quello del Giudizio o dell'ora della nostra morte, dobbiamo attenderlo e desiderarlo, con fiducia e riverenza, per essere liberati dal presente esilio e penetrare nella dimora della gloria.
</p>

<h5>DIBRUNO</h5>

<p>
Il mio giogo infatti è dolce e il mio peso leggero (Mt 11,28-30) / Possiamo obbedire ad ogni Parola di Gesù come essa è contenuta nel Vangelo e nello Spirito Santo insegnata dai Ministri della Parola o da quanti nella Chiesa sono stati costituiti Pastori e Maestri? La risposta è affermativa: possiamo con la fortezza dello Spirito Santo e con la sua convinzione che il Vangelo può essere osservato. Oggi è questa convinzione che manca. Il Vangelo non pesante, gravoso, ma leggero e soave. Ecco cosa ci rivela lo Spirito Santo: “Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede” (1Gv 5,1-4). “La legge del Signore è perfetta, rinfranca l’anima; la testimonianza del Signore è stabile, rende saggio il semplice. I precetti del Signore sono retti, fanno gioire il cuore; il comando del Signore è limpido, illumina gli occhi. Il timore del Signore è puro, rimane per sempre; i giudizi del Signore sono fedeli, sono tutti giusti, più preziosi dell’oro, di molto oro fino, più dolci del miele e di un favo stillante. Anche il tuo servo ne è illuminato, per chi li osserva è grande il profitto. Le inavvertenze, chi le discerne? Assolvimi dai peccati nascosti. Anche dall’orgoglio salva il tuo servo (Sal 19 (18), 8-14). Ciò che è soave e leggero può essere osservato. / La beatitudine, la gioia, la luce splende sul volto di quanti obbediscono alla Legge, al Vangelo, alla Parola: “Beato l’uomo che non entra nel consiglio dei malvagi, non resta nella via dei peccatori e non siede in compagnia degli arroganti, ma nella legge del Signore trova la sua gioia, la sua legge medita giorno e notte. È come albero piantato lungo corsi d’acqua, che dà frutto a suo tempo: le sue foglie non appassiscono e tutto quello che fa, riesce bene. Non così, non così i malvagi, ma come pula che il vento disperde; perciò non si alzeranno i malvagi nel giudizio né i peccatori nell’assemblea dei giusti, poiché il Signore veglia sul cammino dei giusti, mentre la via dei malvagi va in rovina (Sal 1,1-6). Urge chiedere il convincimento allo Spirito Santo. Se lo Spirito di Dio non convince il cuore, esso sempre penserà che sia impossibile vivere il Vangelo. / In quel tempo, Gesù disse: «Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». / Chi vuole osservare, vivere tutto il Vangelo, deve camminare secondo la regola data dall’Apostolo Pietro ai cristiani della prima ora. Questa regola è assai semplice da vivere: aggiungere virtù alle virtù, luce alla luce, santità alla santità: “La sua potenza divina ci ha donato tutto quello che è necessario per una vita vissuta santamente, grazie alla conoscenza di colui che ci ha chiamati con la sua potenza e gloria. Con questo egli ci ha donato i beni grandissimi e preziosi a noi promessi, affinché per loro mezzo diventiate partecipi della natura divina, sfuggendo alla corruzione, che è nel mondo a causa della concupiscenza. Per questo mettete ogni impegno per aggiungere alla vostra fede la virtù, alla virtù la conoscenza, alla conoscenza la temperanza, alla temperanza la pazienza, alla pazienza la pietà, alla pietà l’amore fraterno, all’amore fraterno la carità. Questi doni, presenti in voi e fatti crescere, non vi lasceranno inoperosi e senza frutto per la conoscenza del Signore nostro Gesù Cristo. Chi invece non li possiede è cieco, incapace di vedere e di ricordare che è stato purificato dai suoi antichi peccati. Quindi, fratelli, cercate di rendere sempre più salda la vostra chiamata e la scelta che Dio ha fatto di voi. Se farete questo non cadrete mai. Così infatti vi sarà ampiamente aperto l’ingresso nel regno eterno del Signore nostro e salvatore Gesù Cristo” (2Pt 1,3-11). Come in ogni cosa della terra occorre allenamento, esercizio, fare i calli alle mani, così vale anche per le cose dello spirito. L’esercizio è essenziale. / Madre della Redenzione, Angeli, Santi, fate che cresciamo in ogni virtù.
</p>

<h5>SILVESTRINI</h5>

<p>
Quel giogo dolce e quel carico leggero... I poveri, gli sfiduciati, i sofferenti, gli emarginati, i piccoli sono «beati», perché trovano conforto e ristoro in chi solo lo può dare realmente e che per questo è venuto, mandato dal Padre. E perché il suo non apparisse il bel gesto del «grande» che stende la mano verso il miserabile ai suoi piedi, si è fatto egli stesso uno di loro. I poveri si fanno suoi discepoli; i ricchi possono sperare, se guardano in modo doveroso ciò che possiedono. Anche per noi, oggi, la strada è quella: farci piccoli e umili, camminare verso colui che ci vuole salvare. D’altra parte, l’unico modo sincero, autentico, coerente, di attuare la carità verso gli altri è quello di uscire dalla neutralità, di compromettersi a favore e a fianco degli umili. Nella prima lettura vediamo che un popolo che soffre, al quale viene meno la speranza, è un popolo finito. Per tener desta la sua speranza nel tempo dell’esilio, contro atteggiamenti di sconforto, il profeta proclama la grandezza e la fedeltà di Dio. Chi crede in Dio sa che ha un compito da svolgere nella società: quello di rendere migliore l’angolo di mondo che occupa, e lo realizza anche con sacrificio personale. Il salmo 102 è un inno di lode e di ringraziamento che ha le movenze in cantico sapienziale, in un succedersi di attestazioni e sentenze, una più lucente dell’altra, sulla bontà misericordiosa del Signore. Forse anche a te chiede oggi un po' di misericordia? Oppure di alleggerire a qualcuno quel peso dolce e carico leggero?
</p>

<h5>SILVESTRINI</h5>

<p>
Un carico leggero. / C'è un bell'invito oggi per tutti noi che stiamo, giorno dopo giorno, entrando nel clima natalizio, carichi dei nostri fardelli e spesso affaticati e oppressi dalle alterne vicende della nostra vita: «Venite a me, voi tutti, che siete affaticati e oppressi, e io vi ristorerò. Prendete il mio giogo sopra di voi e imparate da me, che sono mite e umile di cuore, e troverete ristoro per le vostre anime. Il mio giogo infatti è dolce e il mio carico leggero». La nostra vita è un libro sempre aperto per il Signore: egli sa delle nostre vicende personali, legge ad ogni istante la storia del mondo ed è costante la sua cura paterna per tutti e per ognuno di noi. Cristo viene a redimere la nostra storia e ci sollecita ad andare con fiducia da lui per liberarci dalle nostre stanchezze e dalle nostre oppressioni. Egli sa che non siamo capaci a portare da soli certi pesi, né siamo capaci di liberarci dalle nostre stanchezze e dalle nostre infelicità e oppressioni. Abbiamo bisogno di un rifugio e di un ristoro sicuri, di una consolazione vera e di una gioia autentica e duratura. Il giogo che egli ci affida, la fatica del nostro ritorno a lui e l'impegno necessario per seguire i suoi precetti è "dolce" e "leggero", perché quel peso e quella fatica, se la uniamo alla grande fatica che egli ha sostenuto per noi, portando la croce, i pesi più grandi, i nostri peccati, concorre ancora ad essere motivo di salvezza e di redenzione. Gesù si definisce "mite ed umile di cuore", proponendosi come nostro modello e indicandoci la via per andare da lui: occorrono mitezza ed umiltà, le virtù che frenano le nostre inquietudini e ci predispongono ad una vera comunione con Cristo e con i nostri fratelli.
</p>

<h5>LOYOLA</h5>

<p>
È un continuo, un continuo di faccende, impegni, pensieri, preoccupazioni. I doveri e le responsabilità della mia vita e dei miei incarichi già bastano, mi sembrano troppo pesanti e difficili; se poi alzo gli occhi e mi guardo un po’ attorno, e inizio a pensare e sentire che dovrei aiutare chi ho vicino, ancora peggio. Sono circondato da problemi di cui non so la soluzione, da persone che ascolto e a cui non so cosa rispondere, da situazioni in cui non so neanche che aiuto potrei dare. Anche questo peso, sento. E tu mi prometti, «vi darò ristoro». Nell’originale greco questo ristoro suona ana-pausin; prometti che vieni tu a sollevare quel che ho sulle spalle, e a darmi una pausa, un momento di tregua. Sì, Signore, è proprio quello che ci vuole. Subito dopo questa promessa, leggo stupito: «Prendete il mio giogo sopra di voi». Ma vieni a toglierlo, il peso, o a metterne altro? Forse il segreto, la chiave per capire quest’apparente incoerenza, sta in quello che dici di volermi mettere sulle spalle: un giogo. Il giogo si chiama così perché aggioga, congiunge due buoi, e non uno solo. E questo giogo è tuo non nel senso che lo possiedi, ma nel senso che lo sopporti, perché sei il bue che già se ne è fatto carico con immenso amore, e ora aspetta che io venga a occupare il secondo posto, accanto. Vengo, Signore, cerco di agganciarmi, così partiamo: voglio essere semplice, mite, umile e mansueto come te. Ora che sono legato al tuo stesso giogo, scopro che era il mio: gli stessi impegni, pensieri, desideri. Tu già li sostenevi, ed ora lo facciamo insieme, spalla a spalla, entrambi con gli occhi rivolti in avanti. E improvvisamente sento quanto tutto questo peso che portiamo è buono, quanto è leggero: ci sei tu accanto a me, ti affido tutta la strada da percorrere e tutti quelli che incontriamo. Non devo per forza riuscire a far quadrare tutto, non devo risolvere tutto io; basta esserci, rimanerti vicino e continuare a camminare al nostro ritmo. / Quali pesi, fatiche, responsabilità mi stanno particolarmente opprimendo in questo periodo? Quando in me prevale l’immagine di un Dio “schiavista”, che vuole impormi pesi insopportabili? Quale situazione voglio affidargli, consapevole che da solo non basto? (Comunità Centro Poggeschi)
</p>

<p>
<u>LettureBose</u> / Prigionieri del desiderio del Signore / Gli uomini del mondo desiderano la gloria del re terreno, quanto più quelli nei quali si è riversata la rugiada dello Spirito di vita della divinità, e il cui cuore è stato ferito dall'amore divino (Ct 2,5) per il re celeste, il Cristo, sono avvinti da quella bellezza, da quella gloria ineffabile, dall'incorruttibile magnificenza, dall'inimmaginabile ricchezza del re vero ed eterno, il Cristo, prigionieri della brama e del desiderio di lui, a lui interamente protesi, e vivamente desiderano conseguire quei beni ineffabili che contemplano attraverso lo Spirito e per i quali disdegnano tutte le bellezze della terra, splendori, glorie, onori, ricchezze di principi e di re. Sono stati infatti feriti dalla divina bellezza e nelle loro anime si è riversata la vita celeste e immortale. Perciò bramano l'amore per il re del cielo e nel loro vivo desiderio lui solo tengono dinanzi ai propri occhi; per amor suo si liberano da ogni amore per il mondo e si ritraggono da ogni vincolo terreno per poter avere sempre nel cuore quell'unico desiderio senza mescolarvi nient'altro. / Sono pochissimi tuttavia quelli che hanno coronato un felice inizio con una felice fine e sono giunti al termine senza cadute, amando di un solo amore soltanto Dio, liberi da ogni altra cosa. Molti provano compunzione, molti divengono partecipi della grazia celeste e sono feriti dall'amore celeste, ma poiché non perseverano in mezzo alle battaglie, alle lotte, alle fatiche, alle molteplici tentazioni del maligno, si lasciano sviare dai diversi e molteplici desideri mondani perché ciascuno vuole amare qualcosa di questo mondo e non ha completamente disciolto il suo amore da ogni attaccamento; si sono fermati e sono sprofondati nell'abisso del mondo per la fiacchezza e la debolezza della loro volontà oppure per la pusillanimità di un amore terreno. Quanti desiderano veramente perseverare fino alla fine in un retto cammino, non devono volontariamente accogliere nessun altro affetto e nessun altro amore accanto a quello celeste, né mescolarli con esso, per non trovare impedimento nelle cose spirituali, per non volgersi indietro ed essere infine esclusi dalla vita. E poiché grandi, indicibili, inenarrabili sono le promesse di Dio, occorrono fede, speranza, fatiche, lotte e molte prove; non sono piccola cosa infatti i beni che l'uomo spera di ricevere. (Pseudo-Macario, Omelie 5,6-7) 
</p>

<h5>FEGF</h5>

<p>
«Sono mite e umile di cuore» San Giovanni Crisostomo nel quarto secolo / Dio è umile; l’uomo, superbo. Il giudice si mostra clemente; il criminale arrogante. L’artigiano fa udire parole di umiltà; l’argilla discorre come un re. «Venite a me, diventate miei discepoli, perché sono mite e umile di cuore». Non porta la frusta per colpire, ma il rimedio per guarire. Pensate dunque alla sua ineffabile bontà. Rifiuterete il vostro amore al Maestro che mai colpisce, e la vostra ammirazione al giudice che implora per il colpevole? Le sue parole, così semplici, non possono lasciarvi insensibili: sono il Creatore e amo la mia opera; sono l’artigiano e mi prendo cura di colui che ho plasmato. Se la sola mia dignità mi preoccupasse, non rialzerei l’uomo decaduto. Se io non curassi la sua malattia incurabile con rimedi adeguati, non potrebbe mai ritrovare la salute. Se io non lo riconfortassi, morirebbe. Se io non facessi altro che minacciarlo, perirebbe. Giace a terra, ma gli somministrerò gli unguenti della bontà (cfr. Lc 10,34). Pieno di compassione, mi chino profondamente per rialzarlo dalla sua caduta. Chi sta in piedi non può rialzare un uomo sdraiato a terra senza sporgersi per tendergli la mano. «Venite a me, diventate miei discepoli, perché sono mite e umile di cuore».
</p>

<h5>FEGF</h5>

<p>
«Prendete il mio giogo…, e troverete ristoro» San Beda il Venerabile nell’ottavo secolo / Lo Spirito Santo darà ai giusti la pace perfetta nell’eternità. Tuttavia, fin d’ora, dona loro una grandissima pace quando accende nel loro cuore il fuoco celeste della carità. L’apostolo Paolo dice infatti: «La speranza non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato» (Rm 5,5). La vera, anzi, l’unica pace delle anime in questo mondo consiste nell’essere pieno dell’amore divino e animato della speranza del cielo al punto che si giunga a considerare poca cosa i successi o i fallimenti di questo mondo, a spogliarsi completamente dei desideri e delle cupidigie di questo mondo, e a rallegrarsi delle ingiurie e delle persecuzioni sopportate per Cristo, cosicché si possa dire con l’apostolo Paolo: «Ci vantiamo nella speranza della gloria di Dio. E non soltanto questo: noi ci vantiamo anche nelle tribolazioni» (Rm 5,21). Sbaglia colui che immagina di trovare la pace nel godimento dei beni di questo mondo, nelle ricchezze. I disordini frequenti di quaggiù e la stessa fine di questo mondo dovrebbero convincere colui che ha posto le fondamenta della sua pace sulla sabbia (Mt 7, 26). Al contrario, coloro che, toccati dal soffio dello Spirito Santo hanno preso sopra di loro il giogo soavissimo dell’amore di Dio e, sul suo esempio, hanno imparato ad essere miti e umili di cuore, godono fin d’ora di una pace che è già l’immagine del riposo eterno.
</p>

<h3>LECTIO</h3>

<h5>HOMILY</h5>

<p>
PRIMA LETTURA<br>
Il Signore non è solo il Creatore del cielo e della terra e di quanto vi è in essi. È anche il Creatore della fede nel cuore dei figli del suo popolo.<br>
Possiamo affermare che questa opera di creazione non è mai finita. Come il nostro Dio compie quest’opera di creazione della fede in Lui nel cuore dei figli del suo popolo?<br>
Rivelandosi nella storia come il Signore Onnipotente. Questa opera di creazione e di rivelazione inizia con Abramo.<br>
Quando Abram ebbe novantanove anni, il Signore gli apparve e gli disse: «Io sono Dio l’Onnipotente: cammina davanti a me e sii integro.<br>
Porrò la mia alleanza tra me e te e ti renderò molto, molto numeroso».<br>
Subito Abram si prostrò con il viso a terra e Dio parlò con lui:<br>
«Quanto a me, ecco, la mia alleanza è con te: diventerai padre di una moltitudine di nazioni.<br>
Non ti chiamerai più Abram, ma ti chiamerai Abramo, perché padre di una moltitudine di nazioni ti renderò.<br>
E ti renderò molto, molto fecondo; ti farò diventare nazioni e da te usciranno dei re. <br>
Stabilirò la mia alleanza con te e con la tua discendenza dopo di te, di generazione in generazione, come alleanza perenne, per essere il Dio tuo e della tua discendenza dopo di te. <br>
La terra dove sei forestiero, tutta la terra di Canaan, la darò in possesso per sempre a te e alla tua discendenza dopo di te; sarò il loro Dio» (Gen 17,1-8).<br>
Ecco come il Signore manifesta la sua onnipotenza anche con il profeta Isaia:<br>
“Chi ha misurato con il cavo della mano le acque del mare e ha calcolato l’estensione dei cieli con il palmo? Chi ha valutato con il moggio la polvere della terra e ha pesato con la stadera le montagne e i colli con la bilancia?<br>
Chi ha diretto lo spirito del Signore e come suo consigliere lo ha istruito?<br>
A chi ha chiesto di consigliarlo, di istruirlo, di insegnargli il sentiero del diritto, di insegnargli la conoscenza e di fargli conoscere la via della prudenza?<br>
Ecco, le nazioni sono come una goccia che cade da un secchio, contano come polvere sulla bilancia; ecco, le isole pesano quanto un granello di sabbia. <br>
Il Libano non basterebbe per accendere il rogo, né le sue bestie per l’olocausto.<br>
Tutte le nazioni sono come un niente davanti a lui, come nulla e vuoto sono da lui ritenute.<br>
A chi potreste paragonare Dio e quale immagine mettergli a confronto?<br>
Il fabbro fonde l’idolo, l’orafo lo riveste d’oro, e fonde catenelle d’argento.<br>
Chi ha poco da offrire sceglie un legno che non marcisce; si cerca un artista abile, perché gli faccia una statua che non si muova.<br>
Non lo sapete forse? Non lo avete udito? Non vi fu forse annunciato dal principio? Non avete riflettuto sulle fondamenta della terra?<br>
Egli siede sopra la volta del mondo, da dove gli abitanti sembrano cavallette. Egli stende il cielo come un velo, lo dispiega come una tenda dove abitare; egli riduce a nulla i potenti e annienta i signori della terra.<br>
Sono appena piantati, appena seminati, appena i loro steli hanno messo radici nella terra, egli soffia su di loro ed essi seccano e l’uragano li strappa via come paglia” (Is 40,11-24).<br>
Se il Signore è il Dio Onnipotente e Creatore, c’è forse qualcosa si impossibile per Lui?<br>
Ecco ancora il solenne annunzio del profeta sulla Onnipotenza Creatrice del Signore. <br>
“Levate in alto i vostri occhi e guardate: chi ha creato tali cose? Egli fa uscire in numero preciso il loro esercito e le chiama tutte per nome; per la sua onnipotenza e il vigore della sua forza non ne manca alcuna”.<br>
Questa fede va creata ogni giorno nel cuore di ogni uomo. O si crea questa fede o l’uomo rimane privo della vera speranza.<br>
Chi crea la storia di salvezza dell’uomo è solo il Signore. Solo Lui è l’Onnipotente, solo Lui il Creatore.<br>
Lui crea la sua verità nel cuore dell’uomo, ma anche l’uomo deve creare la vera fede nel Dio Onnipotente e Signore.<br>
Oggi è questa opera di creazione che manca. Non si crea nei cuori la verità del Signore nostro Dio.<br>
Ognuno lavora per distruggere la verità del Signore nostro Dio, creando al suo posto delle verità che in realtà sono falsità, inganno, menzogna, dicerie, frutto di pensieri dell’uomo.
</p>

<p>
LEGGIAMO Is 40,25-31<br>
«A chi potreste paragonarmi, quasi che io gli sia pari?» dice il Santo.<br>
Levate in alto i vostri occhi e guardate: chi ha creato tali cose? Egli fa uscire in numero preciso il loro esercito e le chiama tutte per nome; per la sua onnipotenza e il vigore della sua forza non ne manca alcuna.<br>
Perché dici, Giacobbe, e tu, Israele, ripeti: «La mia via è nascosta al Signore e il mio diritto è trascurato dal mio Dio»?<br>
Non lo sai forse? Non l’hai udito? Dio eterno è il Signore, che ha creato i confini della terra. Egli non si affatica né si stanca, la sua intelligenza è inscrutabile.<br>
Egli dà forza allo stanco e moltiplica il vigore allo spossato.<br>
Anche i giovani faticano e si stancano, gli adulti inciampano e cadono;<br>
ma quanti sperano nel Signore riacquistano forza, mettono ali come aquile, corrono senza affannarsi, camminano senza stancarsi. <br>
Il Signore nostro Dio non è il creatore di qualche cosa. È il Creatore di ogni cosa. <br>
Nell’uomo e per l’uomo è il Creatore e il Signore di ogni cellula e atomo del suo corpo. È il Creatore e il Signore di ogni attività che l’uomo intraprende.<br>
È il Creatore e il Signore della forza e della vitalità perché mai ci si stanchi dal seguire le sue vie.<br>
“Non lo sai forse? Non l’hai udito? Dio eterno è il Signore, che ha creato i confini della terra. Egli non si affatica né si stanca, la sua intelligenza è inscrutabile. Egli dà forza allo stanco e moltiplica il vigore allo spossato”.<br>
Non c’è nulla nell’uomo che non sia un frutto della Creazione del Signore nostro Dio.<br>
Se tutto è per creazione e non per nostre forze o possibilità, allora è giusto e doveroso che sempre si chieda al Signore che sia Lui a crearci. <br>
Se Lui ogni giorno non ci crea, la nostra vita precipita nel male, nel vizio, nel peccato perché è della natura di peccato abbandonarsi al peccato e al male.<br>
Mentre è della natura quotidianamente creata dal suo Signore la forza di abbandonare il peccato e incamminarsi sulla via della verità e della giustizia perseverando sino alla fine.<br>
Ma quando noi possiamo perseverare? Quando il Signore ogni giorno crea la nostra vita. Crea il nostro cuore, la nostra mente, la nostra volontà, il nostro pensiero, i nostri sentimenti.<br>
Siamo per continua e perenne creazione del nostro Dio e Signore. 
</p>

<p>
LETTURA DEL VANGELO<br>
Anche Gesù Signore è Colui che ogni giorno deve creare la fede nella sua Onnipotenza creatrice di grazia e di verità, di giustizia e di pace, di luce e di vita eterna.<br>
Nei Vangeli crea questa verità attraverso i segni che compie. Sono segni che vanno oltre l’umanamente possibile e immaginabile.<br>
Nel Vangelo secondo Giovanni l’ultimo segno è la risurrezione di Lazzaro giacente nel sepolcro ormai da quattro giorni:<br>
Allora Gesù, ancora una volta commosso profondamente, si recò al sepolcro: era una grotta e contro di essa era posta una pietra. Disse Gesù: «Togliete la pietra!». Gli rispose Marta, la sorella del morto: «Signore, manda già cattivo odore: è lì da quattro giorni». Le disse Gesù: «Non ti ho detto che, se crederai, vedrai la gloria di Dio?». <br>
Tolsero dunque la pietra. Gesù allora alzò gli occhi e disse: «Padre, ti rendo grazie perché mi hai ascoltato. Io sapevo che mi dai sempre ascolto, ma l’ho detto per la gente che mi sta attorno, perché credano che tu mi hai mandato». <br>
Detto questo, gridò a gran voce: «Lazzaro, vieni fuori!». Il morto uscì, i piedi e le mani legati con bende, e il viso avvolto da un sudario. Gesù disse loro: «Liberàtelo e lasciàtelo andare».<br>
Molti dei Giudei che erano venuti da Maria, alla vista di ciò che egli aveva compiuto, credettero in lui. Ma alcuni di loro andarono dai farisei e riferirono loro quello che Gesù aveva fatto (Gv 11,38-46). <br>
Dopo la sua gloriosa risurrezione Gesù crea la sua verità di Signore Onnipotente attraverso le molteplici visioni fatte al suo servo e discepolo Giovanni, visioni da Lui raccolte nel Libro che noi chiamiamo “Apocalisse”, cioè “Rivelazione”. <br>
Ecco la rivelazione iniziale:<br>
Mi voltai per vedere la voce che parlava con me, e appena voltato vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro. <br>
I capelli del suo capo erano candidi, simili a lana candida come neve. I suoi occhi erano come fiamma di fuoco. I piedi avevano l’aspetto del bronzo splendente, purificato nel crogiuolo. La sua voce era simile al fragore di grandi acque. <br>
Teneva nella sua destra sette stelle e dalla bocca usciva una spada affilata, a doppio taglio, e il suo volto era come il sole quando splende in tutta la sua forza.<br>
Appena lo vidi, caddi ai suoi piedi come morto. Ma egli, posando su di me la sua destra, disse: «Non temere! Io sono il Primo e l’Ultimo, e il Vivente. Ero morto, ma ora vivo per sempre e ho le chiavi della morte e degli inferi. <br>
Scrivi dunque le cose che hai visto, quelle presenti e quelle che devono accadere in seguito. <br>
Il senso nascosto delle sette stelle, che hai visto nella mia destra, e dei sette candelabri d’oro è questo: le sette stelle sono gli angeli delle sette Chiese, e i sette candelabri sono le sette Chiese (Ap 1,12-20).<br>
Ecco invece la rivelazione conclusiva:<br>
Ecco, io vengo presto e ho con me il mio salario per rendere a ciascuno secondo le sue opere. Io sono l’Alfa e l’Omèga, il Primo e l’Ultimo, il Principio e la Fine. <br>
Beati coloro che lavano le loro vesti per avere diritto all’albero della vita e, attraverso le porte, entrare nella città. Fuori i cani, i maghi, gli immorali, gli omicidi, gli idolatri e chiunque ama e pratica la menzogna!<br>
Io, Gesù, ho mandato il mio angelo per testimoniare a voi queste cose riguardo alle Chiese. Io sono la radice e la stirpe di Davide, la stella radiosa del mattino».<br>
Lo Spirito e la sposa dicono: «Vieni!». E chi ascolta, ripeta: «Vieni!». Chi ha sete, venga; chi vuole, prenda gratuitamente l’acqua della vita.<br>
A chiunque ascolta le parole della profezia di questo libro io dichiaro: se qualcuno vi aggiunge qualcosa, Dio gli farà cadere addosso i flagelli descritti in questo libro; e se qualcuno toglierà qualcosa dalle parole di questo libro profetico, Dio lo priverà dell’albero della vita e della città santa, descritti in questo libro.<br>
Colui che attesta queste cose dice: «Sì, vengo presto!». Amen. Vieni, Signore Gesù. La grazia del Signore Gesù sia con tutti (Ap 22,12-21). <br>
Ecco come oggi nel Vangelo Gesù rivela la sua verità di Signore Onnipotente e Creatore.<br>
“Venite a me, voi tutti che siete stanchi e oppressi, e io vi darò ristoro”.<br>
Il ristoro di Cristo Signore è un dono per vera creazione. È Lui, che per opera del suo Santo Spirito, crea in noi la vita, la pace, la luce, la verità, la gioia, l’amore, la giustizia, la santità.<br>
Ma in chi il Signore manifesta tutta la sua Signoria di Creatore Onnipotente? In chi si rivela Creatore di vera vita?<br>
La risposta è: Gesù manifesta la sua Signoria Creatrice in chi va da Lui. In chi a Lui si rivolge. In chi lo cerca.<br>
Sembra di sentire il profeta Isaia nelle sue parole:<br>
O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte.<br>
Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti.<br>
Porgete l’orecchio e venite a me, ascoltate e vivrete (Is 55,1-3). <br>
Ma come si cerca il Signore? Abbandonando i nostri pensieri. Assumendo i pensieri di Dio.<br>
Cercate il Signore, mentre si fa trovare, invocatelo, mentre è vicino.<br>
L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona.<br>
Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri (Is 55,6-9). <br>
Non basta andare da Gesù. Si devono osservare le condizioni da Lui poste. 
</p>

<p>
LEGGIAMO IL TESTO DI Mt 11,28-30<br>
Venite a me, voi tutti che siete stanchi e oppressi, e io vi darò ristoro. <br>
Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. <br>
Il mio giogo infatti è dolce e il mio peso leggero».<br>
Quali sono le condizioni poste da Gesù?<br>
Prendere il suo giogo sopra di noi. Imparare da Lui che è mite e umile di cuore.<br>
Sono condizioni necessarie. Se esse non vengono osservate, il ristoro non viene creato. <br>
Invece si prende il giogo, si impara dall’umiltà di cuore e dalla mitezza di Gesù è il ristoro è sempre dato.<br>
Possiamo noi portare il giogo di Cristo Gesù, il giogo del suo Vangelo, il giogo dei suoi comandamenti, il giogo della sua verità?<br>
Lo possiamo portare perché esso è dolce e leggero.<br>
“Il mio giogo infatti è dolce e il mio peso leggero”.<br>
Vale per il giogo di Gesù quanto era detto per il giogo antico, il giogo dei Comandamenti della Legge dell’Alleanza:<br>
La legge del Signore è perfetta, rinfranca l’anima; la testimonianza del Signore è stabile, rende saggio il semplice.<br>
I precetti del Signore sono retti, fanno gioire il cuore; il comando del Signore è limpido, illumina gli occhi.<br>
Il timore del Signore è puro, rimane per sempre; i giudizi del Signore sono fedeli, sono tutti giusti, più preziosi dell’oro, di molto oro fino, più dolci del miele e di un favo stillante.<br>
Anche il tuo servo ne è illuminato, per chi li osserva è grande il profitto.<br>
Le inavvertenze, chi le discerne? Assolvimi dai peccati nascosti. <br>
Anche dall’orgoglio salva il tuo servo perché su di me non abbia potere; allora sarò irreprensibile, sarò puro da grave peccato.<br>
 Ti siano gradite le parole della mia bocca; davanti a te i pensieri del mio cuore, Signore, mia roccia e mio redentore (Sal 19,8-15). <br>
Un’ultima verità va messa nel cuore: <br>
Come il Padre crea la sua verità nel cuore dei suoi servi, <br>
come Cristo Gesù crea la sua verità nel cuore di quanti vanno a Lui, <br>
così anche il cristiano è obbligato a creare la sua verità di discepolo del Signore nel cuore di quanti lui incontra sul suo cammino.<br>
Dalla creazione della verità del cristiano nel cuore di chi incontra nasce la creazione della verità di Cristo, nasce la creazione della verità del Padre e tutto questo si compie sempre per opera dello Spirito Santo.<br>
Madre della Redenzione, aiuta ogni discepolo di Gesù a creare la sua verità di cristiano nel cuore di ogni altro uomo.<br>
Se questa creazione non si compie, è segno che il cristiano non è vero cristiano. Mai potrà creare la sua verità nel cuore dei fratelli se lui stesso è privo della verità di Cristo nel suo cuore. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
