<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Sabato della II settimana di Pasqua
</p>

<p>
<u>ANTIFONA</u> / Voi, popolo che Dio si è acquistato, proclamate le sue opere meravigliose: dalle tenebre vi ha chiamati alla sua ammirabile luce. Alleluia. (1Pt 2, 9)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che nei misteri pasquali hai aperto ai tuoi fedeli la porta della misericordia, volgi il tuo sguardo su di noi e abbi pietà, perché, seguendo la via della tua volontà, per tua grazia non ci allontaniamo mai dal sentiero della vita. Per il nostro Signore Gesù Cristo, tuo Figlio, che è Dio, e vive e regna con te, nell’unità dello Spirito Santo, per tutti i secoli dei secoli. ♦ Cancella, o Padre, il documento scritto contro di noi per la legge del peccato, già revocato nel mistero pasquale con la risurrezione del Cristo tuo Figlio. Egli è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Scelsero sette uomini pieni di Spirito Santo</b> / Dagli Atti degli Apostoli (At 6,1-7) / In quei giorni, aumentando il numero dei discepoli, quelli di lingua greca mormorarono contro quelli di lingua ebraica perché, nell'assistenza quotidiana, venivano trascurate le loro vedove. Allora i Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense. Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico. Noi, invece, ci dedicheremo alla preghiera e al servizio della Parola». Piacque questa proposta a tutto il gruppo e scelsero Stefano, uomo pieno di fede e di Spirito Santo, Filippo, Pròcoro, Nicànore, Timone, Parmenàs e Nicola, un prosèlito di Antiòchia. Li presentarono agli apostoli e, dopo aver pregato, imposero loro le mani. E la parola di Dio si diffondeva e il numero dei discepoli a Gerusalemme si moltiplicava grandemente; anche una grande moltitudine di sacerdoti aderiva alla fede. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 32) <b>Su di noi sia il tuo amore, Signore.</b> / Esultate, o giusti, nel Signore; per gli uomini retti è bella la lode. Lodate il Signore con la cetra, con l'arpa a dieci corde a lui cantate. / Perché retta è la parola del Signore e fedele ogni sua opera. Egli ama la giustizia e il diritto; dell'amore del Signore è piena la terra. / Ecco, l'occhio del Signore è su chi lo teme, su chi spera nel suo amore, per liberarlo dalla morte e nutrirlo in tempo di fame.
</p>

<p>
<u>ACCLAMATIO</u> / Alleluia, Alleluia. / Cristo è risorto, lui che ha creato il mondo, e ha salvato gli uomini nella sua misericordia. / Alleluia.
</p>

<p>
<u>VANGELO</u> / <b>Videro Gesù che camminava sul mare</b> / Dal Vangelo secondo  Giovanni (Gv 6,16-21) / Venuta la sera, i discepoli di Gesù scesero al mare, salirono in barca e si avviarono verso l'altra riva del mare in direzione di Cafàrnao. Era ormai buio e Gesù non li aveva ancora raggiunti; il mare era agitato, perché soffiava un forte vento. Dopo aver remato per circa tre o quattro miglia, videro Gesù che camminava sul mare e si avvicinava alla barca, ed ebbero paura. Ma egli disse loro: «Sono io, non abbiate paura!». Allora vollero prenderlo sulla barca, e subito la barca toccò la riva alla quale erano diretti. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Gesù si è rivelato come il nuovo condottiero del suo popolo, che lo guida attraverso le acque di un nuovo esodo pasquale. A lui rivolgiamo la nostra supplica, dicendo: / <b>Guidaci Signore, sulla via della vita.</b> / Per i ministri della Parola e della preghiera nella Chiesa, perchè siano sempre fedeli al loro servizio senza cedimenti o confusioni. Preghiamo: / Per i laici che sono chiamati ai vari ministeri nel servizio della carità, perchè siano veri servitori del popolo di Dio nello spirito del vangelo. Preghiamo: / Per gli uomini impegnati nelle varie opere sociali e nel progresso tecnico-scientifico, perchè facciano convergere i loro progetti verso il vero bene dell'uomo, senza porre intralci alla diffusione del vangelo. Preghiamo: / Per gli sposi cristiani, perchè scoprano che, nel progetto di Dio, il loro matrimonio è vocazione all'amore, alla vita e al servizio. Preghiamo: / Per noi credenti chiamati sempre a rinnovare il nostro atto di fede nella persona divina di Cristo, perchè sappiamo testimoniare il suo mistero di presenza e insieme di assenza che ci interpella ogni giorno. Preghiamo: / Per chi non ha più fiducia in niente e in nessuno. / Per chi è tentato di affidarsi a falsi maestri. / Signore, che continui a manifestare la tua presenza operante in mezzo a noi attraverso i ministeri da te istituiti nella Chiesa, fa' che anche noi ci sentiamo partecipi della missione apostolica dando spazio alla preghiera, all'ascolto della Parola e al servizio della carità. Tu che vivi e regni nei secoli dei secoli. Amen.
</p>

<p>
<u>OFFERTORIO</u> / Santifica, o Signore, i doni che ti presentiamo e, accogliendo questo sacrificio spirituale, trasforma anche noi in offerta perenne a te gradita. Per Cristo nostro Signore. ♦ Accogli con amore, Padre santo, i doni che ti offriamo e concedi ai tuoi fedeli di seguire il tuo Figlio con animo lieto e libertà di spirito. Egli vive e regna nei secoli dei secoli.
</p>

<p>
<u>PREFAZIO</u> / <b>La vita nuova in Cristo</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Padre, quelli che mi hai dato  siano anch’essi con me dove sono io, perché contemplino la gloria che mi hai dato. Alleluia. (Gv 17, 24) ♦ I discepoli presero Gesù sulla barca e subito la barca toccò la riva. Alleluia. (Gv 6, 21)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che in questo mirabile sacramento comunichi alla Chiesa forza e consolazione, dona al tuo popolo di aderire a Cristo nella celebrazione di questi santi misteri perché, attraverso il lavoro quotidiano, edifichi nella libertà il tuo regno che rimane in eterno. Per Cristo nostro Signore. ♦ O Padre, che ci hai nutriti con questo sacramento, ascolta la nostra umile preghiera: il memoriale della Pasqua, che Cristo tuo Figlio ci ha comandato di celebrare, ci edifichi sempre nel vincolo della tua carità. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Santa Teresa Benedetta della Croce [Edith Stein] (1891-1942) carmelitana, martire, compatrona dell'Europa / Poesia: "Am Steuer" / "Al timone", 1940 / "Sono io, non temete" / – Signore quanto alte sono le onde, / quanto oscura è la notte! / Non vorresti illuminarla / per me che veglio solitaria? / – Tieni saldamente il timone, / abbi fiducia e conserva la calma. / La tua barca è preziosa ai miei occhi, / voglio condurla a buon porto. / Tieni continuamente / gli occhi fissi alla bussola. / Essa aiuta a giungere alla meta  / attraverso notti e tempeste. / L'ago della bussola / pur oscillando resta fermo. / Ti mostrerà la rotta / che voglio vederti fare. / Abbi fiducia e conserva la calma: / attraverso notti e tempeste / la volontà di Dio, fedele, / ti guida, se veglia il tuo cuore.
</p>

<p>
<u>EVANGELIZO-21</u> / Santa Teresa Benedetta della Croce [Edith Stein] (1891-1942) carmelitana, martire, compatrona dell'Europa / Poesia: parafrasi del Salmo 45 / «Rapidamente la barca toccò la riva alla quale erano diretti» / Quando si scatenano le tempeste, sei, Signore, la nostra forza. Lodiamo te, il Dio forte che sei il nostro costante soccorso. Restiamo saldi accanto a te, mettendo in te la nostra fiducia, anche se la terra è scossa e il mare mosso. Gonfino e s'infrangano le onde, vacillino i monti, la gioia ci illuminerà, la città di Dio ti rende grazie. In essa hai la tua dimora, custodisci la sua santa pace. E un fiume potente protegge la sublime dimora di Dio. Si scatenano i popoli in follia, crolla il potere degli Stati. Ecco che egli alza la voce, la terra tuona, scossa. Ma il Signore è con noi, il Signore, il Dio Sabaot. Sei per noi luce e salvezza, non possiamo temere. Venite, voi tutti, venite a contemplare i prodigi della sua potenza: tutte le guerre stanno per morire, la corda dell'arco si allenta. Gettate nel braciere di fuoco scudi e armi da guerra. Il Signore, il Dio Sabaot ci soccorre in ogni pericolo.
</p>

<p>
<u>DiBruno1</u> / <br>
Allora vollero prenderlo sulla barca / (At 6,1-7; Sal 32; Gv 6,16-21) / Per comprendere quanto è detto degli Apostoli dopo aver visto Gesù camminare sul mare – Allora vollero prenderlo sulla barca – dobbiamo lasciarci aiutare dallo stesso Vangelo secondo Giovanni. Prima però chiediamoci: quanto è essenziale la volontà nella relazione tra Gesù e il Padre, non solo in ragione della sua umanità, ma anche in relazione alla sua Figliolanza eterna? Nel tempo e nell’eternità tutto è dalla volontà. / Intanto i discepoli lo pregavano: «Rabbì, mangia». Ma egli rispose loro: «Io ho da mangiare un cibo che voi non conoscete». E i discepoli si domandavano l’un l’altro: «Qualcuno gli ha forse portato da mangiare?». Gesù disse loro: «Il mio cibo è fare la volontà di colui che mi ha mandato e compiere la sua opera. Voi non dite forse: “Ancora quattro mesi e poi viene la mietitura”? Ecco, io vi dico: alzate i vostri occhi e guardate i campi che già biondeggiano per la mietitura. Chi miete riceve il salario e raccoglie frutto per la vita eterna, perché chi semina gioisca insieme a chi miete. In questo infatti si dimostra vero il proverbio: uno semina e l’altro miete. Io vi ho mandati a mietere ciò per cui non avete faticato; altri hanno faticato e voi siete subentrati nella loro fatica» (Gv 4,31-38). / Gesù rispose loro: «Io sono il pane della vita; chi viene a me non avrà fame e chi crede in me non avrà sete, mai! Vi ho detto però che voi mi avete visto, eppure non credete. Tutto ciò che il Padre mi dà, verrà a me: colui che viene a me, io non lo caccerò fuori, perché sono disceso dal cielo non per fare la mia volontà, ma la volontà di colui che mi ha mandato. E questa è la volontà di colui che mi ha mandato: che io non perda nulla di quanto egli mi ha dato, ma che lo risusciti nell’ultimo giorno. Questa infatti è la volontà del Padre mio: che chiunque vede il Figlio e crede in lui abbia la vita eterna; e io lo risusciterò nell’ultimo giorno» (Gv 6,35-40). / Gesù allora esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me» (Gv 12,44-50). / Nell’eternità e nel tempo Gesù è sempre dalla volontà del Padre. Lui vive per ascoltare il Padre. Lui vuole in ogni istante fare solo la volontà del Padre. Non c’è un solo attimo dell’eternità e del tempo in cui Gesù non debba volere la volontà del Padre. Anche al fiume Giordano, Lui fece dono per intero della sua volontà al Padre, ogni attimo della sua esistenza e della sua missione doveva ripetere questo dono. Tutte le tentazioni di Gesù a questo miravano: separarlo dalla volontà del Padre. Fargli ritirare il dono fatto. Far sì che Gesù non volesse dal Padre per il Padre. Lui si fece obbedienza fino alla morte di croce. Il dono fu pieno, sempre, in ogni momento, dinanzi ad ogni persona. / Venuta intanto la sera, i suoi discepoli scesero al mare, salirono in barca e si avviarono verso l’altra riva del mare in direzione di Cafàrnao. Era ormai buio e Gesù non li aveva ancora raggiunti; il mare era agitato, perché soffiava un forte vento. Dopo aver remato per circa tre o quattro miglia, videro Gesù che camminava sul mare e si avvicinava alla barca, ed ebbero paura. Ma egli disse loro: «Sono io, non abbiate paura!». Allora vollero prenderlo sulla barca, e subito la barca toccò la riva alla quale erano diretti. / Anche il discepolo di Gesù deve inserirsi in questa verità del dono della volontà. Invece noi non diamo la volontà a Cristo neanche nel momento in cui celebriamo i sacramenti. Battesimo, cresima, eucaristia, penitenza, unzione degli infermi, ordine sacro, matrimonio spesso vengono celebrati senza pensare che in quel momento il dono della volontà è fatto una volta per sempre. Mancando questo dono iniziale, mancherà anche il dono successivo. Sempre si deve volere la volontà di Gesù. Se essa non è voluta, Lui non può salire sulla barca del sacramento ricevuto e non c’è vita. / Madre di Dio, Angeli, Santi, fate della nostra vita un dono della volontà a Gesù.
</p>

<p>
<u>DIBRUNO-21</u> / Videro Gesù che camminava sul mare (Gv 6,16-21) / Signore della creazione è Dio, il suo Creatore. Nessun altro ha potere di comandare alla creazione perché obbedisca al suo volere. Questo potere è solo del Signore. Così è scritto, riguardo al mare, nel Libro di Giobbe: “Chi ha chiuso tra due porte il mare, quando usciva impetuoso dal seno materno, quando io lo vestivo di nubi e lo fasciavo di una nuvola oscura, quando gli ho fissato un limite, e gli ho messo chiavistello e due porte dicendo: “Fin qui giungerai e non oltre e qui s’infrangerà l’orgoglio delle tue onde”? Da quando vivi, hai mai comandato al mattino e assegnato il posto all’aurora, perché afferri la terra per i lembi e ne scuota via i malvagi, ed essa prenda forma come creta premuta da sigillo e si tinga come un vestito, e sia negata ai malvagi la loro luce e sia spezzato il braccio che si alza a colpire? Sei mai giunto alle sorgenti del mare e nel fondo dell’abisso hai tu passeggiato?” (Gb 38,8-16). Nessuno ha potere sulle sue onde. Solo Dio può calmare in un istante. Così anche nessuno ha potere sui venti. Solo il Signore può. Se Gesù può, partecipa di un potere divino, che è solo di Dio. Chi può cambiare il mare in terra ferma e camminare su di esso? Solo Dio. Nessun altro. Chi può far sì che il mare sia una lastra di ferro e camminare su di esso? Solo Dio. Se Gesù cammina sulle acque ha un potere divino che è solo di Dio. Di sicuro Gesù è di Dio, Gesù è con Dio: “Acclamate Dio, voi tutti della terra, cantate la gloria del suo nome, dategli gloria con la lode. Dite a Dio: «Terribili sono le tue opere! Per la grandezza della tua potenza ti lusingano i tuoi nemici. A te si prostri tutta la terra, a te canti inni, canti al tuo nome». Venite e vedete le opere di Dio, terribile nel suo agire sugli uomini. Egli cambiò il mare in terraferma; passarono a piedi il fiume: per questo in lui esultiamo di gioia. Con la sua forza domina in eterno, il suo occhio scruta le genti; contro di lui non si sollevino i ribelli. Popoli, benedite il nostro Dio, fate risuonare la voce della sua lode; è lui che ci mantiene fra i viventi e non ha lasciato vacillare i nostri piedi” (Sal 66 (65) 1-9). “Ricordo i prodigi del Signore, sì, ricordo le tue meraviglie di un tempo. Vado considerando le tue opere, medito tutte le tue prodezze. O Dio, santa è la tua via; quale dio è grande come il nostro Dio? Tu sei il Dio che opera meraviglie, manifesti la tua forza fra i popoli. Hai riscattato il tuo popolo con il tuo braccio, i figli di Giacobbe e di Giuseppe. Ti videro le acque, o Dio, ti videro le acque e ne furono sconvolte; sussultarono anche gli abissi. Le nubi rovesciavano acqua, scoppiava il tuono nel cielo; le tue saette guizzavano. Il boato dei tuoi tuoni nel turbine, le tue folgori rischiaravano il mondo; tremava e si scuoteva la terra. Sul mare la tua via, i tuoi sentieri sulle grandi acque, ma le tue orme non furono riconosciute. Guidasti come un gregge il tuo popolo per mano di Mosè e di Aronne” (Sal 77 (76) 12-21). Ogni miracolo di Gesù manifesta con più evidenza e luce che Gesù può essere solo da Dio, solo di Dio. Un uomo non può dire le Parole di Dio, che sono Parole di creazione o di trasformazione e neanche può fare le opere di Dio. Se Gesù dice le Parole di Dio e compie le opere di Dio, Gesù è di Dio ed è con Dio. Gesù è da Dio ed è per Lui. / Venuta la sera, i discepoli di Gesù scesero al mare, salirono in barca e si avviarono verso l’altra riva del mare in direzione di Cafàrnao. Era ormai buio e Gesù non li aveva ancora raggiunti; il mare era agitato, perché soffiava un forte vento. Dopo aver remato per circa tre o quattro miglia, videro Gesù che camminava sul mare e si avvicinava alla barca, ed ebbero paura. Ma egli disse loro: «Sono io, non abbiate paura!». Allora vollero prenderlo sulla barca, e subito la barca toccò la riva alla quale erano diretti. / Oggi dobbiamo mettere tutti un grande impegno per recuperare la vera fede in Cristo Gesù. Come possiamo recuperarla? Mostrando il cristiano di essere di Cristo, con Cristo, da Cristo, per Cristo, in Cristo. Se il cristiano non mostra che il suo essere è da Cristo, con Lui, da Lui, per Lui, nessuno per mezzo di lui crederà in Gesù Signore. Questa via è necessaria che si percorra, perché altre vie non esistono. Cristo Gesù e il cristiano sono una cosa sola, un solo corpo. Se attraverso il corpo di Cristo non si crede in Cristo è segno che il cristiano è separato da Gesù Signore. Non nasce la fede. / Madre della Redenzione, Angeli, Santi, fate che cristiano e Cristo siano una cosa sola.
</p>

<p>
<u>SILVESTRINI-21</u> / Videro Gesù che camminava sul mare... E' notte fonda: i discepoli stanno attraversando il mare quando li coglie la tempesta. Eccoli privi di qualsiasi aiuto, abbandonati a se stessi. Non si tratta di una folla, ma solo del gruppetto dei discepoli; anch'essi senza Gesù sono dei poveri derelitti; solo da lui possono sperare aiuto. Il prodigio è duplice. Primo, è un miracolo il fatto che, nel cuore della notte, Gesù all'improvviso vada verso di loro camminando sulle acque. Secondo, è un miracolo il fatto che, appena Gesù è salito sulla barca, raggiungano in un attimo la riva. Gesù comanda alle forze della natura e gli obbediscono. I discepoli, quindi, non devono temere la tempesta quando egli è vicino. Tutto questo ci fa pensare che quando siamo con Cristo risorto la nostra vita, pur agitata e burrascosa che sia, non ha motivo di spavento e di terrore. Egli ci fa arrivare sicuramente in porto. Colui che moltiplica miracolosamente il pane, che cammina sulle acque, che non conosce le distanze e che quindi dòmina completamente le forze della natura, può certamente trasformare il pane nella propria carne e il vino nel proprio sangue. Su entrambi i miracoli aleggia la divina e potete affermazione di Gesù: "Io sono, non abbiate paura".
</p>

<p>
<u>LOYOLA1</u> / <br>
Si fa sera nella mia vita e la delusione mi soffoca: lui non arriva, benché avesse promesso il contrario. Le onde dell’angoscia si alzano, il vento aumenta e io resto sola, a remare contro il nulla. L’altra riva invece che avvicinarsi si allontana, il buio è sempre più fitto, comincio ad annegare nell’idea soffocante della sua assenza. Le onde si fanno sempre più alte, un vento rabbioso sembra allontanare ogni speranza. Quante volte mi è sembrato che nessuno arrivasse accanto alla mia barca? Prendo quell’istante della mia vita in cui tutto si è fatto buio e lì chiedo al Signore di venirmi a visitare. Mi metto in attesa fiduciosa perché so che quando arriverà, mi scalderà con la sua presenza. E la paura scompare perché non sono più sola. Posso ritornare a fidarmi, posso riprendere vita e la barca raggiunge l’altra riva con facilità. Il Signore resterà nei miei giorni: il mio viaggio sarà il suo viaggio, la mia volontà la sua volontà. Quale tempesta affidi al Signore? In che situazione della tua vita vuoi chiedere a Gesù di venire a visitarti? In che occasione hai smesso di avere paura e hai raggiunto l’altra riva? (Verena M.)
</p>

<p>
<u>LOYOLA-21</u> / La festa di Pasqua evoca in noi immagini luminose: la colomba che vola in un cielo azzurro con un ramoscello di ulivo nel becco, l’arcobaleno, le uova colorate, l’agnello dalla lana candida. Sono immagini ben lontane da quelle del vangelo di oggi, dove dominano il buio, l’agitarsi del mare, la forza del vento. I discepoli sono soli. Che cosa provo a vederli remare a tarda sera, lottando contro le onde, lontani dal loro Signore? Forse mi sento come loro? I discepoli non riconoscono Gesù. Sarà per il buio, sarà perché la sua immagine appare e scompare tra le onde, sarà perché egli cammina sul mare. Cammina, leggero, proprio su quel mare in cui io rischio di affondare. Con la fiducia in Gesù che sa come e dove raggiungermi, chiedo la grazia di perdere il controllo. Perdere il controllo per essere come i primi discepoli, che a un certo punto non ci hanno capito più niente. Perdere il controllo come chi è innamorato. Perdere il controllo nell’esperienza dello stupore. Lasciarmi illuminare dalla bellezza. Perdere il controllo nell’esperienza della paura, dove tutti i sensi si attivano, dove mi guida solo l’attaccamento alla vita. Perdere il controllo per crescere. Perdere il controllo per perdere la solitudine e scoprirmi amato. / Richiamo alla memoria una volta in cui mi sono smarrito. Che cosa ho provato? Come ho poi ritrovato la via? Come mi sento nel ripensare a questa esperienza? (Stefano Corticelli SJ)
</p>

<p>
<u>LettureBose</u> / Causa della gioia è la bontà di Dio / L'Apostolo ha detto: L'uomo è giustificato dalla fede e non dalle opere (Gal 2,16). Se infatti la giustizia fosse computata in base alle opere, [si dovrebbe applicare] quanto è scritto: "Colui che non fa tutto ciò che è comandato, perirà" (Gal 3,10; Gc 2,10). Ecco la giustizia che viene dalla [nostra] condotta! La giustizia, invece, [frutto] della grazia è questa: qualora uno cerchi di fare qualcosa di minimo, secondo la sua forza, e lo faccia di propria volontà, se anche non riesce a [realizzare] l'opera [che si era prefissato] - dunque anche senza [aver sostenuto] la fatica in vista del compimento dell'opera - Dio, in forza della propria grazia, gli computa la pienezza della giustizia, ascrivendo a lui l'intera azione ... Chi dunque comprende ciò, e lo discerne fedelmente, non può rallegrarsi delle proprie opere, ma solo della bontà di Dio. E chi [riconosce] che, davvero, causa della propria gioia è la bontà di Dio, non sopporta che la sua gioia sia solo per se stesso, ma si rallegra per tutte le creature. Allora la sua gioia è più estesa dell'oceano, perché è l'universo intero a trarre beneficio dalla bontà di Dio: la creazione intera vi è associata e anche i peccatori vi sono associati. Allora egli è pronto a rallegrarsi anche per i peccatori, perché sono vicini alla misericordia a motivo della bontà del Signore dell'universo grazie alla quale la giustificazione è stata concessa anche a me, senza [bisogno] delle opere. Ciò significa - se è vero che ciascuno è reso partecipe di questa bontà come me, per il fatto che Dio è buono - che egli esige una piccola volontà, mentre la sua grazia dona abbondantemente e rimette i peccati ... Se uno, infatti, fa dipendere la propria gioia dalla propria condotta, per ciò stesso la sua è una gioia illusoria. Di più: la sua è una gioia misera! E non è solo la sua gioia a essere misera, ma anche la sua conoscenza. Chi infatti si rallegra perché ha compreso che Dio è davvero buono, ne è consolato con una consolazione che non passa, e ne gioisce di una gioia vera; questo perché, a motivo di quanto si è detto, la sua anima ha saggiato e ha compreso che davvero la bontà di Dio è incommensurabile. (Isacco di Ninive, Terza collezione)
</p>

<p>
<u>FEGF1</u> / Predicate il Vangelo ad ogni creatura, di Sant’Ireneo di Lione nel secondo secolo / Dopo che il nostro Signore è stato risuscitato dai morti e che i santi apostoli sono stati rivestiti della forza dall’alto mediante la venuta dello Spirito Santo (Lc 24,49), essi sono stati colmi di certezza e di conoscenza. Allora andarono fino ai confini della terra (Sal 18,5), proclamando la buona novella di Dio, e annunciando agli uomini la pace del cielo. Possedevano infatti tutti ugualmente e ognuno in particolare, il Vangelo di Dio. Così Matteo ha pubblicato dagli Ebrei, nella loro lingua, una forma scritta del Vangelo mentre Pietro e Paolo evangelizzavano Roma e vi fondavano la Chiesa. Dopo la loro morte, Marco, il discepolo di Pietro e suo interprete (1Pt 5,13), ci ha trasmesso, pure per iscritto, la predicazione di Pietro. Quanto a Luca, il compagno di Paolo, ha messo per iscritto il vangelo predicato da lui. Infine anche Giovanni, il discepolo del Signore, che aveva riposato sul suo petto, ha pubblicato il Vangelo, durante il suo soggiorno a Efeso. Marco, interprete e compagno di Pietro, ha presentato l’inizio della sua redazione del vangelo in questo modo: «Inizio del Vangelo di Gesù Cristo, Figlio di Dio. Come è scritto nel profeta Isaia: Ecco io mando il mio messaggero davanti a te, egli ti preparerà la strada»… Lo vediamo, Marco ha fatto delle parole dei santi profeti il principio del Vangelo, e ha messo all’inizio, come Padre del nostro Signore Gesù Cristo, colui che i profeti hanno proclamato Dio e Signore… Alla fine del suo Vangelo, Marco dice: «Il Signore Gesù, dopo aver parlato con loro, fu assunto in cielo e sedette alla destra di Dio». Questa è la conferma della parola del profeta: «Oracolo del Signore al mio Signore: Siedi alla mia destra, finché io ponga i tuoi nemici a sgabello dei tuoi piedi» (Sal 109,1).
</p>

<p>
<u>FEGF2</u> / VIVERE UNITI AGLI ALTRI PER ESSERE UNITI A DIO di Doroteo di Gaza nel quinto secolo / Secondo voi che cosa sono le comunità? non sono un unico corpo, in cui tutti sono membra gli uni degli altri? Quelli che le governano sono la testa; quelli che vigilano e correggono sono gli occhi; quelli che obbediscono sono le orecchie; quelli che lavorano, le mani; i piedi, sono i fratelli che adempiono i diversi incarichi e servizi. Ciascuno secondo le sue capacità, cercate di restare uniti gli uni agli altri perché quanto più si è uniti al prossimo, tanto più si è uniti a Dio. Perché comprendiate il senso profondo di queste parole, vi do un'immagine tratta dai Padri. Immaginate che per terra vi sia un cerchio, una linea circolare tracciata con un compasso dal punto centrale. Si chiama centro il punto che sta proprio in mezzo al cerchio. Prestate attenzione a quel che vi dirò. Immaginate che questo cerchio sia il mondo, il punto centrale del cerchio Dio e i raggi che dalla circonferenza vanno al centro siano le vie cioè i modi di vivere degli uomini. Poiché dunque i santi, spinti dal desiderio di avvicinarsi a Dio, avanzano verso l'interno, quanto più avanzano, tanto più si avvicinano a Dio e si avvicinano gli uni agli altri. Quanto più si avvicinano a Dio, tanto più si avvicinano gli uni agli altri e quanto più si avvicinano gli uni agli altri, tanto più si avvicinano a Dio.
</p>

<p>
<u>RobertoPasolini</u> / Volere / Ascoltando il celebre passo degli Atti degli Apostoli in cui si ricorda l’istituzione dei primi sette diaconi della chiesa di Gerusalemme, verrebbe da chiedersi come sia stato possibile, per il gruppo dei Dodici, maturare un discernimento così chiaro e coeso appena dopo la Pentecoste: «Non è giusto che noi lasciamo da parte la parola di Dio per servire alle mense» (At 6,2). Attraverso quale itinerario gli apostoli sono giunti a nutrire una tale fiducia nella parola del Signore da ritenere il necessario servizio alle mense come un’attività concorrenziale alla responsabilità di coltivare la memoria e l’approfondimento della parola del Signore? Una prima risposta, offerta dal racconto stesso, è la descrizione di una situazione di difficoltà vissuta dalla comunità dei credenti, dove alcuni si sentivano messi da parte nei loro bisogni: «In quei giorni, aumentando il numero dei discepoli, quelli di lingua greca mormorarono contro quelli di lingua ebraica perché, nell’assistenza quotidiana, venivano trascurate le loro vedove» (6,1). Spesso le situazioni in cui qualcuno soffre e segnala un disagio possono diventare occasione per un approfondimento e per un discernimento tra priorità e urgenze, con cui sempre occorre misurarsi. Anche sulla barca dove i discepoli, senza Gesù, sono diretti «verso l’altra riva del mare», si scatena nel cuore della notte un improvviso maremoto: «Era ormai buio e Gesù non li aveva ancora raggiunti; il mare era agitato, perché soffiava un forte vento» (Gv 6,17-18). La precisazione temporale con cui l’evangelista fa riferimento all’ora notturna è resa in alcuni manoscritti antichi con un’espressione ancora più incisiva: «E la tenebra li aveva afferrati» (6,17). Se pensiamo a quanto è appena accaduto sulle sponde del lago, con la moltiplicazione dei pani e dei pesci, l’entusiasmo della folla e la fuga di Gesù sul monte quando si accorge che vogliono farlo re, appare comprensibile questa sottolineatura delle tenebre come un avvenimento non solo di ordine naturale, ma anche riconducibile al cuore dei discepoli. È dentro di loro che, dopo lo sconcertante finale del segno dei pani e dei pesci, si è fatta una certa tenebra nei confronti di Gesù, il cui comportamento deve essere parso a tutti certamente incomprensibile. Infatti, non appena Gesù si avvicina a loro camminando sul mare, essi «ebbero paura» (6,19), credendo di vedere un fantasma, come annotano i vangeli sinottici (cf. Mt 14,26; Mc 6,49; Lc 24,37). Finché si ha paura è impossibile riconoscere nel Signore che ci viene incontro una possibilità per dilatare gli spazi della nostra umanità e della comunione con gli altri. Fino a quando è la paura a dominare nel cuore, non si riescono a trovare nuove soluzioni a inediti problemi, come invece riescono a fare gli apostoli riflettendo e pregando insieme: «Dunque, fratelli, cercate fra voi sette uomini di buona reputazione, pieni di spirito e di sapienza, ai quali affideremo questo incarico» (At 6,3). Non può che essere sempre un’apertura verso l’altro la strada attraverso cui superiamo le notti del timore e della solitudine, dopo che il Signore Gesù ha mostrato con la sua vita, morte e risurrezione che le tenebre non possono più afferrare il nostro cuore fino in fondo (cf. Gv 1,5). Il dettaglio curioso, ma assai significativo, del fatto che ai discepoli è sufficiente voler prendere Gesù sulla barca, per sperimentare un’improvvisa accelerazione del loro viaggio, è una preziosa indicazione per vivere il tempo pasquale: «e subito la barca toccò la riva alla quale erano diretti» (6,21). Dedicarsi con assiduità alla meditazione della parola del Signore è il grande desiderio da tenere acceso per poter diventare testimoni convincenti di quel mistero pasquale che molti fratelli e sorelle attendono di conoscere e sperimentare: «E la parola di Dio si diffondeva e il numero dei discepoli a Gerusalemme si moltiplicava grandemente; anche una grande moltitudine di sacerdoti aderiva alla fede» (At 6,7). 
</p>

<p>
<u>MichaelDavideSemeraro</u> / Il tuo nome è Lingua, alleluia! / Di certo non è solo questione di lingua, eppure la propria lingua porta il segno del proprio mondo e del proprio modo di stare al mondo. Non è passato molto tempo dall’esperienza mattinale di Pentecoste, in cui il segno di una nuova effusione dello Spirito è proprio quello di una rinnovata capacità e possibilità di capirsi, ed ecco che sorge un conflitto all’interno di una comunità fondamentalmente segnata e ricolmata dei doni del Risorto. Questo inatteso scompiglio sembra legato, come spesso avviene, al fatto che la comunità vada «aumentando», tanto che «quelli di lingua greca mormorarono contro quelli di lingua ebraica» (At 6,1). È bene non dimenticare che questo è successo nella prima comunità cristiana, perché ciò ci aiuta a non scandalizzarci delle difficoltà e delle incomprensioni che insorgono, e insorgeranno ancora, in seno alla comunità dei credenti di ogni tempo e del nostro tempo. Per evitare il peggio sarà bene sapere e credere che lo Spirito ci è stato dato, e ci viene continuamente dato, proprio per andare oltre e trovare sempre la parole e i modi giusti. Sembra che il conflitto, che evidenzia ancora una volta una sofferenza, abbia aguzzato l’ingegno della comunità e, prima di tutto, degli apostoli che si sentivano responsabili della comunione fra tutti e della pace di tutti. La bontà della scelta viene confermata dalla conclusione del discorso di Pietro, che non fa che riprendere, in modo ancora più profondo, l’introduzione del testo: «e il numero dei discepoli a Gerusalemme si moltiplicava grandemente; anche una grande moltitudine di sacerdoti aderiva alla fede» (At 6,7). Ci sono dei momenti nella nostra vita personale e comunitaria in cui sembra farsi particolarmente «buio» (Gv 6,17), ed è proprio in quei frangenti che possiamo contare su un passaggio di Gesù che si avvicina al nostro cuore «agitato». La reazione dei discepoli e la loro interiore trasformazione sono per noi, non solo un monito, ma una vera fonte di speranza. L’evangelista Giovanni non ci dice nulla riguardo alle parole che si sono scambiate il Maestro con i suoi discepoli, ma ci mette di fronte alla reazione immediata che segue quel senso di sollievo che li conquista interiormente: «Allora vollero prenderlo sulla barca, e subito la barca toccò la riva alla quale erano diretti» (Gv 6,21). Tutta la vita e tutta la storia della Chiesa sono segnate e impegnate in questa navigazione interiore verso l’altro: un’avventura che ci induce a conoscere lidi mai visti né pensati, fino a desiderare di essere compresi nella nostra lingua, facendo tutto lo sforzo di capire, fino in fondo, la lingua dell’altro. Nelle situazioni che ci sembrano le più difficili e insormontabili, spesso sentiamo risuonare la voce inattesa del Risorto: «Sono io, non  abbiate paura» (Gv 6,20). Non c’è nessuna difficoltà – sia personale che comunitaria – che possa impedire allo Spirito del Signore di suggerire percorsi e di aprire nuove soluzioni: «Piacque questa proposta a tutto il gruppo» (At 6,5).
</p>

<p>
<u>LuigiMariaEpicoco</u> / Giungere alla meta / L’esperienza di remare di notte, su un mare agitato, forse rende bene l’idea della sensazione di precarietà e spaesamento che tante volte invade la nostra vita. i discepoli del Vangelo di oggi sono in una situazione limite. La loro fatica non riesce a reggere l’impatto con la realtà che stanno vivendo. E proprio quando la situazione sembra essere bloccata: “videro Gesù che camminava sul mare e si avvicinava ala barca ed ebbero paura”. Paradossalmente l’arrivo di Gesù invece di rassicurarli inizialmente li spaventa. E questo perché ogni vero cambiamento non lo accogliamo quasi mai con gioia ma con paura. Gesù è un cambiamento, ed è giusto che almeno inizialmente ne sentiamo tutte le vertigini del caso. Anzi, bisogna diffidare da un Vangelo che ci rassicura sempre. Il Vangelo è sempre una provocazione alle nostre finte sicurezze. Esso rappresenta sempre una destabilizzazione. È il terremoto che si vive quando crollano gli idoli che inevitabilmente si vengono a creare dentro di noi spontaneamente. Infatti ci è connaturale costruirci un dio a nostra immagine e somiglianza, ed è invece sempre traumatico dovervi rinunciare per accogliere invece un Dio vero, sempre più grande persino delle nostre aspettative. Ecco allora che si affaccia la paura, perché la terra ci manca sotto i piedi. Ci si sente abbandonati all’instabilità del mare: “Ma egli disse loro: ‘Sono io, non abbiate paura!’. Allora vollero prenderlo sulla barca, e subito la barca tocco la riva alla quale erano diretti”. Ecco in che senso tutto cambia. Quando vinci la paura del cambiamento e accogli Cristo dentro la tua vita tutto cambia, anzi tutto si compie, tutto giunge alla meta. Si può vivere senza Gesù nella propria vita? Si, si può. Ma se c’è Lui tutto è pienezza. Anche il viaggio diventa già una meta. Anzi la nostra meta è il viaggio. In fondo Gesù stesso aveva detto di se stesso: “Io sono la Via, la Verità e la Vita”. Solo così smetteremo di voler cambiare il mare e cercheremo solo di cambiare la nostra fede in Lui.   
</p>

<p>
<u>HomilyVoice-21</u> / PRIMA LETTURA Allora i Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense. Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico. Noi, invece, ci dedicheremo alla preghiera e al servizio della Parola». Il corpo di Cristo - la comunità cristiana – vive di unità e di comunione. L’unità è l’essere tutti i battezzati un solo corpo, il corpo di Cristo. La comunione è mettere a servizio di tutto il corpo ciò che lo Spirito Santo ha fatto di noi. Si mette a servizio di tutto il corpo ciò che lo Spirito Santo ha fatto di ciascuno di noi in un solo modo: rimanendo sempre nella Parola di Cristo Gesù e prestando ogni obbedienza ad essa. Ecco come l’Apostolo Paolo insegna come si vive la comunione nell’unico corpo di Cristo Gesù: Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto. Per la grazia che mi è stata data, io dico a ciascuno di voi: non valutatevi più di quanto conviene, ma valutatevi in modo saggio e giusto, ciascuno secondo la misura di fede che Dio gli ha dato. Poiché, come in un solo corpo abbiamo molte membra e queste membra non hanno tutte la medesima funzione, così anche noi, pur essendo molti, siamo un solo corpo in Cristo e, ciascuno per la sua parte, siamo membra gli uni degli altri. Abbiamo doni diversi secondo la grazia data a ciascuno di noi: chi ha il dono della profezia la eserciti secondo ciò che detta la fede; chi ha un ministero attenda al ministero; chi insegna si dedichi all’insegnamento; chi esorta si dedichi all’esortazione. Chi dona, lo faccia con semplicità; chi presiede, presieda con diligenza; chi fa opere di misericordia, le compia con gioia (Rm 12,1-8). Vi sono diversi carismi, ma uno solo è lo Spirito; vi sono diversi ministeri, ma uno solo è il Signore; vi sono diverse attività, ma uno solo è Dio, che opera tutto in tutti. A ciascuno è data una manifestazione particolare dello Spirito per il bene comune: a uno infatti, per mezzo dello Spirito, viene dato il linguaggio di sapienza; a un altro invece, dallo stesso Spirito, il linguaggio di conoscenza; a uno, nello stesso Spirito, la fede; a un altro, nell’unico Spirito, il dono delle guarigioni; a uno il potere dei miracoli; a un altro il dono della profezia; a un altro il dono di discernere gli spiriti; a un altro la varietà delle lingue; a un altro l’interpretazione delle lingue. Ma tutte queste cose le opera l’unico e medesimo Spirito, distribuendole a ciascuno come vuole. Come infatti il corpo è uno solo e ha molte membra, e tutte le membra del corpo, pur essendo molte, sono un corpo solo, così anche il Cristo. Infatti noi tutti siamo stati battezzati mediante un solo Spirito in un solo corpo, Giudei o Greci, schiavi o liberi; e tutti siamo stati dissetati da un solo Spirito. Alcuni perciò Dio li ha posti nella Chiesa in primo luogo come apostoli, in secondo luogo come profeti, in terzo luogo come maestri; poi ci sono i miracoli, quindi il dono delle guarigioni, di assistere, di governare, di parlare varie lingue. Sono forse tutti apostoli? Tutti profeti? Tutti maestri? Tutti fanno miracoli? Tutti possiedono il dono delle guarigioni? Tutti parlano lingue? Tutti le interpretano? (1Cor 12,1-31). Io dunque, prigioniero a motivo del Signore, vi esorto: comportatevi in maniera degna della chiamata che avete ricevuto, con ogni umiltà, dolcezza e magnanimità, sopportandovi a vicenda nell’amore, avendo a cuore di conservare l’unità dello spirito per mezzo del vincolo della pace. Un solo corpo e un solo spirito, come una sola è la speranza alla quale siete stati chiamati, quella della vostra vocazione; un solo Signore, una sola fede, un solo battesimo. Un solo Dio e Padre di tutti, che è al di sopra di tutti, opera per mezzo di tutti ed è presente in tutti. A ciascuno di noi, tuttavia, è stata data la grazia secondo la misura del dono di Cristo. Per questo è detto: Asceso in alto, ha portato con sé prigionieri, ha distribuito doni agli uomini. Ma cosa significa che ascese, se non che prima era disceso quaggiù sulla terra? Colui che discese è lo stesso che anche ascese al di sopra di tutti i cieli, per essere pienezza di tutte le cose. Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,1-15). LEGGIAMO At 6,1-7 In quei giorni, aumentando il numero dei discepoli, quelli di lingua greca mormorarono contro quelli di lingua ebraica perché, nell’assistenza quotidiana, venivano trascurate le loro vedove. Allora i Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense. Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico. Noi, invece, ci dedicheremo alla preghiera e al servizio della Parola». Piacque questa proposta a tutto il gruppo e scelsero Stefano, uomo pieno di fede e di Spirito Santo, Filippo, Pròcoro, Nicànore, Timone, Parmenàs e Nicola, un prosèlito di Antiòchia. Li presentarono agli apostoli e, dopo aver pregato, imposero loro le mani. E la parola di Dio si diffondeva e il numero dei discepoli a Gerusalemme si moltiplicava grandemente; anche una grande moltitudine di sacerdoti aderiva alla fede. Gli Apostoli hanno ricevuto dallo Spirito Santo la missione di predicare il Vangelo ad ogni creatura, assieme all’altra altissima missione della preghiera, che consiste nell’offerta della propria vita consumata interamente a servizio della conoscenza di Cristo e per implorare la conversione di ogni uomo. Se gli Apostoli abbandonano questo ministero sono in tutto simile al sole quando tramonta. Tutta la terra precipita nelle tenebre. Così è per il corpo di Cristo: se gli Apostoli trascurano il loro ministero o in poco o in molto il corpo di Cristo si riveste delle tenebre della falsità e dell’inganno. I Dodici sono nello Spirito Santo. Con la sua sapienza sanno cosa fare. Con la sua fortezza vincono la tentazione. Con il suo Consiglio trovano la giusta soluzione: affidano il servizio delle mense ad altre persone. Quando noi non siamo nello Spirito Santo. Manchiamo di sapienza e non sappiamo cosa fare noi. Manchiamo di fortezza e cadiamo in ogni tentazione. Manchiamo di consiglio e non sappiamo ben governare il corpo di Cristo. Tutti i mali che affliggono il corpo di Cristo sono mali di grande, estrema povertà di Spirito Santo. Senza la pienezza dello Spirito Santo sempre esponiamo il corpo di alla grande confusione. Il sole lo riduciamo a luna. Della luna facciamo un falso sole. Dell’acqua ne facciamo terra e della terra ne facciamo aria. È la disarmonia perfetta. Madre della Chiesa, ottienici la grazia di essere sempre colmati di Spirito Santo. Conosceremo il nostro mistero e obbediremo ad esso con ogni sapienza, scienza, intelligenza, fortezza che vengono da Lui. Amen. LETTURA DEL VANGELO Dopo aver remato per circa tre o quattro miglia, videro Gesù che camminava sul mare e si avvicinava alla barca, ed ebbero paura. Ma egli disse loro: «Sono io, non abbiate paura!». Allora vollero prenderlo sulla barca, e subito la barca toccò la riva alla quale erano diretti. L’Apostolo Paolo scrive ai Romani manifestando loro che in qualche rigo della sua Lettera aveva parlato loro con audacia. Il commento che oggi viene offerto al Vangelo potrebbe sembrare alquanto audace. Forse sarà anche audace, ma si tratta di una audacia necessaria al fine di comprendere in pienezza di verità il mistero di Cristo Gesù. Gesù cammina sulle acque allo stesso modo che l’arca di Noè rimaneva sulle acque mentre tutta la terra - compresi animali, piante e persone – veniva sommersa. Sulle acque vi era la vita, sotto le acque la morte. Allora Dio disse a Noè: «È venuta per me la fine di ogni uomo, perché la terra, per causa loro, è piena di violenza; ecco, io li distruggerò insieme con la terra. Fatti un’arca di legno di cipresso; dividerai l’arca in scompartimenti e la spalmerai di bitume dentro e fuori. Ecco come devi farla: l’arca avrà trecento cubiti di lunghezza, cinquanta di larghezza e trenta di altezza. Farai nell’arca un tetto e, a un cubito più sopra, la terminerai; da un lato metterai la porta dell’arca. La farai a piani: inferiore, medio e superiore. Ecco, io sto per mandare il diluvio, cioè le acque, sulla terra, per distruggere sotto il cielo ogni carne in cui c’è soffio di vita; quanto è sulla terra perirà. Ma con te io stabilisco la mia alleanza. Entrerai nell’arca tu e con te i tuoi figli, tua moglie e le mogli dei tuoi figli. Di quanto vive, di ogni carne, introdurrai nell’arca due di ogni specie, per conservarli in vita con te: siano maschio e femmina. Degli uccelli, secondo la loro specie, del bestiame, secondo la propria specie, e di tutti i rettili del suolo, secondo la loro specie, due di ognuna verranno con te, per essere conservati in vita. Quanto a te, prenditi ogni sorta di cibo da mangiare e fanne provvista: sarà di nutrimento per te e per loro». Noè eseguì ogni cosa come Dio gli aveva comandato: così fece (Gen 6,13-22). Gesù è la Nuova Arca dell’Alleanza. Le persone che entrano in quest’arca di vita, vivono. Chi non entra in questa arca di vita muore. In quest’arca si entra per la fede in Lui, il solo nome nel quale è stabilito che possiamo essere salvati. Questo è il decreto eterno del Padre. La colomba si posa sull’arca ed è il segno che la pace è stata fatta tra Dio, l’uomo e la terra. La vita è ritornata a rifiorire. La vita nuova è portata sull’arca dalla colomba che ritorna con un ramoscello di olivo. Trascorsi quaranta giorni, Noè aprì la finestra che aveva fatto nell’arca e fece uscire un corvo. Esso uscì andando e tornando, finché si prosciugarono le acque sulla terra. Noè poi fece uscire una colomba, per vedere se le acque si fossero ritirate dal suolo; ma la colomba, non trovando dove posare la pianta del piede, tornò a lui nell’arca, perché c’era ancora l’acqua su tutta la terra. Egli stese la mano, la prese e la fece rientrare presso di sé nell’arca. Attese altri sette giorni e di nuovo fece uscire la colomba dall’arca. La colomba tornò a lui sul far della sera; ecco, essa aveva nel becco una tenera foglia di ulivo. Noè comprese che le acque si erano ritirate dalla terra. Aspettò altri sette giorni, poi lasciò andare la colomba; essa non tornò più da lui (Gen 8,6-12). Lo Spirito Santo si posa su Gesù sotto forma corporea come di colomba. In Cristo, in questa nuova arca del Signore, è posta la pace dell’umanità. Allora Gesù dalla Galilea venne al Giordano da Giovanni, per farsi battezzare da lui. Giovanni però voleva impedirglielo, dicendo: «Sono io che ho bisogno di essere battezzato da te, e tu vieni da me?». Ma Gesù gli rispose: «Lascia fare per ora, perché conviene che adempiamo ogni giustizia». Allora egli lo lasciò fare. Appena battezzato, Gesù uscì dall’acqua: ed ecco, si aprirono per lui i cieli ed egli vide lo Spirito di Dio discendere come una colomba e venire sopra di lui. Ed ecco una voce dal cielo che diceva: «Questi è il Figlio mio, l’amato: in lui ho posto il mio compiacimento» (Mt 4,13-17). I discepoli hanno iniziato a camminare con Gesù. Ma essi non sono ancora in Gesù. Gesù, arca della vita vera, non è con loro. La barca galleggia, ma non cammina verso il sicuro porto della vita eterna. Questo mistero di salvezza possiamo leggerlo nell’evento raccontato dall’Evangelista Giovanni. Gesù cammina sulle acque. Lui è vera arca di salvezza. Gesù viene accolto sulla barca. Gesù porta salvezza ovunque Lui poggia i suoi piedi. Lui poggia i piedi sulla barca e questa all’istante raggiunge il porto della salvezza, il porto della vita. LEGGIAMO IL TESTO DI Gv 6,16-21 Venuta intanto la sera, i suoi discepoli scesero al mare, salirono in barca e si avviarono verso l’altra riva del mare in direzione di Cafàrnao. Era ormai buio e Gesù non li aveva ancora raggiunti; il mare era agitato, perché soffiava un forte vento. Dopo aver remato per circa tre o quattro miglia, videro Gesù che camminava sul mare e si avvicinava alla barca, ed ebbero paura. Ma egli disse loro: «Sono io, non abbiate paura!». Allora vollero prenderlo sulla barca, e subito la barca toccò la riva alla quale erano diretti. Non basta che il Padre costituisca Gesù nuova arca della vita, nuova arca della salvezza, nuova arca della pace. È necessario che ogni uomo voglia accoglierlo, voglia prenderlo con sé nella sua vita, facendolo divenire sua vita. Il decreto del Padre è dono irreversibile di salvezza e di redenzione. Questo decreto, dono irreversibile di salvezza e di redenzione, ogni uomo deve volerlo, deve accoglierlo, deve farlo suo. Ecco la verità data a noi dallo Spirito Santo: “Allora vollero prenderlo sulla barca, e subito la barca toccò la riva alla quale erano diretti”. Dal Vangelo secondo Giovanni sappiamo che il mondo è governato da una volontà contraria. È una volontà di non fede: “Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita (Gv 5,39-40). “Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre» (Gv 10,37-38). Quando l’uomo è governato dal diavolo, questi impone all’uomo la sua volontà e sempre farà le opere del diavolo. La volontà imposta dal diavolo è però fatta propria dall’uomo. È questo il grande mistero della nostra responsabilità: il diavolo vuole che noi facciamo il male. Noi vogliamo la volontà di Satana come nostra volontà: “Voi avete per padre il diavolo e volete compiere i desideri del padre vostro. Egli era omicida fin da principio e non stava saldo nella verità, perché in lui non c’è verità. Quando dice il falso, dice ciò che è suo, perché è menzognero e padre della menzogna” (Gv 8,44). Noi vogliamo la volontà di Cristo Gesù, non vogliamo la volontà del diavolo, solo per la potenza dello Spirito Santo che Cristo ci dona per mezzo di ogni membro del suo corpo e per tramite dei sacramenti che la sua Chiesa una, santa, cattolica, apostolica, celebra. Vergine Sapiente, Donna piena di Spirito Santo, ottienici la grazia di vivere sempre nello Spirito di Dio. Aiuteremo ogni uomo a volere la volontà di Cristo Gesù, tuo Figlio e nostro Signore. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
