<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della I Settimana del Tempo di Avvento
</p>

<p>
<u>ANTIFONA</u> / Narrate tra i popoli la gloria del Signore, a tutte le nazioni dite i suoi prodigi; grande è il Signore e degno di ogni lode. (Sal 96,3-4)
</p>

<p>
<u>ANTIFONA</u> / O Dio, che hai chiamato molti popoli dell’Oriente alla luce del Vangelo, con la predicazione apostolica di san Francesco Saverio, fa’ che ogni comunità cristiana arda dello stesso fervore missionario, perché su tutta la terra la santa Chiesa si allieti di nuovi figli. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / Dal libro del profeta Isaia. (Is 11, 1-10) In quel giorno, un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d'intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. Percuoterà il violento con la verga della sua bocca, con il soffio delle sue labbra ucciderà l'empio. La giustizia sarà fascia dei suoi lombi e la fedeltà cintura dei suoi fianchi. Il lupo dimorerà insieme con l'agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà. La mucca e l'orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. Il lattante si trastullerà sulla buca della vipera; il bambino metterà la mano nel covo del serpente velenoso. Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare. In quel giorno avverrà che la radice di Iesse sarà un vessillo per i popoli. Le nazioni la cercheranno con ansia. La sua dimora sarà gloriosa. / C: Parola di Dio. / A: Rendiamo grazie a Dio.
</p>

<p>
<u>PSALMUS</u> / (Sal 71) <b>Nei suoi giorni fioriranno giustizia e pace.</b> / O Dio, affida al re il tuo diritto, al figlio di re la tua giustizia; egli giudichi il tuo popolo secondo giustizia e i tuoi poveri secondo il diritto. / Nei suoi giorni fiorisca il giusto e abbondi la pace, finché non si spenga la luna. E dòmini da mare a mare, dal fiume sino ai confini della terra. / Perché egli libererà il misero che invoca e il povero che non trova aiuto. Abbia pietà del debole e del misero e salvi la vita dei miseri. / Il suo nome duri in eterno, davanti al sole germogli il suo nome. In lui siano benedette tutte le stirpi della terra e tutte le genti lo dicano beato.
</p>

<p>
<u>ACCLAMATIO</u> / Alleluia, Alleluia. / Ecco, viene il Signore nostro Dio con potenza grande, illuminerà gli occhi dei suoi servi. / Alleluia.
</p>

<p>
<u>VANGELO</u> / Dal Vangelo secondo Luca (Lc 10, 21-24) / In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo». E, rivolto ai discepoli, in disparte, disse: «Beati gli occhi che vedono ciò che voi vedete. Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono». / C: Parola del Signore. / A: Lode a Te o Cristo.
</p>

<p>
<u>OREMUS</u> / Dio si rivela ai semplici e ai piccoli. Desiderosi di accogliere e comprendere il suo mistero, lo preghiamo dicendo: <b>Signore, donaci occhi che vedono.</b> / Signore, tu sei la nostra pace: concedi alla tua Chiesa di essere comunità convertita e riconciliata. Preghiamo: / Signore, tu hai un disegno d'amore per ogni uomo: concedici di scoprire in esso la nostra dignità e la fonte della nostra fratellanza. Preghiamo: / Signore, i lupi continuano a divorare gli agnelli: blocca la mano al prepotente e sostieni chi patisce ingiustizia. Preghiamo: / Signore, hai ridato vigore al tronco di Jesse: fa' nascere dalla nostra epoca, intaccata da virus di morte, nuovi germogli di speranza e di vita. Preghiamo: / Signore, hai fatto dei piccoli gli interlocutori prediletti del tuo regno: fa' che tutti i bambini trovino amore, accoglienza, protezione e rispetto. Preghiamo: / Per quanti hanno il compito di amministrare la giustizia. / Per quanti sono in ricerca di capire e di vedere. / Padre santo, che con la venuta del tuo Figlio ci hai ricolmato dei doni dello Spirito, rendici tuoi veri discepoli per annunciare ai poveri la salvezza, la libertà ai prigionieri e al mondo intero la pace. Per Cristo nostro Signore. Amen.
</p>

<p>
<u>OFFERTORIO</u> / Accogli i doni che ti offriamo, o Signore, nel ricordo di san Francesco Saverio, che peregrinò alle lontane terre dell’Oriente sospinto dal desiderio di salvare l’umanità; concedi anche a noi di essere annunziatori e testimoni della fede, per venire incontro a te con una moltitudine di fratelli. Per Cristo nostro Signore.
</p>

<p>
<u>PREFAZIO</u> / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo nostro Signore. Al suo primo avvento nell'umiltà della nostra natura umana, egli portò a compimento la promessa antica, e ci apri la via dell'eterna salvezza. Verrà di nuovo nello splendore della gloria, e ci chiamerà a possedere il regno promesso che ora osiamo sperare vigilanti nell'attesa. E noi, uniti agli angeli e alla moltitudine dei cori celesti, cantiamo con gioia l'inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / “Andate in tutto il mondo e predicate il Vangelo: io sono con voi tutti i giorni, sino alla fine dei tempi”, dice il Signore. (Mc 16,15; Mt 28,20)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / L’Eucaristia che abbiamo celebrato, Signore, ci comunichi la carità apostolica di san Francesco Saverio, perché ognuno di noi viva in modo autentico la sua vocazione cristiana, e ottenga il premio promesso ai buoni operai del Vangelo. Per Cristo nostro Signore.
</p>

<h3>LECTIO</h3>

<h5>Evangelizo</h5>

<p>
Sant'Antonio Abate (251-356) / padre del monachesimo cristiano / Esortazioni, n. 2-3, 132-133, 137, 170 / "Ti benedico, o Padre, Signore del cielo e della terra" (Mt 11,25) / In verità l'uomo dotato di ragione ha a cuore una sola cosa: obbedire e piacere al Dio dell'universo, e formare la sua anima all'unico pensiero di essergli gradito, rendendogli grazie per la realtà e la forza della sua provvidenza con la quale tutto governa, qualsiasi cosa accada durante la vita. Sarebbe infatti fuori luogo ringraziare per la salute del corpo i medici che ci prescrivono rimedi amari e sgradevoli, se rifiutassimo a Dio la gratitudine per cose che ci sembrano penose e non fossimo coscenti che tutto accade come deve e a nostro vantaggio grazie alla provvidenza. Poiché la conoscenza di Dio e la fede in lui sono la salvezza e la perfezione dell'anima. (...) Coloro che non hanno l'intelligenza dell'anima non pensano così. Poiché non comprendono che tutto accade per il bene e come occorre, a nostro vantaggio, affinché risplendano le virtù e affinché siamo incoronati da Dio. (...) Dio ascolta solo l'uomo. E' a lui solo che si rivela. Dio ama l'uomo fino a farlo un dio. Solo l'uomo è il degno adoratore di Dio. E' per l'uomo che Dio si trasfigura. E' per l'uomo che Dio ha fatto il cielo intero adornato di stelle. E' per l'uomo che ha fatto la terra. Ed è per se stessi che gli uomini la coltivano. Coloro che non avvertono una così grande provvidenza di Dio hanno l'anima priva d'intelligenza. (...) Dio ha messo sulla terra la nascita e la morte. E in cielo la provvidenza e il destino. Ha fatto tutto per l'uomo e la sua salvezza. Avendo a disposizione tutti i beni, Dio ha creato per gli uomini il cielo, la terra e i loro elementi, ed ha voluto che gioissero di tutti questi beni. (...) L'azione di grazie, ed essa sola, piace a Dio più di ogni sacrificio prezioso. A lui la gloria nei secoli dei secoli. Amen.
</p>

<h5>DiBruno</h5>

<p>
Tutto è stato dato a me dal Padre mio (Lc 10,21-24) / La vita eterna è nella conoscenza del Padre e del Figlio, non del Padre senza il Figlio, non del Figlio senza il Padre. Padre e Figlio sono una sola cosa, una sola conoscenza, una sola vita eterna. Il Vangelo secondo Giovanni così rivela questa verità: “Padre, è venuta l’ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato. Questa è la vita eterna: che conoscano te, l’unico vero Dio, e colui che hai mandato, Gesù Cristo. Io ti ho glorificato sulla terra, compiendo l’opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse. Ho manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, perché le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato” (Gv 17,1-8). Tutto il Padre ha posto nelle mani del Figlio suo. Chi vuole conoscere il Padre, deve conoscere Cristo Gesù. È Cristo la verità del Padre. Senza Cristo Gesù, il suo Figlio Unigenito, il Padre è senza verità. Il Padre è la verità di Cristo Gesù. Si separa Cristo Gesù dal Padre, Cristo è senza verità. Ma se Cristo è senza verità, tutta la Chiesa è senza verità. L’umanità intera rimane senza verità. La missione di dare ad ogni uomo la vita eterna nella conoscenza della verità del Padre e del Figlio, è del Figlio. La missione di dare la vita eterna nella conoscenza di Cristo Gesù è della Chiesa. Il Padre dona tutto per il Figlio. Il Figlio dona tutto per la sua Chiesa. la Chiesa dona tutto per la missione apostolica. Dove non c’è missione apostolica, non c’è la verità della Chiesa, di conseguenza non c’è la verità di Cristo e neanche la verità del Padre. C’è una Scrittura senza il cuore della Chiesa, il cuore di Cristo, il cuore del Padre. Così come c’è una “cena del Signore” senza il cuore di Cristo e di conseguenza senza il cuore della Chiesa e il cuore del Padre. Una Chiesa senza cuore a nulla serve, così come non serve una “cena del Signore” senza il cuore di Cristo, il cuore della Chiesa, il cuore del Padre. Il cuore di Cristo deve essere cuore di ogni uomo. Solo la Chiesa dal cuore di Cristo può dare il cuore di Cristo agli uomini. / <b>In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo». E, rivolto ai discepoli, in disparte, disse: «Beati gli occhi che vedono ciò che voi vedete. Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono».</b> / La Chiesa apostolica è essenza della verità di Cristo, perché solo essa potrà dare la verità di Cristo ad ogni uomo, a condizione che essa stessa sia il cuore di Cristo, ed è il cuore di Cristo se rimane nella perfetta conoscenza del suo Signore. Quando San Paolo dice “In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto, avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria” (Ef 1,7-14), sempre va aggiunto il ministero della Chiesa apostolica. / Madre di Dio, Angeli, Santi, otteneteci la perfetta conoscenza di Cristo e della Chiesa.
</p>

<h5>GetUpAndWalk</h5>

<p>
La meraviglia per l’infinita bellezza della tua opera, Signore, mi slarga gli occhi; con lo sguardo spalancato alla novità di un bambino mi affido alle tue mani. Ti vedo in ogni angolo della mia vita, tutto è un ricamo prezioso intessuto dalle tue mani sapienti. Ogni piccolo punto contribuisce alla splendida lavorazione del ricco tessuto della mia esistenza. Sono piccola, Signore, ed è alla mia meraviglia di bambina che tu sveli la grandezza dell’amore. Mi hai donato ogni cosa e con cuore grato scopro la perfezione del tuo disegno, la completezza del tuo disegno su di me. Ti chiedo allora, Signore, di conservare l’apertura grata dello sguardo, perché sempre il mio cuore si apra ad accogliere i tuoi doni e perché sempre io guardi alla mia vita con meravigliata riconoscenza. / Quale grande cosa è stata rivelato al mio sguardo piccolo? In quale luogo della mia vita vorrei avere la fiducia di un bambino? In cosa scorgo la perfezione del disegno? (Verena M.)
</p>

<h5>Preghiamo</h5>

<p>
O amatissimo San Francesco Saverio, con te adoro Dio nostro Signore, ringraziandolo per i grandi doni di grazia che ti ha concesso durante la tua vita, e per la gloria di cui ti ha coronato in Cielo. Ti supplico con tutto il cuore di intercedere per me presso il Signore, perché mi dia anzitutto la grazia di vivere e morire santamente, e mi conceda la grazia di cui ho bisogno in questo momento, sempre che sia secondo la Sua volontà e la Sua maggior gloria. Amen. (Dalla Novena di grazia a San Francesco Saverio)
</p>

<h5>Scritti</h5>

<p>
Viandanti e pellegrini / Non sai che la vita presente è un viaggio? Sei forse un cittadino di questa terra? Sei un viandante. Hai capito ciò che ti ho detto? Non sei un cittadino, ma un viandante e un pellegrino. Non dirmi: "lo ho questa, oppure ho quella cittadinanza". Nessuno ha qui la cittadinanza. La cittadinanza è lassù. La realtà presente è un cammino. Camminiamo ogni giorno finché la natura compie il suo corso. C'è chi lungo la via accumula denaro; c'è chi lungo la via sotterra oro. Quando entri in una locanda, dimmi: ti preoccupi di adornarla? No, mangi, bevi e ti affretti a uscirne. Una locanda è la vita presente; vi siamo entrati, finiamo la vita presente. Cerchiamo di uscirne con buona speranza, non lasciamo qui nulla affinché nulla sia perduto per noi lassù ... Così anche noi nella vita presente: consideriamo la vita come una locanda e non lasciamo niente di qua nella locanda, ma portiamo tutto nella città [dell'alto]. Sei un viandante e un pellegrino, anzi sei ancora meno di un viandante. In che senso? Te lo dico. Il viandante sa quando entra nella locanda e quando esce: è padrone del suo entrare e del suo uscire; io invece, una volta entrato nella locanda, cioè nella vita presente, non so quando ne uscirò. E talvolta mi procuro mezzi di sussistenza per un lungo tempo e il Signore mi chiama improvvisamente: Stolto, ciò che hai preparato di chi sarà? Questa notte prenderanno la tua vita (Le 12,20). Ignota è l'uscita, instabile il possesso, migliaia i precipizi, tempeste per ogni dove ... "Che faremo?", dici. Una cosa sola devi fare: odia il denaro e ama la tua vita ... Perché ti affanni a depredare beni materiali che sono oggetto di invidia [tra gli uomini]? Rapina là dove vi sono le corone. Non rapinare la terra, ma il cielo. Dei violenti è il regno dei cieli e i violenti lo rapiscono (Mt II,12). (Giovanni Crisostomo, Omelie su Eutropio 2,5-6 )
</p>


<span class="backlinks">
</span>

</div>
</div>
</body>
</html>
