<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì della IV settimana di Quaresima.
</p>

<p>
<u>ANTIFONA</u> / Rivolgo a te la mia preghiera, o Signore, nel tempo della benevolenza. Nella tua grande bontà rispondimi, o Dio, nella fedeltà della tua salvezza. (Sal 68,14)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che doni la ricompensa ai giusti e non rifiuti il perdono ai peccatori purificati dalla penitenza, abbi misericordia di noi, perché l'umile confessione delle nostre colpe ci ottenga la remissione dei peccati. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / Ti ho stabilito come alleanza del popolo, per far risorgere la terra / Dal libro del profeta Isaìa (Is 49,8-15) / Così dice il Signore: «Al tempo della benevolenza ti ho risposto, nel giorno della salvezza ti ho aiutato. Ti ho formato e ti ho stabilito come alleanza del popolo, per far risorgere la terra, per farti rioccupare l'eredità devastata, per dire ai prigionieri: "Uscite", e a quelli che sono nelle tenebre: "Venite fuori". Essi pascoleranno lungo tutte le strade, e su ogni altura troveranno pascoli. Non soffriranno né fame né sete e non li colpirà né l'arsura né il sole, perché colui che ha misericordia di loro li guiderà, li condurrà alle sorgenti d'acqua. Io trasformerò i miei monti in strade e le mie vie saranno elevate. Ecco, questi vengono da lontano, ed ecco, quelli vengono da settentrione e da occidente e altri dalla regione di Sinìm». Giubilate, o cieli, rallégrati, o terra, gridate di gioia, o monti, perché il Signore consola il suo popolo e ha misericordia dei suoi poveri. Sion ha detto: «Il Signore mi ha abbandonato, il Signore mi ha dimenticato». Si dimentica forse una donna del suo bambino, così da non commuoversi per il figlio delle sue viscere? Anche se costoro si dimenticassero, io invece non ti dimenticherò mai. / Parola di Dio.
</p>

<p>
<u>PSALMUS</u> / (Sal 144) <b>Misericordioso e pietoso è il Signore</b> / Misericordioso e pietoso è il Signore, lento all'ira e grande nell'amore. Buono è il Signore verso tutti, la sua tenerezza si espande su tutte le creature. R. / Fedele è il Signore in tutte le sue parole e buono in tutte le sue opere. Il Signore sostiene quelli che vacillano e rialza chiunque è caduto. R. / Giusto è il Signore in tutte le sue vie e buono in tutte le sue opere. Il Signore è vicino a chiunque lo invoca, a quanti lo invocano con sincerità. R.
</p>

<p>
<u>ACCLAMATIO</u> / Gloria e lode a te, o Cristo, Verbo di Dio! / Io sono la risurrezione e la vita, dice il Signore, chiunque crede in me non morirà in eterno. (Gv 11,25a.26) / Gloria e lode a te, o Cristo, Verbo di Dio!
</p>

<p>
<u>VANGELO</u> / <b>Come il Padre risuscita i morti e dà la vita,così anche il Figlio dà la vita a chi egli vuole</b> / Dal Vangelo secondo Giovanni (Gv 5,17-30) / In quel tempo, Gesù disse ai Giudei: «Il Padre mio agisce anche ora e anch'io agisco». Per questo i Giudei cercavano ancor più di ucciderlo, perché non soltanto violava il sabato, ma chiamava Dio suo Padre, facendosi uguale a Dio. Gesù riprese a parlare e disse loro: «In verità, in verità io vi dico: il Figlio da se stesso non può fare nulla, se non ciò che vede fare dal Padre; quello che egli fa, anche il Figlio lo fa allo stesso modo. Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati. Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato. In verità, in verità io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita. In verità, in verità io vi dico: viene l'ora - ed è questa - in cui i morti udranno la voce del Figlio di Dio e quelli che l'avranno ascoltata, vivranno. Come infatti il Padre ha la vita in se stesso, così ha concesso anche al Figlio di avere la vita in se stesso, e gli ha dato il potere di giudicare, perché è Figlio dell'uomo. Non meravigliatevi di questo: viene l'ora in cui tutti coloro che sono nei sepolcri udranno la sua voce e usciranno, quanti fecero il bene per una risurrezione di vita e quanti fecero il male per una risurrezione di condanna. Da me, io non posso far nulla. Giudico secondo quello che ascolto e il mio giudizio è giusto, perché non cerco la mia volontà, ma la volontà di colui che mi ha mandato». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Operando a favore dell'uomo, Gesù ci rivela il volto del Padre, che è per noi insondabile potenza, ma anche tenerezza, provvidenza e vita. Apriamo con fede il nostro cuore e diciamo: <b>Ricordati della tua misericordia, Signore!</b> / Signore, hai promesso alleanza eterna con il tuo popolo: rendi feconda la sua presenza tra le genti. Ti preghiamo: / Signore, hai promesso la libertà ai prigionieri: libera l'umanità dai lacci dell'egoismo e della violenza. Ti preghiamo: / Signore, hai promesso la luce a quanti sono nelle tenebre: illumina chi, in ogni campo, è alla ricerca sincera della verità. Ti preghiamo: / Signore, hai promesso che non soffriremo fame e sete: donaci il pane di vita e dissetaci con la tua Parola perchè portiamo frutto. Ti preghiamo: / Signore, hai promesso di amarci con tenerezza, più che una madre i suoi figli: tienici per mano nella quotidiana fatica di vivere e perdona i nostri errori. Ti preghiamo: / Per chi cerca la sua strada. / Perchi è in condizioni ai limiti della sopravvivenza. / Signore, fa’ che il nostro cuore diventi docile nelle tue mani e pronto a donarsi. Osiamo sperarlo dalla tua bontà e per il sacrificio del nostro Redentore, che con te vive e regna nei secoli. Amen.
</p>

<p>
<u>OFFERTORIO</u> / La potenza di questo sacrificio, o Signore, cancelli l'antica schiavitù del peccato e faccia germogliare in noi novità di vita e salvezza. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Dio ha mandato il Figlio non per condannare il mondo, ma perché il mondo sia salvato per mezzo di lui. (Gv 3,17) ♦ Chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita. (Gv 5,24)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, fa' che non diventino per noi motivo di condanna i doni del cielo ricevuti come medicina di salvezza. Per Cristo nostro Signore. / Orazione sul popolo ad libitum / I tuoi fedeli, o Signore, siano protetti dalla tua benevolenza, perché, facendo il bene in questa vita, possano giungere a te, sorgente di ogni bontà. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / L'obbedienza, cap. II, n. 155 / Vivere l'obbedienza del Figlio / Obbedienza, chi compie la traversata senza fatica e arriva senza pericoli al porto della salvezza! Tu ti conformi al Verbo, mio Figlio unigenito; prendi il passaggio sulla barca della santissima Croce, pronta a soffrire ogni cosa piuttosto che evitare l'obbedienza del Verbo e contraddire la sua dottrina. Della santissima Croce hai fatto una tavola dove ti nutri di anime, inscalfibile nell'amore al prossimo. Tutta impregnata di umiltà, non hai minima invidia del bene altrui, fuori della mia volontà. Vai diritta, senza un minimo ripensamento; rendi leale il cuore, senza alcuna finzione, possiedi amore generoso, esente da ogni interesse. Sei un'aurora che annuncia la luce del divino amore! Sei un sole che riscalda, perché senza sosta sei infuocata dalla carità! Sei tu che fai germogliare la terra, poiché grazie a te tutti gli organi del corpo, tutte le facoltà dell'anima producono frutti di vita, per se stessa e per il prossimo. Sei tutta bella, perché mai l'ira turba il tuo viso, che conserva inalterabile la serenità della forza e la grazia che diffonde l'amabile pazienza. Quanto grande ti fa la tua lunga perseveranza! Così grande, che vai dalla terra al cielo, poiché è per te e per te sola che lo si può aprire. Sei una perla nascosta, sconosciuta, calpestata dal mondo, e sei la prima a denigrarti e a metterti sotto i piedi di tutti. Eppure è così grande la tua potenza che nessuno può comandarti: sei libera della mortale schiavitù della sensualità, che ingoiava la tua dignità. Uccidendo questo nemico con l'odio e il disprezzo della volontà propria, hai riconquistato la tua libertà.
</p>

<p>
<u>DIBRUNO-21</u> / Chi non onora il Figlio, non onora il Padre (Gv 5,17-30) / Chi è Gesù per il Padre? Possiamo dedurlo, anche se in parte, da quanto l’Apostolo Paolo dice ai Colossesi: “Resi forti di ogni fortezza secondo la potenza della sua gloria, per essere perseveranti e magnanimi in tutto, ringraziate con gioia il Padre che vi ha resi capaci di partecipare alla sorte dei santi nella luce. È lui che ci ha liberati dal potere delle tenebre e ci ha trasferiti nel regno del Figlio del suo amore, per mezzo del quale abbiamo la redenzione, il perdono dei peccati. Egli è immagine del Dio invisibile, primogenito di tutta la creazione, perché in lui furono create tutte le cose nei cieli e sulla terra, quelle visibili e quelle invisibili: Troni, Dominazioni, Principati e Potenze. Tutte le cose sono state create per mezzo di lui e in vista di lui. Egli è prima di tutte le cose e tutte in lui sussistono. Egli è anche il capo del corpo, della Chiesa. Egli è principio, primogenito di quelli che risorgono dai morti, perché sia lui ad avere il primato su tutte le cose. È piaciuto infatti a Dio che abiti in lui tutta la pienezza e che per mezzo di lui e in vista di lui siano riconciliate tutte le cose, avendo pacificato con il sangue della sua croce sia le cose che stanno sulla terra, sia quelle che stanno nei cieli” (Col 1,3-20). Il Figlio è “Frutto eterno dal Padre”, ma anche “Frutto Incarnato che è sempre nel seno del Padre”. E ancora: Cristo Gesù per il Padre è il Salvatore, il Redentore, la grazia, la verità, la vita eterna, la luce, il Mediatore unico e universale. Tutto è Cristo Gesù per il Padre e tutto deve avvenire per Cristo, ma anche in Cristo e per Cristo. Il Padre viene a noi per mezzo di Cristo Gesù. Noi andiamo al Padre per mezzo di Cristo Gesù. Senza Cristo Signore sulla terra non c’è conoscenza del vero Dio e neanche conoscenza della verità dell’uomo. Senza Gesù Signore saremmo avvolti da una mostruosa non conoscenza né di Dio, né dell’uomo, né del tempo e né dell’eternità. / In quel tempo, Gesù disse ai Giudei: «Il Padre mio agisce anche ora e anch’io agisco». Per questo i Giudei cercavano ancor più di ucciderlo, perché non soltanto violava il sabato, ma chiamava Dio suo Padre, facendosi uguale a Dio. Gesù riprese a parlare e disse loro: «In verità, in verità io vi dico: il Figlio da se stesso non può fare nulla, se non ciò che vede fare dal Padre; quello che egli fa, anche il Figlio lo fa allo stesso modo. Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati. Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato. In verità, in verità io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita. In verità, in verità io vi dico: viene l’ora – ed è questa – in cui i morti udranno la voce del Figlio di Dio e quelli che l’avranno ascoltata, vivranno. Come infatti il Padre ha la vita in se stesso, così ha concesso anche al Figlio di avere la vita in se stesso, e gli ha dato il potere di giudicare, perché è Figlio dell’uomo. Non meravigliatevi di questo: viene l’ora in cui tutti coloro che sono nei sepolcri udranno la sua voce e usciranno, quanti fecero il bene per una risurrezione di vita e quanti fecero il male per una risurrezione di condanna. Da me, io non posso fare nulla. Giudico secondo quello che ascolto e il mio giudizio è giusto, perché non cerco la mia volontà, ma la volontà di colui che mi ha mandato. / Se il Padre tutto opera per mezzo di Cristo Gesù, se Cristo Gesù e il Padre sono una cosa sola, indivisibile in eterno e se Gesù è vera presenza del Padre sulla nostra terra, perché da Lui mandato perché fosse manifestato in pienezza di verità, è evidente che chi non onora Cristo non onora Dio. Chi dice di onorare Dio necessariamente dovrà onorare Cristo Gesù. Sono una cosa sola. Oggi si sta insinuando nella mente di molti cristiani l’idea che Gesù non sia più necessario per avere la salvezza. Ogni via è buona per andare a Dio. Ad un Dio senza nome e senza volto si può certo andare. Non si può però andare al Padre dei cieli, che è il Dio vivo e vero, il solo Dio Creatore, Signore, Redentore dell’uomo. Al Padre si può andare solo per mezzo di Cristo. Lui è la via. / Madre della Redenzione, Angeli, Santi, fate che professiamo la retta fede in Cristo. 
</p>

<p>
<u>SILVESTRINI-21</u> / La «voce» che fa uscire dai sepolcri. Gesù, secondo i Giudei, non solo viola la legge del Sabato, ma addirittura si proclama Figlio di Dio, il che risuona alle loro orecchie come una gravissima bestemmia. Egli, però precisa che sta adempiendo una missione voluta dal Padre celeste, sta rivelando al mondo la sua natura e la natura stessa di Dio. Sta proclamando la sua infinita misericordia verso l'umanità intera. L'amore infinito però non è disgiunto dal giudizio derivante dalla manifestazione visibile delle opere, che tutte mirano all'accettazione nella fede e alla conversione. Il rifiuto dinanzi all'evidenza e gravemente peccaminoso ed imperdonabile. Egli è la vita vera, la luce che illumina ogni uomo, è venuto fra la sua gente, ma i suoi non l'hanno accolto, anzi proprio i Giudei si sono fatti protagonisti di una aperta contestazione, che presto si tramuterà in persecuzione e trama di morte. Dare la vita è la parte essenziale della missione di Cristo. Risuscitare i morti è il compito affidatogli dal Padre. Tutti i segni che egli va operando mìrano a suscitare la fede nel Figlio di Dio, padrone dalla vita e fonte di una vita nuova. È l'attesa dell'umanità inferma, di tutti coloro che sono precipitati negli ìnferi del male del peccato ed attendono una voce liberatrice. Il Figlio dell'uomo dovrà calarsi anch'egli in un sepolcro, dovrà sperimentare la morte per poi, come trionfatore sulla morte, sul peccato, risorto, scendere negli inferi, a richiamare alla vita tutti coloro che giacciono nelle tenebre e nell'ombra della morte. Questa è «l'ora» segnata da Dio per il suo Figlio prediletto, ma è anche l'ora della risurrezione, il momento della storia, di uscire dalle fauci del male e dal buio dei sepolcri. Quella voce e quell'invito risuona ormai incessante nella storia dell'umanità, ci sorge perciò il dubbio che ancora una volta si sia spenta la fede e la fiducia nel nostro mondo e allora abbiamo da celebrare solo lutti e morti, violenze e guerre per moltiplicare i sepolcri e rendere incessante il lutto e il lamento. Ma la Pasqua è ormai vicina, non possiamo spegnere la speranza. E' la Vita che risorge!
</p>

<p>
<u>LOYOLA-21</u> / Risalire alle sorgenti. Tornare dove la propria vita è cominciata perché una nuova vita possa nascere. I salmoni compiono questo pellegrinaggio attraversando l’oceano, il fiume e le rocce del torrente. Anche noi, donne e uomini adulti, portiamo nel cuore il richiamo di quella immediatezza dove essere accolti e accogliere sono tutt’uno, apparsa il giorno della nostra nascita. L’eco di quel giorno risuona mentre ci arrabattiamo in mille attività, dove il mondo sembra caricato sulle nostre spalle. Occupati come siamo, sempre di corsa, abbiamo ottimi alibi per fingere di non sentire, delle scuse per raccontarci che il nostro io bambino è morto e sepolto in un passato remoto. Stretti tra tante scadenze e spesso stanchi abbiamo imparato a circondarci di suoni, a nutrirci di immagini, per reggere alla pressione. L’inganno tiene fino a un certo punto. La condizione di isolamento, una caduta, o una crisi ci riportano all’evidenza che di tempo ne abbiamo, desiderio di essere riconosciuti pure, solo che la paura è tanta. Di che cosa abbiamo paura? La paura ci frena, ma non ci ferma. L’istinto ci spinge verso la sorgente, dove siamo stati accolti e amati. Tornare indietro, perché? Forse per ridiventare bambini, candidi e ingenui? Non è, invece, perché solo andando alla sorgente, possiamo davvero accogliere e amare? / Dove sono le tue sorgenti? Che cosa ti spinge verso di esse? Che cosa, invece, ti trattiene? (Stefano Corticelli SJ)
</p>

<p>
<u>LettureBose</u> / Digiuno e preghiera / Un contadino sprovveduto che, dopo aver lavorato a lungo la propria terra, non vi getta il seme, ha faticato a proprio danno. Così anche noi: se abbiamo ridotto in schiavitù la nostra carne con molta vigilanza, ma non vi abbiamo seminato la preghiera, abbiamo faticato a nostro danno. Ma forse qualcuno dirà: "Se la giustizia consiste nella preghiera, qual è l'utilità del digiuno?". Grande da ogni punto di vista. Avviene come a un povero contadino che ha seminato in una terra incolta senza averla dissodata; in luogo di grano essa produrrà spine. Così anche noi, se non mortifichiamo la nostra carne con il digiuno prima di deporvi la preghiera, invece della giustizia raccoglieremo peccati. La carne, infatti, trae origine da questa terra (Gen 2,7) e se essa non viene curata al pari della terra, non farà mai germogliare un frutto di giustizia (Gc 3,18). Ciò che diciamo non intende frenare quelli che vogliono aiutarsi con il digiuno, ma incoraggiare quelli che non vogliono subirne danno. Come infatti il digiuno è di aiuto a quelli che lo affrontano con ponderatezza, così è nocivo a quanti vi si avvicinano sconsideratamente. Quanti dunque hanno cura che sia loro utile devono stare in guardia dagli eventuali danni che può arrecare, cioè dalla vanagloria che esso desta. Anche il pane che mangeremo alla fine del digiuno che ci siamo imposti, dobbiamo spartirlo lungo i diversi giorni di digiuno; in questo modo, prendendo ogni giorno un pezzetto di pane, metteremo a tacere il sentire della carne e otterremo un cuore saldo pronto a farci pregare più vantaggiosamente. E così, per la potenza di Dio, saremo custoditi da ogni orgoglio e vivremo nell'umiltà tutti i giorni della nostra vita, quell'umiltà senza la quale nessuno può vedere Dio. (Marco il Monaco, Il digiuno 3) 
</p>

<p>
<u>FEGF1</u> / «Sono la serva del Signore, avvenga di me quello che hai detto»  San Massimiliano Kolbe nel diciannovesimo secolo / Dio, nel suo operare, vuole sempre servirsi di strumenti… Dio, che ci ha dato la volontà libera, vuole che lo serviamo, in quanto strumenti, mediante l’accordo della nostra volontà con la sua, come lo fece sua Madre quando disse: «Sono la serva del Signore, avvenga di me quello che hai detto». La parola «avvenga di me» deve sempre risuonare sulle nostre labbra, perché fra la volontà dell’Immacolata e la nostra volontà, deve sempre esistere una sintonia perfetta. Cosa allora conviene fare? Lasciamoci guidare da Maria, e non avremo nulla da temere.
</p>

<p>
<u>FEGF2</u> / Mercoledì / L’Annunciazione e la nascita dell’universo,  di Anastasio di Antiochia nel sesto secolo / In quel giorno Gabriele fu inviato a portare alla Vergine il lieto annuncio della nascita estranea a corruzione e ad annunciarle che per mezzo suo la salvezza sarebbe stata offerta alle genti. Mentre la salutava, il verbo si fece carne, per ricreare la creatura corrotta dal peccato insinuatosi insieme ai discorsi del malvagio serpente. era necessario, infatti, era necessario che la carne corrotta dal sibilare del serpente, mediante il saluto dell’angelo ritornasse all’incorruttibilità e, come attraverso una donna era sopraggiunta la morte, così era necessario che attraverso una donna fosse elargita la salvezza. Tutti siamo morti a causa di quella donna che era stata ingannata dal piacere; ma a causa di questa siamo stati restituiti alla vita. E non abbiamo ricevuto soltanto quei beni che avevamo perduto, ma dei beni molto più grandi e preziosi; une mente umana con li può concepire, l’occhio non è in grado di contemplare la bellezza e l’udito non li può sopportare. Celebriamo questo giorno solenne, questa festa, che commemora l’annunciazione della santa e veneranda Vergine, ma che ricorda anche la nascita dell’intero universo, perché tutte le cose sono state rifatte nel loro ordine e il precedente disordine ha ricevuto il suo ordinamento. Colui che ci ha creato, infatti, per amor nostro è diventato simile a noi, ha rinnovato la sua antica immagine che era stata corrotta e le ha restituito una straordinaria bellezza, quasi gridando a noi queste parole:  «Poiché oggi siete stati creati e vi siete lasciati attrarre alla perdizione e alla morte, oggi io il Creatore, per amor vostro, mi lascio plasmare per riportarvi alla vita di prima per mezzo di questa mai carne, che è stata ora modellata, affrontando la morte e mettendola a morte come si conviene».
</p>

<p>
<u>MichaelDavideSemeraro</u> / Convertire... uscire / Il cammino verso la Pasqua sembra conoscere una visibile accelerazione. In realtà la cosa più importante non è registrare il peggiorare della situazione tra il Signore Gesù e i notabili del popolo che porterà alla condanna del Signore, quanto piuttosto fare un passo in più nella nostra sequela del Signore per essere intimamente partecipi del suo mistero pasquale. Le parole del profeta Isaia indicano la direzione necessaria alla nostra esperienza di conversione: «dire ai prigionieri: “Uscite”, e a quelli che sono nelle tenebre: “Venite fuori”» (Is 49,9). Siamo noi i primi a essere chiamati a vivere questo parto interiore che ci permetta di riprendere a vivere in pienezza. Per osare il passo di quella rinascita così necessaria per evitare di essere morti, mentre siamo ancora apparentemente vivi, è necessario essere animati da una fiducia senza la quale persino le cose più semplici, naturali e scontate rischiano di diventare così difficili da sembrare impossibili. Il profeta ci rammenta come la nostra vita è un miracolo di fiducia e di cura: «Si dimentica forse una donna del suo bambino, così da non commuoversi per il figlio delle sue viscere? Anche se costoro si dimenticassero, io invece non ti dimenticherò mai» (Is 49,15). Il Signore Gesù non ci parla di sua madre, ma ci parla a lungo di colui che chiama «Padre mio» (Gv 5,17). La relazione di intimità tra Gesù e il Padre è, soprattutto per il quarto Vangelo, il termine di dissidio con scribi, farisei e dottori della Legge che sembrano non poter sopportare una tale intensità di rapporto personale che, naturalmente, relativizza radicalmente la loro pretesa di essere i garanti di una possibile relazione con l’Altissimo. Il Signore non fa mistero della sua consapevolezza e della sua esperienza di “divina maternità” che non ammette nessuna intrusione: «Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati» (Gv 5,20). Mentre prosegue il nostro cammino di conversione, siamo oggi chiamati a fare una sorta di esame di coscienza sulla nostra relazione con il Padre del Signore nostro Gesù Cristo. È, infatti, questa intimità - amata e coltivata - che rappresenta il fondamento stabile e inviolabile della nostra vita. È questa consapevolezza di un amore invincibile e intoccabile che ha dato al Signore Gesù la forza per sopportare il rifiuto, l’umiliazione e la morte. Il grande annuncio «viene l’ora in cui tutti coloro che sono nei sepolcri udranno la sua voce» (5,28) non riguarda prima di tutto i morti, né si riferisce alla risurrezione finale, ma tocca la nostra esperienza quotidiana di essere continuamente richiamati a una fiducia nella vita che non sarebbe possibile senza una rinnovata fiducia in una amore che ci precede, ci accompagna, ci attende. Allora non si può che accogliere e fare nostra l’esultazione profetica: «Giubilate, o cieli, rallegrati o terra, gridate di gioia o monti, perché il Signore consola il suo popolo e ha misericordia dei suoi poveri» (Is 49,13). Nella sensibilità ebraica consolare significa far respirare, allargare i polmoni, e questo diventerà il nome proprio del Consolatore che in noi è germe di vita così piena da essere eterna.
</p>

<p>
<u>RobertoPasolini</u> / Incancellabili / Nell’uso corrente e comune, il termine «dipendenza» è diventato sinonimo di ogni patologica forma di subordinazione in cui l’uomo è capace di scadere, talora rovinosamente. Con tutt’altra accezione, nella densa pagina del Vangelo di Giovanni offerta dalla liturgia odierna, il Signore Gesù fa riferimento allo stesso concetto per dichiarare quale intensità e quale robustezza contraddistinguano il suo rapporto filiale con Dio. Non sembra avere alcun imbarazzo il Figlio di Dio ad affermare ciò che a noi fa ancora così tanto paura: l’assoluta inconsistenza del nostro essere (da) soli: «Il Figlio da sé non può fare nulla se non ciò che vede fare dal Padre; quello che egli fa, anche il Figlio lo fa allo stesso modo» (Gv 5,19). Abituati ogni giorno a poterci muovere ed esprimere in tante direzioni, ci può apparire quasi insostenibile l’idea di non poter fare davvero nulla, se non prendendo appunti da un altro. La vita, per come oggi la intendiamo, non può che essere qualcosa che parte anzitutto dalla nostra sensibilità e dalla nostra libertà. A partire da questa radicata impostazione mentale, sperimentiamo tutti, nei momenti più delicati della nostra esperienza umana, quanto sia difficile assumere la vita come qualcosa che dobbiamo continuamente imparare a ricevere, e poi anche a restituire. Il Signore Gesù sa trovare parole precise e rassicuranti per aiutarci a ristabilire una relazione serena con la nostra ricevuta autonomia, liberandoci dalla paura — e dal sospetto — che diventare figli possa in qualche modo significare rimanere bambini: «Come infatti il Padre ha la vita in se stesso, così ha concesso anche al Figlio di avere la vita in se stesso e gli ha dato il potere di giudicare, perché è Figlio dell’uomo» (Gv 5,26). Non presumere di poter disporre della vita come qualcosa di già ricevuto, paradossalmente, è l’unico modo per poterla avere «in noi stessi», cioè per poterne godere senza esitazioni e senza limitazioni. Del resto, l’esperienza ci insegna che infelici lo siamo non quando ci è impossibile agire in totale libertà, ma quando non ci sentiamo né conosciuti né riconosciuti in quello che siamo e ci troviamo a vivere. L’ascolto della parola di Gesù è la strada per uscire dall’inganno e dall’inferno della solitudine, perché ci apre la possibilità di incontrare nel suo volto umano il riflesso della paternità di Dio e di accogliere il dono dello Spirito: «In verità, in verità io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita» (Gv 5,24). Per accedere al mistero pasquale di Cristo e passare — già in questo mondo — dalla morte alla vita, occorre ascoltare la voce del Figlio e credere che, come la sua, pure la nostra vita è premurosamente custodita nelle mani di Dio, Padre suo e Padre nostro. Solo un ascolto amoroso e fedele della voce del Verbo eterno fatto uomo può convincere il nostro cuore che il presente in cui ci è dato di vivere si chiama «tempo della benevolenza» e «giorno della salvezza» (Is 49,8), come il profeta Isaia ripeteva a un popolo caduto nel timore di essere stato abbandonato da Dio per la sua infedeltà. Solo se accettiamo di essere, anche noi, quei «morti» che «udranno la voce del Figlio di Dio» (Gv 5,25), si può rinnovare la promessa di un sicuro ritorno dall’esilio verso una terra che, se anche fosse «devastata», Dio può «far risorgere» (Is 49,8) perché la sua «tenerezza» vuole espandersi «su tutte le creature» (Sal 144,9). In questa terra, promessa e creata da un Dio «grande nell’amore» (144,8), ciascuno può gustare la gioia di avere un volto non solo amabile, ma persino unico. Anzi, incancellabile: «Si dimentica forse una donna del suo bambino, così da non commuoversi per il figlio delle sue viscere? Anche se costoro si dimenticassero, io invece non ti dimenticherò mai» (Is 49,15).
</p>

<p>
<u>LuigiMariaEpicoco</u> / Figli nel Figlio / “Gesù disse ai Giudei: «Il Padre mio agisce anche ora e anch’io agisco». Per questo i Giudei cercavano ancor più di ucciderlo, perché non soltanto violava il sabato, ma chiamava Dio suo Padre, facendosi uguale a Dio”. È bello come il Vangelo di Giovanni, registrando il crescente clima di tensione e violenza attorno a Gesù, dica a chiare lettere qual è il motivo per cui ce l’hanno a morte con Lui: non sopportavano il Suo considerare Dio Suo Padre. La gelosia è gelosia di rapporto. Da Caino in poi l’umanità soffre la grande gelosia dell’invidiare l’amore altrui. Ma Gesù non è venuto al mondo per contrapporre il Suo amore con il Padre a quello nostro, ma per dirci che tutti siamo chiamati ad entrare nella logica del medesimo amore. Vuole cioè dirci che non abbiamo bisogno di invidiare qualcosa a cui siamo noi stessi chiamati a vivere e a ricevere come dono. In Gesù ognuno di noi diventa figlio. L’espressione giusta è figli nel Figlio. Ma quello che a noi pare di una chiarezza cristallina è invece completamente ignorato e incomprensibile ai suoi contemporanei. Ma c’è una cosa che ci avvicina a loro: non accettare fino in fondo che l’annuncio cristiano non è l’annuncio sulla semplice esistenza di Dio, ma è l’annuncio del fatto che questo Dio, che esiste, è nostro Padre. “Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato. In verità, in verità io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita. In verità, in verità io vi dico: viene l’ora – ed è questa – in cui i morti udranno la voce del Figlio di Dio e quelli che l’avranno ascoltata, vivranno”. Tutti vogliono uccidere Gesù, mentre Gesù vuole dare la vita a tutti, è questo il paradosso cristiano.
</p>

<p>
<u>HomilyVoice-21</u> / PRIMA LETTURA Sion ha detto: «Il Signore mi ha abbandonato, il Signore mi ha dimenticato».  Si dimentica forse una donna del suo bambino, così da non commuoversi per il figlio delle sue viscere?  Anche se costoro si dimenticassero, io invece non ti dimenticherò mai. La speranza è vera nuova creazione della nostra vita che è in disfacimento per opera del Signore nostro Dio. Vi è però grande differenza tra la creazione della prima speranza da parte del Signore e ogni altra speranza a partire da Abramo. La prima è purissima opera del solo Signore, Creatore, Dio.  Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno» (Gen 3,14-15). A partire da Abramo la speranza è creata sempre dal Signore. Il Signore però ha bisogno di un uomo per creare la speranza.  Ma anche l’uomo, per mezzo del quale il Signore crea la speranza, è creato dal Signore nostro Dio. Così il Signore crea la speranza e insieme anche l’uomo per mezzo del quale la sua speranza dovrà essere creata. Il primo uomo creato per creare per mezzo di lui la speranza è Abramo.  Il Signore disse ad Abram: «Vattene dalla tua terra, dalla tua parentela e dalla casa di tuo padre, verso la terra che io ti indicherò. Farò di te una grande nazione e ti benedirò, renderò grande il tuo nome e possa tu essere una benedizione. Benedirò coloro che ti benediranno e coloro che ti malediranno maledirò, e in te si diranno benedette tutte le famiglie della terra». Allora Abram partì, come gli aveva ordinato il Signore (Gen 12,1-3).  Ecco ora come il Signore crea Mosè affinché per suo mezzo Lui, il Signore, possa creare la speranza per tutti i figli d’Israele che sono sottoposti in Egitto a dura schiavitù. Mentre Mosè stava pascolando il gregge di Ietro, suo suocero, sacerdote di Madian, condusse il bestiame oltre il deserto e arrivò al monte di Dio, l’Oreb.  L’angelo del Signore gli apparve in una fiamma di fuoco dal mezzo di un roveto. Egli guardò ed ecco: il roveto ardeva per il fuoco, ma quel roveto non si consumava.  Mosè pensò: «Voglio avvicinarmi a osservare questo grande spettacolo: perché il roveto non brucia?». Il Signore vide che si era avvicinato per guardare; Dio gridò a lui dal roveto: «Mosè, Mosè!». Rispose: «Eccomi!».  Riprese: «Non avvicinarti oltre! Togliti i sandali dai piedi, perché il luogo sul quale tu stai è suolo santo!». E disse: «Io sono il Dio di tuo padre, il Dio di Abramo, il Dio di Isacco, il Dio di Giacobbe». Mosè allora si coprì il volto, perché aveva paura di guardare verso Dio. Il Signore disse: «Ho osservato la miseria del mio popolo in Egitto e ho udito il suo grido a causa dei suoi sovrintendenti: conosco le sue sofferenze.  Sono sceso per liberarlo dal potere dell’Egitto e per farlo salire da questa terra verso una terra bella e spaziosa, verso una terra dove scorrono latte e miele, verso il luogo dove si trovano il Cananeo, l’Ittita, l’Amorreo, il Perizzita, l’Eveo, il Gebuseo.  Ecco, il grido degli Israeliti è arrivato fino a me e io stesso ho visto come gli Egiziani li opprimono. Perciò va’! Io ti mando dal faraone. Fa’ uscire dall’Egitto il mio popolo, gli Israeliti!».  Mosè disse a Dio: «Chi sono io per andare dal faraone e far uscire gli Israeliti dall’Egitto?». Rispose: «Io sarò con te. Questo sarà per te il segno che io ti ho mandato: quando tu avrai fatto uscire il popolo dall’Egitto, servirete Dio su questo monte» (Es 3,1-12).  Il Messia di Dio è generato dal Padre nell’eternità. Poi per opera dello Spirito Santo il Figlio del Padre si fa carne nel seno della vergine Maria. Il Signore, perché il suo Messia crei la speranza per il mondo intero, lo colma della pienezza del suo Santo Spirito. Un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. Percuoterà il violento con la verga della sua bocca, con il soffio delle sue labbra ucciderà l’empio. La giustizia sarà fascia dei suoi lombi e la fedeltà cintura dei suoi fianchi. Il lupo dimorerà insieme con l’agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà. La mucca e l’orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. Il lattante si trastullerà sulla buca della vipera; il bambino metterà la mano nel covo del serpente velenoso. Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare. In quel giorno avverrà che la radice di Iesse sarà un vessillo per i popoli. Le nazioni la cercheranno con ansia. La sua dimora sarà gloriosa (Is 11,1-10).  Dio, il Signore, il Creatore, mai si dimentica dell’uomo. Ha bisogno però che l’uomo, che deve portare sulla terra il suo Dio, il suo Signore, il suo Creatore, si lasci creare da Lui e rimanga sempre suo strumento perché Lui possa creare la speranza in molto cuori.  Non solo il Signore crea l’uomo per mezzo del quale Lui creerà la speranza, lo colma del suo Santo Spirito perché possa vivere secondo verità e giustizia la missione a Lui affidata. Su questa verità oggi si riflette poco. Tutto si vuole da Dio. Dio invece ha stabilito che ogni sua opera sia fatta per mezzo dell’uomo. Se l’uomo viene meno, l’opera del Signore non si compie. Ieri il Signore aveva creato il suo popolo per essere, per mezzo di esso, creatore di speranza per tutte le genti. Il suo popolo non si è lasciato quotidianamente creare ed ha fallito la sua vocazione. Gli strumenti attraverso i quali il Signore crea la speranza quotidianamente devono lasciarsi creare da Dio. Come avverrà questo? Chiedendo essi la Signore che li crei senza interruzione.   LEGGIAMO Is 49,8-15 Così dice il Signore: «Al tempo della benevolenza ti ho risposto, nel giorno della salvezza ti ho aiutato. Ti ho formato e ti ho stabilito come alleanza del popolo, per far risorgere la terra, per farti rioccupare l’eredità devastata, per dire ai prigionieri: “Uscite”, e a quelli che sono nelle tenebre: “Venite fuori”. Essi pascoleranno lungo tutte le strade, e su ogni altura troveranno pascoli. Non avranno né fame né sete e non li colpirà né l’arsura né il sole, perché colui che ha misericordia di loro li guiderà, li condurrà alle sorgenti d’acqua. Io trasformerò i miei monti in strade e le mie vie saranno elevate. Ecco, questi vengono da lontano, ed ecco, quelli vengono da settentrione e da occidente e altri dalla regione di Sinìm». Giubilate, o cieli, rallégrati, o terra, gridate di gioia, o monti, perché il Signore consola il suo popolo e ha misericordia dei suoi poveri. Sion ha detto: «Il Signore mi ha abbandonato, il Signore mi ha dimenticato». Si dimentica forse una donna del suo bambino, così da non commuoversi per il figlio delle sue viscere? Anche se costoro si dimenticassero, io invece non ti dimenticherò mai. Creatore della vera speranza fino al giorno della Parusia è Cristo Gesù, Salvatore e Redentore del mondo. Cristo Gesù la sera della Pasqua, alitando sugli Apostoli lo Spirito Santo, e costituendoli continuatori della sua missione, li costituisce creatori della vera speranza. Se essi continuano la missione di Cristo sul modello di Cristo e seguendo l’esempio, essi creeranno sempre vera speranza nei cuori.  Se invece non vivranno la missione di Cristo Gesù, potranno fare qualsiasi cosa, ma di certo mai potranno creare la vera speranza in mezzo agli uomini. Lasceranno l’umanità nelle sue tenebre di peccato e di morte. Il giorno della Pentecoste, posandosi lo Spirito Santo su tutte le persone che erano nel Cenacolo, costituisce tutto il corpo della Chiesa, creatore della vera speranza. Il corpo della Chiesa creerà la vera speranza se vivrà sempre come vero corpo, secondo la Legge del corpo data dallo Spirito Santo per bocca dell’Apostolo Paolo. Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo.  Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore.  Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,11-16).  Il corpo di Cristo Gesù, che è la Chiesa, è in tutto simile al corpo di ogni uomo. Come nel corpo di ogni uomo una cellula si può guastare e da cellula buona si può trasformare in cellula tumorale, così avviene anche nel corpo di Cristo.  La storia del corpo di Cristo rivela che nel suo seno molte cellule si sono trasformare in cellule tumorali e per il corpo la sofferenza è stata ed è grandissima. Molte di queste cellule si sono separate da questo corpo e hanno continuato a espandersi per proprio conto. Qual è il frutto che una cellula tumorale produce? Essa non solo non crea la vera speranza, non solo lascia l’umanità nelle sue tenebre, addirittura accresce le tenebre e lascia via libera alla diffusione del male. Ogni male prodotto da queste cellule tumorali è vero attacco alla vera speranza. Molti cuori non giungono alla vera speranza per queste cellule. Oggi dobbiamo confessare che sono moltissime le cellule tumorali che stanno aggredendo il corpo di Cristo Gesù. Non sono però cellule che lo aggrediscono dall’esterno, ma proprio dal suo interno. Chi si trasforma in cellula tumorale non solo aggredisce le cellule buone, ma diviene talmente cieca da non saper più separare le cellule buone dalle cellule cattive. Si corrompe a tal punto da dichiarare buone le cellule cattive e cattive le cellule buone. Oggi per molte cellule del corpo di Cristo non c’è più distinzione tra cellule buone e cellule cattive. Sono tutte cellule buone. Per grazia di Dio sempre aleggia sul corpo di Cristo lo Spirito Santo. È Lui che sempre colma di sapienza e di intelligenza alcune cellule buone perché manifestino al corpo della Chiesa lo stato miserevole nella quale esso si trova.  Ma noi sappiamo qual è la fine di queste cellule. Vengono aggredite dalle cellule tumorali con ogni violenza senza alcuna interruzione. La potenza di aggressione di queste cellule tumorali trae la sua forza dalla Geenna del fuoco eterno. Cristo Crocifisso è frutto di questa potenza di fuoco infernale. Il corpo di Cristo fa più martiri che tutti i nemici esterni.  LETTURA DEL  VANGELO Come il Padre risuscita i morti e dà la vita, così anche il Figlio dà la vita a chi egli vuole.  Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato. Oggi regna nei cuori di molti cristiani la malsana tendenza a separare Cristo Gesù dal Padre e il Padre da Cristo Gesù.  L’altra malsana tendenza è quella di separare Dio dal Padre del Signore nostro Gesù Cristo. Dio è Dio. Per molti oggi Dio non è il Padre di Cristo Gesù, Padre non per creazione, non per elezione, non per adozione, ma vero Padre per generazione eterna. Ora è giusto che si dica una Parola ben chiara e inequivocabile. Nella rivelazione che lo Spirito Santo ci ha offerto per bocca dell’Apostolo Giovanni, il Padre è inseparabile dal Figlio suo, Gesù Cristo nostro Signore e il Figlio suo, Gesù Cristo nostro Signore è inseparabile dal Padre.  Chi separa il Padre dal Figlio non possiede il Padre secondo purissima verità e neanche il Figlio possiede secondo purissima verità. Chi separa il Padre dal Figlio, diviene all’istante adoratore di un idolo ed è idolo il Dio che adora perché è un frutto del suo pensiero, della sua fantasia, della sua immaginazione.  Ecco come lo Spirito Santo parla di questa unità indissolubile tra il Padre e il Figlio nella Prima Lettera dell’Apostolo Giovanni: Figlioli, è giunta l’ultima ora. Come avete sentito dire che l’anticristo deve venire, di fatto molti anticristi sono già venuti. Da questo conosciamo che è l’ultima ora.  Sono usciti da noi, ma non erano dei nostri; se fossero stati dei nostri, sarebbero rimasti con noi; sono usciti perché fosse manifesto che non tutti sono dei nostri. Ora voi avete ricevuto l’unzione dal Santo, e tutti avete la conoscenza.  Non vi ho scritto perché non conoscete la verità, ma perché la conoscete e perché nessuna menzogna viene dalla verità. Chi è il bugiardo se non colui che nega che Gesù è il Cristo? L’anticristo è colui che nega il Padre e il Figlio.  Chiunque nega il Figlio, non possiede nemmeno il Padre; chi professa la sua fede nel Figlio possiede anche il Padre (1Gv 2,18-23). Carissimi, non prestate fede ad ogni spirito, ma mettete alla prova gli spiriti, per saggiare se provengono veramente da Dio, perché molti falsi profeti sono venuti nel mondo.  In questo potete riconoscere lo Spirito di Dio: ogni spirito che riconosce Gesù Cristo venuto nella carne, è da Dio; ogni spirito che non riconosce Gesù, non è da Dio. Questo è lo spirito dell’anticristo che, come avete udito, viene, anzi è già nel mondo.  Voi siete da Dio, figlioli, e avete vinto costoro, perché colui che è in voi è più grande di colui che è nel mondo. Essi sono del mondo, perciò insegnano cose del mondo e il mondo li ascolta.  Noi siamo da Dio: chi conosce Dio ascolta noi; chi non è da Dio non ci ascolta. Da questo noi distinguiamo lo spirito della verità e lo spirito dell’errore (1Gv 4,1-6). Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti.  In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità.  Poiché tre sono quelli che danno testimonianza: lo Spirito, l’acqua e il sangue, e questi tre sono concordi. Se accettiamo la testimonianza degli uomini, la testimonianza di Dio è superiore: e questa è la testimonianza di Dio, che egli ha dato riguardo al proprio Figlio.  Chi crede nel Figlio di Dio, ha questa testimonianza in sé. Chi non crede a Dio, fa di lui un bugiardo, perché non crede alla testimonianza che Dio ha dato riguardo al proprio Figlio.  E la testimonianza è questa: Dio ci ha donato la vita eterna e questa vita è nel suo Figlio. Chi ha il Figlio, ha la vita; chi non ha il Figlio di Dio, non ha la vita (1Gv 5,1-12).  Questa unità tra il Padre e il Figlio, nella comunione e nell’unità dello Spirito Santo, non è verità secondaria della nostra purissima fede. È invece la verità della nostra fede. Ciò significa che chi non professa, non confessa, non testimonia questa verità, non è nella vera fede. Un tempo si insegnava che i misteri principali della fede sono due: “Unità e Trinità di Dio. Incarnazione, Passione, Morte, Risurrezione, Ascensione al cielo di nostro Signore Gesù Cristo”. Se questi due misteri non vengono confessati non c’è vera fede in Cristo, ma anche non c’è vera fede nel Padre. Il Dio che adoriamo è un idolo. Oggi è proprio questa vera fede che si vuole abbattere e distruggere. Va ancora aggiunto che questa vera fede non è per i cristiani. Ma è per il mondo intero. Come Dio è il Creatore del mondo e di ogni uomo, così Cristo è stato costituito dal Padre unico e solo Salvatore e Redentore del mondo e di ogni uomo. Oggi è in crisi la verità del Padre, la verità del Figlio, la verità dello Spirito santo. Le potenze infernali sanno che distruggendo questa verissima e purissima fede, tutto il mondo potrà essere da esse governato. Lo Spirito Santo lo ha rivelato: “E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue” (1Gv 5,5-6).  Ci separiamo da Cristo Gesù? Possiamo operare qualsiasi cosa. Ma operiamo da sconfitti dal mondo, mai da vincitori su di esso.   LEGGIAMO IL TESTO DI Gv 5,17-30 Ma Gesù disse loro: «Il Padre mio agisce anche ora e anch’io agisco». Per questo i Giudei cercavano ancor più di ucciderlo, perché non soltanto violava il sabato, ma chiamava Dio suo Padre, facendosi uguale a Dio. Gesù riprese a parlare e disse loro: «In verità, in verità io vi dico: il Figlio da se stesso non può fare nulla, se non ciò che vede fare dal Padre; quello che egli fa, anche il Figlio lo fa allo stesso modo.  Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati.  Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato. In verità, in verità io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita.  In verità, in verità io vi dico: viene l’ora – ed è questa – in cui i morti udranno la voce del Figlio di Dio e quelli che l’avranno ascoltata, vivranno. Come infatti il Padre ha la vita in se stesso, così ha concesso anche al Figlio di avere la vita in se stesso, e gli ha dato il potere di giudicare, perché è Figlio dell’uomo.  Non meravigliatevi di questo: viene l’ora in cui tutti coloro che sono nei sepolcri udranno la sua voce e usciranno, quanti fecero il bene per una risurrezione di vita e quanti fecero il male per una risurrezione di condanna.  Da me, io non posso fare nulla. Giudico secondo quello che ascolto e il mio giudizio è giusto, perché non cerco la mia volontà, ma la volontà di colui che mi ha mandato. Se fossi io a testimoniare di me stesso, la mia testimonianza non sarebbe vera. C’è un altro che dà testimonianza di me, e so che la testimonianza che egli dà di me è vera.  Voi avete inviato dei messaggeri a Giovanni ed egli ha dato testimonianza alla verità. Io non ricevo testimonianza da un uomo; ma vi dico queste cose perché siate salvati.  Egli era la lampada che arde e risplende, e voi solo per un momento avete voluto rallegrarvi alla sua luce. La storia è via necessaria per giungere alla vera fede. Oggi qual è la via necessaria perché si giunga alla vera fede in Cristo Gesù? Si risponde che è la stessa via vissuta da Gesù Signore. Le opere di Gesù sono opere del Padre. Non sono opere di un uomo.  Questa verità oggi Gesù annuncia ai suoi interlocutori. Senza le opere la parola che esce dalla bocca è solo parola, mai potrà divenire verità. La Parola è verità se diviene opera, se trasforma la storia.  Un paralitico sta sotto il portico della piscina di Betzatà. La parola di Gesù cambia la sua storia. Nessun’altra parola ha cambiato la storia di quest’uomo. Nessun Giudeo è stato capace prima e nessun Giudeo sarà capace dopo. Se la Parola di Cristo Gesù cambia la storia, perché crea una storia nuova, allora la sua Parola è Parola di Dio, perché solo la Parola di Dio è onnipotente e solo essa cambia la storia. Questa stessa verità va oggi e sempre applicata ad ogni discepolo di Gesù. La via della fede è la sua Parola che diviene storia, che crea una storia nuova. Se la parola del Cristiano non crea una storia nuova, rimane solo parola. Mai potrà dirsi Parola di Cristo Gesù. Non è Parola di Cristo Gesù perché quelle del cristiano non sono opere di Cristi Gesù. Come la Parola è la verità del Padre, come la Parola è la verità di Cristo Gesù, come la Parola è la verità dello Spirito Santo, così dovrà sempre predicarsi del cristiano: è la Parola la sua verità. Se la parola non è la verità del cristiano, essa mai potrà essere via della fede. Il cristiano non è nella fede. Per lui nessuno potrà mai giungere alla vera fede. Manca la via della fede che è la Parola che si fa opera. È bene ricordare cosa dice Gesù ai suoi discepoli proprio agli inizi del Discorso della Montagna: Voi siete la luce del mondo; non può restare nascosta una città che sta sopra un monte, né si accende una lampada per metterla sotto il moggio, ma sul candelabro, e così fa luce a tutti quelli che sono nella casa.  Così risplenda la vostra luce davanti agli uomini, perché vedano le vostre opere buone e rendano gloria al Padre vostro che è nei cieli (Mt 5,14-16). Il cristiano non dice parole di luce, lui è luce come Dio è luce, Cristo Gesù è luce, lo Spirito Santo è luce.  Quando l’essere del cristiano diviene e si trasforma in luce, allora lui diviene via perché molti altri giungano alla vera fede. Madre di Dio, Vergine della Luce, Vergine vestita di luce, della Luce eterna che è il tuo Signore, aiuta ogni discepolo di Gesù perché anche lui si lascia vestire della luce del suo Dio e Cristo. Con il tuo sostegno il cristiano straformerà la sua natura di tenebre in natura di luce e diverrà così vera via, perché molti altri giungano alla vera fede in Gesù Signore. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
