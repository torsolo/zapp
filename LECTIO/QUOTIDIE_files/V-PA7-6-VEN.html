<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Venerdì VII settimana di Pasqua.
</p>

<p>
<u>ANTIFONA</u> / Cristo ci ama  e ci ha liberati dai nostri peccati con il suo sangue: egli ha fatto di noi un regno, sacerdoti per il suo Dio e Padre. Alleluia. (Ap 1, 5-6)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che con la glorificazione del tuo Figlio e con l’effusione dello Spirito Santo ci hai aperto il passaggio alla vita eterna, fa’ che, partecipi di così grandi doni, progrediamo nella fede e nel tuo amore. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Si trattava di un certo Gesù, morto, che Paolo sosteneva essere vivo</b> / Dagli Atti degli Apostoli (At 25,13-21) / In quei giorni, arrivarono a Cesarèa il re Agrippa e Berenìce e vennero a salutare Festo. E poiché si trattennero parecchi giorni, Festo espose al re le accuse contro Paolo, dicendo: «C'è un uomo, lasciato qui prigioniero da Felice, contro il quale, durante la mia visita a Gerusalemme, si presentarono i capi dei sacerdoti e gli anziani dei Giudei per chiederne la condanna. Risposi loro che i Romani non usano consegnare una persona, prima che l'accusato sia messo a confronto con i suoi accusatori e possa aver modo di difendersi dall'accusa. Allora essi vennero qui e io, senza indugi, il giorno seguente sedetti in tribunale e ordinai che vi fosse condotto quell'uomo. Quelli che lo incolpavano gli si misero attorno, ma non portarono alcuna accusa di quei crimini che io immaginavo; avevano con lui alcune questioni relative alla loro religione e a un certo Gesù, morto, che Paolo sosteneva essere vivo. Perplesso di fronte a simili controversie, chiesi se volesse andare a Gerusalemme e là essere giudicato di queste cose. Ma Paolo si appellò perché la sua causa fosse riservata al giudizio di Augusto, e così ordinai che fosse tenuto sotto custodia fino a quando potrò inviarlo a Cesare». / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 102) <b>Il Signore ha posto il suo trono nei cieli</b> / Benedici il Signore, anima mia, quanto è in me benedica il suo santo nome. Benedici il Signore, anima mia, non dimenticare tutti i suoi benefici. / Perché quanto il cielo è alto sulla terra, così la sua misericordia è potente su quelli che lo temono; quanto dista l'oriente dall'occidente, così egli allontana da noi le nostre colpe. / Il Signore ha posto il suo trono nei cieli e il suo regno dòmina l'universo. Benedite il Signore, angeli suoi, potenti esecutori dei suoi comandi.
</p>

<p>
<u>ACCLAMATIO</u> / Alleluia, Alleluia / Lo Spirito Santo vi insegnerà ogni cosa; vi ricorderà tutto ciò che io vi ho detto. (Gv 14,26) / Alleluia.
</p>

<p>
<u>VANGELO</u> / <b>Pasci i miei agnelli, pasci le mie pecore</b> / Dal Vangelo secondo  Giovanni (Gv 21,15-19) / In quel tempo, [quando si fu manifestato ai discepoli ed] essi ebbero mangiato, Gesù disse a Simon Pietro: «Simone, figlio di Giovanni, mi ami più di costoro?». Gli rispose: «Certo, Signore, tu lo sai che ti voglio bene». Gli disse: «Pasci i miei agnelli». Gli disse di nuovo, per la seconda volta: «Simone, figlio di Giovanni, mi ami?». Gli rispose: «Certo, Signore, tu lo sai che ti voglio bene». Gli disse: «Pascola le mie pecore». Gli disse per la terza volta: «Simone, figlio di Giovanni, mi vuoi bene?». Pietro rimase addolorato che per la terza volta gli domandasse "Mi vuoi bene?", e gli disse: «Signore, tu conosci tutto; tu sai che ti voglio bene». Gli rispose Gesù: «Pasci le mie pecore. In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Nella missione pastorale affidata a Pietro, Gesù ha chiamato tutti a partecipare al suo servizio di amore. Preghiamo con fede, dicendo: <b>Ascoltaci, o Signore.</b> / Per il successore di Pietro nel servizio universale della carità pastorale, perché sia fedele alla sequela di Cristo anche fino al martirio. Preghiamo: / Per i sacerdoti, perché al di là di ogni loro debolezza, amino con tutto il cuore il loro Signore e siano pastori zelanti della Chiesa. Preghiamo: / Per tutti coloro che sono disprezzati a causa della fede, della verità e della giustizia, perché siano sostenuti dalla solidarietà dei fratelli. Preghiamo: / Per i poteri civili e le pubbliche autorità, perché siano imparziali nell'amministrazione della giustizia e difendano i diritti dei più deboli. Preghiamo: / Per noi credenti, perché ci ispiriamo al coraggio dei martiri nell'affrontare le prove e le lotte per il bene. Preghiamo: / Per chi deve subire giudizio. / Per coloro che non sono autosufficienti. / O Gesù pastore supremo del tuo gregge, che in risposta alla triplice professione di amore dell'apostolo Pietro hai voluto preannunciare la sua missione di continuare la tua opera nella Chiesa e nel mondo, rendici fedeli membri del tuo gregge fino alla morte. Tu che vivi e regni nei secoli dei secoli. Amen. 
</p>

<p>
<u>OFFERTORIO</u> / Guarda con bontà, o Signore, le offerte che ti presentiamo, e perché ti siano pienamente gradite, manda il tuo Spirito a purificare i nostri cuori. Per Cristo nostro Signore.
</p>

<p>
<u>PREFAZIO</u> / <b>Nell’attesa della venuta dello Spirito</b> / E’ veramente cosa buona e giusta, che tutte le creature in cielo e sulla terra si uniscano nella tua lode, Dio onnipotente ed eterno, per Cristo tuo Figlio Signore dell’universo. Entrato una volta per sempre nel santuario dei cieli, egli intercede per noi, mediatore e garante della perenne effusione dello Spirito. Pastore e vescovo delle nostre anime, ci chiama alla preghiera unanime, sull’esempio di Maria e degli Apostoli, nell’attesa di una rinnovata Pentecoste. Per questo mistero di santificazione e d’amore, uniti agli angeli e ai santi, cantiamo senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Quando verrà lo Spirito della verità, vi guiderà alla verità tutta intera. Alleluia. (Gv 16,13) ♦ «Simone, figlio di Giovanni, mi ami?». «Certo, Signore, tu lo sai che ti voglio bene». E il Signore disse: «Seguimi». Alleluia. (Gv 21,17.19)
</p>

<p>
<u>GRATIAS</u> / O Dio, che ci purifichi e ci nutri con i tuoi santi misteri, concedi che i doni di questa tua mensa ci ottengano la vita senza fine. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Sant'Agostino (354-430) vescovo d'Ippona (Africa del Nord) e dottore della Chiesa / Discorso 46, sui pastori, §30 “Mi ami tu?” / Trovo che nell'unico pastore ci sono tutti i pastori buoni (Gv 10,14). Non è infatti vero che manchino i buoni pastori: essi si trovano nell'unico pastore. Gli altri, essendo divisi, sono in molti (…); se il Signore affidò il suo gregge a Pietro, era per dar valore all’unità in lui. Gli Apostoli erano molti, eppure fu detto ad uno solo: “Pasci le mie pecore”. (…) Nell'atto di affidare a lui, come a persona distinta, le proprie pecore, Cristo volle immedesimarlo con sé, sicché, consegnando a lui le pecore, il Signore restasse sempre il capo e Pietro rappresentasse il corpo, cioè la Chiesa (Col 1,18). (…) Cosa gli chiede prima di consegnargliele affinché non le riceva come uno straniero? “Pietro, mi ami tu?” E Pietro: “Sì, ti amo”. E di nuovo: “Mi ami tu?” E Pietro: “Sì, ti amo”. E per la terza volta: “Mi ami tu?” E Pietro: “Sì, ti amo” Gli conferma l'amore per rinsaldare l'unità. Dunque è solo Gesù che è il pastore nei suoi pastori, e loro lo sono in lui. (…)  Non è infatti che preannunzi per l'avvenire tempi disgraziati che Dio dice attraverso il profeta: “Io stesso pascerò le mie pecore”, come non avesse a chi affidarle. Anche al tempo di Pietro, anche quando erano al mondo gli Apostoli, quell'unico Pastore nel quale tutti i pastori formano una unità disse: “E ho altre pecore che non sono di quest'ovile; anche queste io devo condurre; ascolteranno la mia voce e diventeranno un solo gregge e un solo pastore” (Gv 10,16). Tutti i pastori siano dunque nell'unico pastore ed emettano l'unica sua voce. (…) E in lui parlino tutti un unico linguaggio; non abbiano voci discordanti. “Vi esorto pertanto, fratelli, per il nome del Signore nostro Gesù Cristo, ad essere tutti unanimi nel parlare, perché non vi siano divisioni tra voi” (1Cor 1,10). Ecco la voce limpida, purificata da ogni scisma e da ogni eresia, che le pecore debbono ascoltare, seguendo il loro pastore che dice: “Le mie pecore ascoltano la mia voce ed esse mi seguono” (Gv 10,27).
</p>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / Disorso Guelferbytanus 16, 1; PLS 2, 579 / «Signore tu sai tutto; tu sai che ti voglio bene» / Il Signore, dopo la sua risurrezione, si presenta di nuovo ai suoi discepoli. Interroga l'apostolo Pietro, costringe a confessare il suo amore, colui che, dalla paura, lo aveva rinnegato tre volte. Cristo è risuscitato secondo la carne, e Pietro secondo lo spirito. Così come Cristo è morto soffrendo, Pietro è morto rinnegando. Il Signore Cristo, essendo risuscitato dai morti, ha risuscitato Pietro grazie all'amore di Pietro stesso  per lui. Ha interrogato l'amore di colui che ora lo confessava, e ha affidato a lui il suo gregge. Quale vantaggio procura a Cristo il fatto che Pietro lo ami? Se Cristo ti ama, il profitto è per te, non per Cristo. Se tu ami Cristo, il profitto è ancora per te, non per lui. Tuttavia, il Signore, volendo mostrarci come occorra che gli uomini gli diano una prova del loro amore, ce lo rivela chiaramente: è amare le sue pecore. «Simone di Giovanni, mi vuoi bene? – ti voglio bene. – Pasci le mie pecorelle. » E questo una volta, due volte, tre volte. Pietro non dice altro che il suo amore. Il Signore non gli chiede altro che il suo amore; non gli affida altro che le sue pecore. Amiamoci dunque gli uni gli altri, e ameremo Cristo.
</p>

<p>
<u>DiBruno1</u> / Simone, figlio di Giovanni, mi ami? (Gv 21,15-19) / Chi vuole nutrire il gregge di Cristo, deve nutrirsi lui per primo di Cristo. Cristo si nutre del Padre e dello Spirito Santo, nutre i discepoli del Padre e dello Spirito Santo. nella misura in cui Simon Pietro si nutrirà di Cristo, e in Lui si nutrirà del Padre e dello Spirito del Signore, potrà nutrire pecore e agnelli di Cristo Gesù, e in Cristo, per Cristo, con Cristo potrà nutrirli del Padre e dello Spirito Santo. Più lui crescerà nell’amore e nella verità di Cristo e più il gregge del Signore crescerà in Cristo. Se lui non cresce neanche il gregge crescerà. Se lui si distaccherà da Cristo anche il gregge si distaccherà. La sua fede in Cristo e il suo amore sono la misura della fede e dell’amore di tutto il gregge a lui affidato. Mai il gregge dovrà essere condotto dalla parzialità della verità e da un amore non conforme alla purezza che è nel cuore del Padre. Se questo dovesse avvenire, sarebbe lo smarrimento di tutto il gregge del Signore. Poiché il corpo di Cristo vive nella comunione dei carismi e dei ministeri, anche Simon Pietro deve lasciarsi aiutare direttamente da Cristo Gesù e indirettamente dallo Spirito Santo per mezzo dei suoi fratelli nella fede. Aiuto diretto e aiuto indiretto sono necessari. Ecco un esempio di aiuto diretto: “Pietro stava ancora dicendo queste cose, quando lo Spirito Santo discese sopra tutti coloro che ascoltavano la Parola. E i fedeli circoncisi, che erano venuti con Pietro, si stupirono che anche sui pagani si fosse effuso il dono dello Spirito Santo; li sentivano infatti parlare in altre lingue e glorificare Dio. Allora Pietro disse: «Chi può impedire che siano battezzati nell’acqua questi che hanno ricevuto, come noi, lo Spirito Santo?». E ordinò che fossero battezzati nel nome di Gesù Cristo. Quindi lo pregarono di fermarsi alcuni giorni” (At 10,1-48). Ora tutta la Chiesa sa che l’accoglienza dei pagani nella Chiesa è per volontà dello Spirito Santo. / In quel tempo, [quando si fu manifestato ai discepoli ed] essi ebbero mangiato, Gesù disse a Simon Pietro: «Simone, figlio di Giovanni, mi ami più di costoro?». Gli rispose: «Certo, Signore, tu lo sai che ti voglio bene». Gli disse: «Pasci i miei agnelli». Gli disse di nuovo, per la seconda volta: «Simone, figlio di Giovanni, mi ami?». Gli rispose: «Certo, Signore, tu lo sai che ti voglio bene». Gli disse: «Pascola le mie pecore». Gli disse per la terza volta: «Simone, figlio di Giovanni, mi vuoi bene?». Pietro rimase addolorato che per la terza volta gli domandasse “Mi vuoi bene?”, e gli disse: «Signore, tu conosci tutto; tu sai che ti voglio bene». Gli rispose Gesù: «Pasci le mie pecore. In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi». / Ecco un esempio di aiuto indiretto dello Spirito Santo: “Ma quando Cefa venne ad Antiòchia, mi opposi a lui a viso aperto perché aveva torto. Infatti, prima che giungessero alcuni da parte di Giacomo, egli prendeva cibo insieme ai pagani; ma, dopo la loro venuta, cominciò a evitarli e a tenersi in disparte, per timore dei circoncisi. E anche gli altri Giudei lo imitarono nella simulazione, tanto che pure Bàrnaba si lasciò attirare nella loro ipocrisia. Ma quando vidi che non si comportavano rettamente secondo la verità del Vangelo, dissi a Cefa in presenza di tutti: «Se tu, che sei Giudeo, vivi come i pagani e non alla maniera dei Giudei, come puoi costringere i pagani a vivere alla maniera dei Giudei?»” (Gal 2,11-14). Nel corpo di Cristo, è legge dello Spirito Santo che ognuno serva i fratelli lasciandosi servire dai fratelli. Anche Gesù serve i suoi discepoli lasciandosi servire in molte cosa da essi. Lui si lascia servire nelle cose materiali, mai in quelle dello Spirito Santo, perché ancora ne sono privi. Nel suo corpo invece, poiché tutti sono stati colmati di Spirito Santo, lo Spirito degli uni deve essere posto a servizio dello Spirito degli altri. Se Pietro vuole servire, si deve lasciare servire. Deve lasciarsi servire dallo Spirito Santo sia in modo diretto che in modo indiretto. Se la Chiesa è casa e scuola della comunione nello Spirito Santo, tutti dallo Spirito del Signore si devono lasciare servire, per poter servire secondo verità e carità i loro fratelli. Nella Lettera ai Galati è messo bene in luce come Paolo si lascia servire da Pietro e come Pietro si lascia servire da Paolo. Via del vero e santo servizio. / Madre di Dio, Angeli, Santi, fateci essere umili nel servire lasciandoci servire. 
</p>

<p>
<u>DiBruno-21</u> / E, detto questo, aggiunse: «Seguimi» (Gv 21,15-19) / Immediatamente prima della passione, morte, risurrezione del Signore, nel Cenacolo, prima della cattura, Gesù aveva profetizzato a Pietro che lo avrebbe tradito per tre volte: “Dopo aver cantato l’inno, uscirono verso il monte degli Ulivi. Allora Gesù disse loro: «Questa notte per tutti voi sarò motivo di scandalo. Sta scritto infatti: Percuoterò il pastore e saranno disperse le pecore del gregge. Ma, dopo che sarò risorto, vi precederò in Galilea». Pietro gli disse: «Se tutti si scandalizzeranno di te, io non mi scandalizzerò mai». Gli disse Gesù: «In verità io ti dico: questa notte, prima che il gallo canti, tu mi rinnegherai tre volte». Pietro gli rispose: «Anche se dovessi morire con te, io non ti rinnegherò». Lo stesso dissero tutti i discepoli” (Mt 26,20-35). Nel Cenacolo Pietro è sicuro di sé. Mai lui avrebbe rinnegato il Signore. La storia poi rivela qual è la nostra forza, la nostra convinzione, la nostra fede. Tutto la storia rivela di noi: “Dopo averlo catturato, lo condussero via e lo fecero entrare nella casa del sommo sacerdote. Pietro lo seguiva da lontano. Avevano acceso un fuoco in mezzo al cortile e si erano seduti attorno; anche Pietro sedette in mezzo a loro. Una giovane serva lo vide seduto vicino al fuoco e, guardandolo attentamente, disse: «Anche questi era con lui». Ma egli negò dicendo: «O donna, non lo conosco!». Poco dopo un altro lo vide e disse: «Anche tu sei uno di loro!». Ma Pietro rispose: «O uomo, non lo sono!». Passata circa un’ora, un altro insisteva: «In verità, anche questi era con lui; infatti è Galileo». Ma Pietro disse: «O uomo, non so quello che dici». E in quell’istante, mentre ancora parlava, un gallo cantò. Allora il Signore si voltò e fissò lo sguardo su Pietro, e Pietro si ricordò della parola che il Signore gli aveva detto: «Prima che il gallo canti, oggi mi rinnegherai tre volte». E, uscito fuori, pianse amaramente” (Lc 22,54-69). Quanto Gesù ha detto si è puntualmente compiuto nella stessa notte, prima del canto del gallo. Ecco invece cosa accade dopo la risurrezione di Gesù, lungo le rive del Mare di Galilea. / In quel tempo, [quando si fu manifestato ai discepoli ed] essi ebbero mangiato, Gesù disse a Simon Pietro: «Simone, figlio di Giovanni, mi ami più di costoro?». Gli rispose: «Certo, Signore, tu lo sai che ti voglio bene». Gli disse: «Pasci i miei agnelli». Gli disse di nuovo, per la seconda volta: «Simone, figlio di Giovanni, mi ami?». Gli rispose: «Certo, Signore, tu lo sai che ti voglio bene». Gli disse: «Pascola le mie pecore». Gli disse per la terza volta: «Simone, figlio di Giovanni, mi vuoi bene?». Pietro rimase addolorato che per la terza volta gli domandasse “Mi vuoi bene?”, e gli disse: «Signore, tu conosci tutto; tu sai che ti voglio bene». Gli rispose Gesù: «Pasci le mie pecore. In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi». / Dopo la triplice professione di amore, Gesù rivela a Simone con quale morte avrebbe glorificato il suo Signore e Dio. Poi lo invita a seguirlo. Con questa chiamata Gesù attesta agli altri suoi Apostoli che Simon Pietro ormai è persona nuova. Lui si fida e anche loro si dovranno fidare. Simone può pascere pecore e agnelli. Mai più rinnegherà il suo Maestro. Certo, la caduta nella notte della passione gli servirà perché sempre si ricordi che cadere è facile. Sempre dovrà tenere nel cuore che come è stato perdonato e chiamato da Gesù, anche lui domani dovrà confermare i suoi fratelli, quando cadranno. Lui dovrà aiutarli perché si rialzino. Sono queste le qualità richieste ad ogni pastore del gregge di Cristo Gesù. Lui dovrà imitare sempre il suo Maestro: “Io stesso condurrò le mie pecore al pascolo e io le farò riposare. Oracolo del Signore Dio. Andrò in cerca della pecora perduta e ricondurrò all’ovile quella smarrita, fascerò quella ferita e curerò quella malata, avrò cura della grassa e della forte; le pascerò con giustizia” (Ez 34,15-16). Questo potrà avvenire quando l’amore per Cristo supererà ogni altro amore. Ecco perché Simone dovrà amare Gesù più di ogni altro suo discepolo. Dovendo lui pascere pecore e agnelli, dovrà avere un amore così grande da superare quello di tutte le pecore e di tutti gli agnelli. Lui dovrà amare le pecore fin sulla croce. / Madre della Redenzione, Angeli, Santi, dateci un amore grande per Cristo Signore.
</p>

<p>
<u>Silvestrini-21</u> / Il primato dell'amore. Il Vangelo ci narra del riscatto e della riabilitazione di Pietro. Alla triplice negazione l'apostolo, su esplicita richiesta del Signore, - "mi ami tu più di costoro?" - fa seguire una triplice ed umile affermazione di fede e di amore. Gesù aveva detto che chi vuole essere il primo deve essere l'ultimo di tutti e il servo di tutti. Lui stesso si era prostrato, come l'ìnfimo dei servitori, a lavare loro i piedi. Ora è la volta del principe degli apostoli; tocca a lui sperimentare l'umiltà e dichiarare senza esitazioni il suo amore, la sua fedeltà al Maestro. "Tu sai che ti amo", afferma Pietro. "Pasci le mie pecorelle", ribadisce il Signore. E' così che è riaffermato e conferito in pienezza a Pietro e ai suoi successori, il primato nella Chiesa. E' così che quel dono, senza perdere il suo aspetto giuridico, si adorna delle doti migliori, quelle della incondizionata fedeltà e dell'amore profondo a Cristo. E' su questa scia che si sta muovendo il nostro Pontefice, il successore di Pietro. Questa è la via che potrà fare della Chiesa un solo ovile sotto un solo pastore nella perfetta unità, per la quale lo stesso Gesù ha pregato.
</p>

<p>
<u>LOYOLA1</u> / Alle prime luci dell’alba un Signore riconoscibile per l’abbondanza che porta con il suo arrivo chiede: “Mi ami? Pasci i miei agnelli.” Il risorto rivela che amare Dio si concretizza nel pascere le sue pecore e i suoi agnelli. Pascerli, cioè ricondurli al pascolo: non nutrirli, ma accompagnarli a nutrirsi. Il risorto affida ai pescatori che stringono le reti, che le tirano verso di sé, che riconducono tutto a sé stessi, la missione di ricondurre a Dio: non di stringere e di trattenere, ma di accompagnare, di accarezzare. Gesù fissa una missione per la sua chiesa: favorire la vita che Dio ha già riposto nella creazione. Fa della sua chiesa una madre che custodisce segretamente la bellezza dei suoi figli quando ancora non si è compiuta. / Come contemplo la vita negli altri? Come la favorisco, come la accompagno segretamente nella sua crescita? Quali sentimenti si muovono in me? (Elena Benini)
</p>

<p>
<u>LOYOLA-21</u> / Di primo acchito non è facile cogliere il senso profondo di un dialogo così, apparentemente ripetitivo. Quello che però può saltare subito all’occhio è che le prime due volte Gesù chiede a Pietro «mi ami?», mentre l’ultima «mi vuoi bene?». Come interpretare questo cambio di verbi? Il testo originale greco ci viene in aiuto. La prima richiesta di Gesù è alta, esigente: chiede a Pietro se lo ama, se prova agape nei suoi confronti, ossia se è disposto a donargli tutto sé stesso in un amore disinteressato e incondizionato. Pietro non vuole straparlare di nuovo, ha ancora stampata in mente l’umiliazione di quella volta in cui, prima di cadere, aveva promesso: «se anche tutti dovessero abbandonarti, io non ti abbandonerò»; ora è già caduto, ha imparato la lezione, e in tutta modestia risponde «tu sai che ti voglio bene». Non ho quell’agape così puro di cui mi chiedi, ma ho filìa, un voler bene tutto umano che provo per te, questo sì. Ma Gesù, dopo avergli affidato per la prima volta il gregge, insiste, chiede a Pietro un salto di qualità: «mi ami?», hai agape per me? Sei disposto a liberarti del tuo io per seguirmi? Ma Pietro conosce i suoi limiti, e ribadisce con umiltà: «Signore, sai che ti voglio bene», conosci la mia filia per te, ma più di questo non posso garantire. Allora il Signore spariglia le carte, rinuncia all’amore divino che gli compete e gli spetterebbe e si riduce a chiedere una filia imperfetta e tutta umana: «mi vuoi bene?». Questa domanda così semplice e umile commuove Pietro, e il «sì» stavolta è fra i singhiozzi, perché capisce che il Signore quella terza volta è sceso al suo livello per abbracciarlo in tutta la sua debolezza. Questa terza volta il Signore non ha chiesto ancora agape, ma si è accontentato della nostra filia, del nostro provarci. Pietro piange perché nella semplicità di quella domanda ha sperimentato che lui va bene così, anche nella sua incapacità di amare il Signore come vorrebbe; che proprio in questa sua incapacità il Signore lo accoglie, lo accetta e lo mette a capo delle sue pecore. Anche noi oggi possiamo sperimentare la possibilità di essere chiamati e di servire con tutte le nostre debolezze, con tutti quegli egoismi di cui non riusciamo a liberarci, senza la pretesa di stringere fra le mani un Vangelo che come una bacchetta magica risolva tutti i nostri problemi e faccia di noi dei “supereroi” dell’amore. Ripartiamo da questa relazione, dal bene che c’è, e fidiamoci: il resto verrà da sé. / Quali egoismi mi impediscono di vivere la pienezza altruista dell’amore “agapico”? Quando mi è successo di sentirmi amato e scelto nonostante queste fragilità? In cosa oggi sperimento la semplicità e la bellezza del volersi bene, col Signore e con gli altri? (Comunità Centro Poggeschi)
</p>

<p>
<u>LettureBose</u> / Lo Spirito, nostro compagno / Fratelli e padri, ecco che siamo giunti alla Pentecoste, alla discesa dello Spirito santo! Dice infatti il Signore: È bene per voi che io me ne vada, perché se non me ne vado, non verrà a voi il Consolatore; ma quando me ne sarò andato, ve lo manderò. E quando sarà venuto, vi guiderà verso la verità tutta intera (Gv 16,7-8.13). O, quale promessa e quale onore! Non ha promesso di mandarci un angelo, o un uomo, ma lo stesso Spirito, della sua stessa natura! Il Figlio unigenito ascende dunque nei cieli, dopo aver compiuto l'opera del Padre, e scende lo Spirito santo: non un altro Dio - non sia mai! - ma un altro Consolatore (Gv 14,16), come sta scritto. O ineffabile amore per gli uomini: Dio diventa per noi consolazione! Consola l'anima afflitta e angustiata, perché non si scoraggi nelle difficoltà; ne dà testimonianza il santo Apostolo, dicendo: Fuori ci sono battaglie, dentro timori; ma Dio che consola gli afflitti, ci ha consolati con la venuta di Tito (2Cor 7,5-6). Consola il cuore sconvolto dalla paura dei demoni e, ridandogli fiducia, lo riporta a un indomito coraggio; ne dà testimonianza il santo David, dicendo: Tu, Signore, mi hai soccorso e consolato (Sal 85 [86],17). Consola la mente piena di odio, perché giunga alla pace e alla quiete; ne dà testimonianza l'Apostolo dicendo: Noi fungiamo da ambasciatori per Cristo, come se Dio esortasse per mezzo nostro; vi supplichiamo in nome di Cristo: lasciatevi riconciliare con Dio! (2Cor 5,20). Vedi l'imperscrutabile condiscendenza? Vedi il dono insuperabile? In alto, il Figlio unigenito intercede per noi presso il Padre, come sta scritto: Lui che sta alla destra di Dio e intercede per noi (Rm 8,34); in basso, lo Spirito santo consola in molti modi. Cosa renderemo al Signore per tutti questi doni? ... Poiché, dunque, abbiamo un tale Consolatore, lo Spirito santo, che è per noi potenza invincibile, grande difensore, Dio e alleato, non lasciamoci intimorire, fratelli e padri, dalla paura del Nemico, né lasciamoci spaventare dalle potenze avverse; ma, pensando che abbiamo lo Spirito come nostro compagno, e che ci aiuta a sostenere le lotte dell'ascesi e della confessione di fede, affrettiamoci ancora con coraggio e fermezza, giorno dopo giorno, senza lasciarci adescare dagli inganni del serpente né indebolire dai suoi assalti incessanti. (Teodoro Studita, Piccole catechesi 9) 
</p>

<p>
<u>FEGF1</u> / «Signore tu sai tutto; tu sai che ti voglio bene» Sant’Agostino nel quinto secolo / Il Signore, dopo la sua risurrezione, si presenta di nuovo ai suoi discepoli. Interroga l’apostolo Pietro, costringe a confessare il suo amore, colui che, dalla paura, lo aveva rinnegato tre volte. Cristo è risuscitato secondo la carne, e Pietro secondo lo spirito. Così come Cristo è morto soffrendo, Pietro è morto rinnegando. Il Signore Cristo, essendo risuscitato dai morti, ha risuscitato Pietro grazie all’amore che egli nutriva per lui. Ha interrogato l’amore di colui che ora lo confessava, e ha affidato a lui il suo gregge. Quale vantaggio procura a Cristo il fatto che Pietro lo ami? Se Cristo ti ama, il profitto è per te, non per Cristo. Se tu ami Cristo, il profitto è ancora per te, non per lui. Tuttavia, il Signore volendo mostrarci come occorra che gli uomini gli diano una prova del loro amore, ce lo rivela chiaramente: amando le sue pecore. «Simone di Giovanni, mi vuoi bene? – ti voglio bene. – Pasci le mie pecorelle.» E questo una volta, due volte, tre volte. Pietro non  dice altro che il suo amore. Il Signore non gli chiede altro che il suo amore; non gli affida altro che le sue pecore. Amiamoci dunque gli uni gli altri, e ameremo Cristo.
</p>

<p>
<u>FEGF2</u> / «Pasci le mie pecorelle»  Sant’Agostino nel quinto secolo /  Il Signore domanda a Pietro se gli vuole bene – ciò che già sapeva; gli domanda, non una sola volta, ma una seconda e una terza; e altrettante volte niente altro gli affida che il compito di pascere le sue pecore. Così alla sua triplice negazione corrisponde la triplice confessione d'amore, in modo che la sua lingua non abbia a servire all'amore meno di quanto ha servito al timore, e in modo che la testimonianza della sua voce non sia meno esplicita di fronte alla vita, di quanto lo fu di fronte alla minaccia della morte. Sia dunque impegno di amore pascere il gregge del Signore, come fu indice di timore negare il pastore. Coloro che pascono le pecore di Cristo con l'intenzione di volerle legare a sé, non a Cristo, dimostrano di amare se stessi, non Cristo, spinti come sono dalla cupidigia di gloria o di potere o di guadagno, non dalla carità che ispira l'obbedienza, il desiderio di aiutare e di piacere a Dio. Contro costoro, ai quali l'Apostolo rimprovera, gemendo, di cercare i propri interessi e non quelli di Gesù Cristo (cf. Fil 2, 21), si leva forte e insistente la voce di Cristo. Che altro è dire: “Mi ami tu? Pasci le mie pecore”, se non dire: Se mi ami, non pensare a pascere te stesso, ma pasci le mie pecore, come mie, non come tue; cerca in esse la mia gloria, non la tua; il mio dominio, non il tuo; il mio guadagno e non il tuo… Non siamo dunque amanti di noi stessi, ma amiamo il Signore. Nel pascere le sue pecore, cerchiamo il guadagno del Signore senza preoccuparci del nostro.
</p>

<p>
<u>Luigi Maria Epicoco</u> / Ricominciare sempre / «Simone, figlio di Giovanni, mi ami più di costoro?». Perché Gesù dovrebbe farci domande se già conosce le risposte? Mi sono sempre chiesto questo. Forse perchè le domande servono a noi non a lui. È Pietro che nel Vangelo di oggi ha bisogno di domandarsi se veramente vuole bene a Gesù. Gesù lo sa già, anzi sa pure che la sfiducia che egli ha in se stesso guarirà con il tempo. Non sa usare più la parola amore ma solo la parola bene. Ma verrà il giorno in cui Pietro diventerà capace di morire per amore. Ecco allora il motivo per cui nella nostra vita spirituale dovrebbero fare ingresso in maniera seria le grandi domande della vita. Sono esse che ci fanno stare davanti a Gesù faccia a faccia. Sono esse che ci riconciliano con i nostri tradimenti e le nostre sviste. Sono esse che ridanno direzione alle nostre decisioni. Dio risponde facendo domande. Ci guida nella risposta, anzi Egli stesso è la risposta. Ma capire che la risposta è qualcuno e non qualcosa è una rivoluzione che dobbiamo imparare con il tempo. È la stessa conversione di Pietro che non si deve accontentare di voler bene ma deve avere fiducia che prima o poi imparerà anche lui ad amare. In questo senso la conversione è una buona notizia e non un compito insormontabile, perché è la buona notizia di poter sempre ricominciare ogni volta, sapendo che siamo figli di un Dio che non si lega al dito le cose. Siamo figli di un Dio che ci conosce al di là di quello che facciamo o di quello che siamo diventati. Ma la santità di Pietro non sta nella capacità di amare bene, ma nella sincerità di ammettere di non saperlo fare. Lo ha capito sbagliando, ma da quel momento in poi ne ha guadagnato la sua autenticità. In questo senso l’esperienza del peccato non può solo essere ridotta all’esperienza di fare qualcosa di sbagliato. A volte è una lezione che dovremmo imparare. È la lezione di fare i conti con i propri limiti e di cominciare ad avere di se stessi non più una visione idealizzata ma realistica, lasciando però a Gesù l’ultima parola.
</p>

<p>
<u>MichaelDavide Semeraro</u> / Il tuo nome è Custodia, alleluia! / Le ultime parole della prima lettura sono di certo già una prima conclusione – peraltro lasciata volutamente aperta dal redattore degli Atti degli Apostoli – del cammino dell’apostolo la cui situazione viene presentata da Festo ai suoi illustri ospiti: «Ma Paolo si appellò perché la sua causa fosse riservata al giudizio di Augusto, e così, ordinai che fosse tenuto sotto custodia fino a quando potrò inviarlo a Cesare» (At 25,1). Festo crede fermamente di essere lui a tenere in custodia Paolo, ma gli sfugge che l’apostolo vive sotto una custodia ben più sicura di quella che prepara l’incontro con l’imperatore. Festo non riesce tanto a capacitarsi di ciò che è veramente in gioco: «ma non portarono alcuna accusa di quei crimini che io immaginavo; avevano con lui alcune questioni relative alla loro religione e a un certo Gesù, morto, che Paolo sosteneva essere vivo» (25,19). Davanti a tutto ciò, Festo non può che rimanere «perplesso» (25,20). Infatti, il mistero della risurrezione del Signore non è un’evidenza da sbandierare, ma un’esperienza da assumere fino a lasciare che la sua logica trasformi radicalmente la vita. Mentre il tempo pasquale si avvia verso il compimento della Pentecoste, ritorniamo ai luoghi amati dal Signore Gesù, che evocano i cammini all’aria aperta sotto il sole di Galilea, reso ancora più amabile e profumato dalla brezza del lago di Tiberiade. Il Risorto non è un concetto, non è un’astrazione, non è un fantasma… è un compagno di strada che interpella ancora una volta la libertà del nostro cuore, per fare il punto del nostro essere discepoli nell’amore. La domanda si fa non solo seria, ma quasi scorticante, dopo tutto quello che è successo nei giorni della Pasqua: «Simone, figlio di Giovanni, mi ami?» (Gv 21,16). Comincia così uno dei dialoghi più difficili della storia, in cui il Signore Gesù adatta il suo desiderio alla nostra capacità reale di rispondere e di corrispondere. Alla fine è il Signore ad arrendersi a Pietro: «Simone, figlio di Giovanni, mi vuoi bene?» (21,17). Paolo e Pietro sono i nostri compagni privilegiati in questo ultimo scorcio del tempo pasquale. Queste due colonne su cui poggia la fede della Chiesa di Roma, che presiede alla carità di tutte le Chiese, non sono né di uguale grandezza, né dello stesso spessore, né sono fatte dello stesso materiale umano. La Chiesa di Cristo in cui ciascun discepolo è chiamato a vivere la sua avventura di discepolato non ha un’architettura esteticamente perfetta, ma si rivela attraverso forme tanto imperfette quanto capaci di lasciarsi custodire e guidare verso lidi inimmaginati e verso destini non voluti, eppure così amorevolmente assunti… almeno alla fine della corsa. Le parole di Gesù a Simon Pietro permettono di fare un salto magnifico, che trasforma le tre domande in una sorta di dichiarazione d’amore non fatta di sentimenti e di slanci, ma di un semplice consenso alla vita che diventa consenso alla morte: «… e un altro ti vestirà e ti porterà dove tu non vuoi» (Gv 21,18). L’ultima parola rifonda le prime e le porta a pienezza: «Seguimi». Non c’è nulla da aggiungere e c’è tutto da assumere in una custodia dell’amore che rimane un mistero… insondabile e prezioso.
</p>

<p>
<u>Roberto Pasolini</u> / Seguire / Mentre la mistagogia del tempo pasquale si va ormai compiendo nella gioiosa festa di Pentecoste, il Vangelo ci immerge nel momento in cui la Pasqua del Signore porta un singolare e paradigmatico frutto di misericordia nel cuore del primo degli apostoli. La triplice interrogazione rivolta a Pietro sulle sponde del lago di Tiberiade non vuole certo mettere in imbarazzo colui che ha, per ben tre volte, rinnegato non solo il suo Signore, ma anche il proprio personale e profondo desiderio di vita evangelica. Attraverso il ritmo incalzante – eppure pieno di compassione – di queste domande, Pietro è sollecitato ad approfondire e a purificare le intenzioni per cui, lasciata ogni cosa (cf. Mt 19,27), aveva cominciato a porre la sua vita «dietro» (cf. Mc 8,33!) a quella di Gesù: «Simone, figlio di Giovanni, mi ami tu più di costoro?» (Gv 21,15). Se vogliamo consentire al nostro amore per il Signore di crescere e giungere a compimento, dobbiamo essere disposti a rinunciare a qualsiasi vanto e a qualsiasi forma di compiacimento, riconciliandoci con tutte le ombre, le obiezioni e le debolezze che possano fare capolino in fondo al nostro cuore. Pietro è chiamato a fare i conti con il suo fallimento per giungere a credere che il suo mistero di debolezza non può intralciare l’offerta di comunione che il Signore non ha mai paura di confermare: «Seguimi» (Gv 21,19). Naturalmente, ogni desiderio di riprendere la sequela attraverso la forza trasformante della Pasqua del Signore non può riaccendersi senza che ci rendiamo disponibili a diventare totalmente altro rispetto a quello che all’inizio abbiamo potuto volere e immaginare: «In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi» (Gv 21,18). Ormai prossimi alla festa di Pentecoste, la liturgia del tempo pasquale non sembra avere altra finalità se non quella di accrescere in noi il desiderio che lo Spirito del Signore risorto possa trasformare anche la nostra esistenza in una testimonianza alla fedeltà di Dio e in un modo di vivere sempre più affrancato da paura e aspettativa. Se esiste una gioia degli inizi, caratterizzata dal grande trasporto che ogni esperienza regala nel momento in cui si imprime per la prima volta nella nostra sensibilità, il Vangelo rivela l’esistenza di una speciale gioia anche alla fine del percorso di fede, quando si può dischiudere la possibilità di offrire realmente – non solo intenzionalmente – quello che siamo, perché venga alla luce quel desiderio di Dio che il peccato non può distruggere: «Certo, Signore, tu lo sai che ti voglio bene» (Gv 21,15). L’indicazione contenuta nel destino di sofferenza preannunciato da Gesù a Pietro sembra descrivere anche l’epilogo dell’itinerario percorso da quell’altro apostolo a cui lo Spirito ha affidato il compito di annunciare a tutte le genti la notizia di «un certo Gesù, morto» e, tuttavia, «vivo» (At 25,19). Le parole con cui il procuratore romano Festo introduce al «re Agrippa» (25,13) la situazione di Paolo rivelano come il mistero pasquale non possa che diventare la direzione di vita di ogni suo autentico testimone: «C’è un uomo, lasciato qui prigioniero da Felice, contro il quale, durante la mia visita a Gerusalemme, si presentarono i capi dei sacerdoti e gli anziani dei Giudei per chiederne la condanna» (At 25,14-15). Anche noi, come Paolo e come Pietro, dopo aver accolto l’invito a seguire le orme di Cristo, possiamo eventualmente rinviare, ma non più arginare l’opera che lo Spirito vuole compiere in noi, perché in noi si mostrino, a vantaggio di tutti, i segni di una vita nuova e redenta. L’astuzia con cui Paolo si mette temporaneamente in salvo, difendendosi «dall’accusa» (At 25,16) nei suoi confronti, può soltanto rinviare quel martirio d’amore che, poco più tardi nella città eterna, sarà chiamato ad affrontare come occasione concreta per seguire fino in fondo il suo Signore: «Ma Paolo si appellò perché la sua causa fosse riservata al giudizio di Augusto, e così ordinai che fosse tenuto sotto custodia fino a quando potrò inviarlo a Cesare» (At 25,21).
</p>

<p>
<u>HomilyVoice-21</u> / PRIMA LETTURA Perplesso di fronte a simili controversie, chiesi se volesse andare a Gerusalemme e là essere giudicato di queste cose. Ma Paolo si appellò perché la sua causa fosse riservata al giudizio di Augusto, e così ordinai che fosse tenuto sotto custodia fino a quando potrò inviarlo a Cesare. Quanto avviene nella vita di Paolo è sempre sotto il governo dello Spirito Santo. Per un mistero che a noi non è dato di conoscere, l’Apostolo dovrà terminare la su a corsa in Roma e lo Spirito del Signore opera perché questa divina volontà si compia. Le vie non sono lineari. Anche esse sono mistero e si conoscono mentre si percorre la strada, mai prima. Questa verità l’Apostolo l’aveva rivelata ai Vescovo di Asia: “Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà. So soltanto che lo Spirito Santo, di città in città, mi attesta che mi attendono catene e tribolazioni. Non ritengo in nessun modo preziosa la mia vita, purché conduca a termine la mia corsa e il servizio che mi fu affidato dal Signore Gesù, di dare testimonianza al vangelo della grazia di Dio. E ora, ecco, io so che non vedrete più il mio volto, voi tutti tra i quali sono passato annunciando il Regno (At 20,22-25). Anche dopo la profezia di Agabo, lo Spirito Santo muove l’Apostolo perché si rechi a Gerusalemme: “Ripartiti il giorno seguente, giungemmo a Cesarèa; entrati nella casa di Filippo l’evangelista, che era uno dei Sette, restammo presso di lui. Egli aveva quattro figlie nubili, che avevano il dono della profezia. Eravamo qui da alcuni giorni, quando scese dalla Giudea un profeta di nome Àgabo. Egli venne da noi e, presa la cintura di Paolo, si legò i piedi e le mani e disse: «Questo dice lo Spirito Santo: l’uomo al quale appartiene questa cintura, i Giudei a Gerusalemme lo legheranno così e lo consegneranno nelle mani dei pagani». All’udire queste cose, noi e quelli del luogo pregavamo Paolo di non salire a Gerusalemme. Allora Paolo rispose: «Perché fate così, continuando a piangere e a spezzarmi il cuore? Io sono pronto non soltanto a essere legato, ma anche a morire a Gerusalemme per il nome del Signore Gesù». E poiché non si lasciava persuadere, smettemmo di insistere dicendo: «Sia fatta la volontà del Signore!» (At 21,8-14). L’Apostolo Paolo dallo Spirito Santo è spinto per giunga a Gerusalemme. Ora che è in Gerusalemme lo Spirito Santo prepara la via perché giunga a Roma: “La notte seguente gli venne accanto il Signore e gli disse: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma» (At 23,11). Questo nel cielo è stato deciso e questo avverrà. Avverrà perché Paolo è pieno di grazia e di Spirito Santo e non vi è in lui alcun impedimento ad ogni mozione dello Spirito del Signore. Quando lo Spirito del Signore vuole realizzare un mistero, che sempre sgorga dal cuore del Padre, tutta la storia si pone a suo servizio. Quando nella storia entra con prepotenza il peccato dell’uomo, sempre lo Spirito del Signore sa come vincerlo, perché solo la volontà di Dio si compia e mai la volontà del principe del mondo. Questa verità così è annunciata dall’Apostolo Pietro nella sua prima predica subito dopo la discesa dello Spirito Santo nel Cenacolo: “Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso. Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere” (At 2,22-24). Chi vuole camminare con lo Spirito Santo perché lo Spirito realizzi attraverso di lui il mistero pensato da Dio per lui deve consegnarsi tutto allo Spirito del Signore, qualsiasi cosa accada. Deve consegnarsi allo stesso modo che Cristo Gesù si consegna alla croce. La croce è solo via momentanea per giungere alla gloriosa risurrezione. Quando la via diviene più tortuosa, più aspra, più sofferta allora la fede deve essere ancora più forte, molto più forte. Perché dovrà essere ancora più forte? Per rimanere inchiodati sulla via al fine di non retrocedere da essa. La fede per noi dovrà essere come i chiodi che tengono legato alla croce il corpo di Cristo Signore. Noi dobbiamo avere una fede così forte, tanto forte da mai schiodarci dal mistero che dovrà essere realizzato. Quando la fede è debole si lascia la via di Dio e ci si incammina per vie nostre, vie umane, vie della terra, che non danno alcuna salvezza. Ecco perché a noi è chiesto di camminare di fede in fede, senza mai voltarci indietro. Senza una fede forte che ci inchioda, il mistero si abbandona. LEGGIAMO At 25,13-21 Erano trascorsi alcuni giorni, quando arrivarono a Cesarèa il re Agrippa e Berenice e vennero a salutare Festo. E poiché si trattennero parecchi giorni, Festo espose al re le accuse contro Paolo, dicendo: «C’è un uomo, lasciato qui prigioniero da Felice, contro il quale, durante la mia visita a Gerusalemme, si presentarono i capi dei sacerdoti e gli anziani dei Giudei per chiederne la condanna. Risposi loro che i Romani non usano consegnare una persona, prima che l’accusato sia messo a confronto con i suoi accusatori e possa aver modo di difendersi dall’accusa. Allora essi vennero qui e io, senza indugi, il giorno seguente sedetti in tribunale e ordinai che vi fosse condotto quell’uomo. Quelli che lo incolpavano gli si misero attorno, ma non portarono alcuna accusa di quei crimini che io immaginavo; avevano con lui alcune questioni relative alla loro religione e a un certo Gesù, morto, che Paolo sosteneva essere vivo. Perplesso di fronte a simili controversie, chiesi se volesse andare a Gerusalemme e là essere giudicato di queste cose. Ma Paolo si appellò perché la sua causa fosse riservata al giudizio di Augusto, e così ordinai che fosse tenuto sotto custodia fino a quando potrò inviarlo a Cesare». Ecco la confessione dell’Apostolo Paolo lasciata a Timoteo, suo discepolo: “Io infatti sto già per essere versato in offerta ed è giunto il momento che io lasci questa vita. Ho combattuto la buona battaglia, ho terminato la corsa, ho conservato la fede. Ora mi resta soltanto la corona di giustizia che il Signore, il giudice giusto, mi consegnerà in quel giorno; non solo a me, ma anche a tutti coloro che hanno atteso con amore la sua manifestazione” (2Tm 4,6-8). Paolo tutto vedeva e viveva con gli occhi della fede. Anche due anni di carcere in Cesarea lui li visse con gli occhi della fede: “Dopo alcuni giorni, Felice arrivò in compagnia della moglie Drusilla, che era giudea; fece chiamare Paolo e lo ascoltava intorno alla fede in Cristo Gesù. Ma quando egli si mise a parlare di giustizia, di continenza e del giudizio futuro, Felice si spaventò e disse: «Per il momento puoi andare; ti farò chiamare quando ne avrò il tempo». Sperava frattanto che Paolo gli avrebbe dato del denaro; per questo abbastanza spesso lo faceva chiamare e conversava con lui. Trascorsi due anni, Felice ebbe come successore Porcio Festo. Volendo fare cosa gradita ai Giudei, Felice lasciò Paolo in prigione” (At 24,24-27). Ogni evento, compresa la lapidazione, Paolo lo ha vissuto sempre dalla fede: “Non vogliamo infatti che ignoriate, fratelli, come la tribolazione, che ci è capitata in Asia, ci abbia colpiti oltre misura, al di là delle nostre forze, tanto che disperavamo perfino della nostra vita. Abbiamo addirittura ricevuto su di noi la sentenza di morte, perché non ponessimo fiducia in noi stessi, ma nel Dio che risuscita i morti. Da quella morte però egli ci ha liberato e ci libererà, e per la speranza che abbiamo in lui ancora ci libererà, grazie anche alla vostra cooperazione nella preghiera per noi. Così, per il favore divino ottenutoci da molte persone, saranno molti a rendere grazie per noi” (2Cor 1,8-11). Paolo è inchiodato dalla fede. LETTURA DEL VANGELO In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi». Seguire Gesù è grazia. Perseverare nella sua sequela è grazia. Morire per Gesù è grazia. Anche amare Cristo Gesù è grazia che Lui sempre ci deve elargire, ma che noi sempre dobbiamo chiedere. La perfetta comunione tra noi e Cristo, tra la nostra volontà e la volontà di Cristo Gesù avviene nello Spirito Santo. Anche la comunione dello Spirito Santo è grazia. Ogni grazia discende a noi dal Padre dei cieli. A Lui con preghiera umile e fiduciosa dobbiamo sempre chiedere che riversi nei nostri cuori la grazia del Figlio suo con abbondanza e che ci doni lo Spirito senza misura. Questa preghiera mai dovrà essere fatta per un nostro personale utile, ma solo per accrescere l’utile di Cristo Gesù per noi in molti altri cuori. Nel Cenacolo Pietro dice a Gesù che lui è pronto a seguirlo anche con il dono della vita. Gesù gli risponde che questa grazia ancora non gli è stata concessa: “Simon Pietro gli disse: «Signore, dove vai?». Gli rispose Gesù: «Dove io vado, tu per ora non puoi seguirmi; mi seguirai più tardi». Pietro disse: «Signore, perché non posso seguirti ora? Darò la mia vita per te!». Rispose Gesù: «Darai la tua vita per me? In verità, in verità io ti dico: non canterà il gallo, prima che tu non m’abbia rinnegato tre volte” (Gv 13,36-38). Non solo la grazia non gli è stata concessa, neanche la grazia della testimonianza questa notte gli sarà concessa. Poiché ancora privo della grazia della testimonianza per tre volte rinnegherà il Maestro. Così infatti avvenne. Mentre Gesù rimane in eterno il Testimone Fedele del Padre, Pietro si lascia prendere dalla paura e rinnega Gesù: “Intanto Simon Pietro seguiva Gesù insieme a un altro discepolo. Questo discepolo era conosciuto dal sommo sacerdote ed entrò con Gesù nel cortile del sommo sacerdote. Pietro invece si fermò fuori, vicino alla porta. Allora quell’altro discepolo, noto al sommo sacerdote, tornò fuori, parlò alla portinaia e fece entrare Pietro. E la giovane portinaia disse a Pietro: «Non sei anche tu uno dei discepoli di quest’uomo?». Egli rispose: «Non lo sono». Intanto i servi e le guardie avevano acceso un fuoco, perché faceva freddo, e si scaldavano; anche Pietro stava con loro e si scaldava (Gv 18,15-18). Intanto Simon Pietro stava lì a scaldarsi. Gli dissero: «Non sei anche tu uno dei suoi discepoli?». Egli lo negò e disse: «Non lo sono». Ma uno dei servi del sommo sacerdote, parente di quello a cui Pietro aveva tagliato l’orecchio, disse: «Non ti ho forse visto con lui nel giardino?». Pietro negò di nuovo, e subito un gallo cantò (Gv 18,25-27). Nessuno si illuda, senza la potente grazia di Dio non si ha nessuna forza né per seguire Gesù e neanche per rendergli testimonianza. Vuoi essere un buon discepolo? Chiedi la grazia. Vuole perseverare fino alla fine? Chiedi la grazia. Vuoi seguire il Signore con il dono della tua vita? Chiedi la grazia. Vuoi non peccare? Chiedi la grazia. Vuoi crescere nelle virtù? Chiedi la grazia. Tutto è grazia. Grazie è anche il dono di pregare secondo la volontà di Cristo Gesù. È grazia perché questa preghiera si può elevare solo se lo Spirito Santo governa il nostro cuore e nuove la nostra mente. Senza la grazia il nostro cuore è di pietra. Oggi Gesù si manifesta ai discepoli che sono sulla riva del Mare di Galilea. Prima chiede a Simon Pietro che pubblicamente gli attesti di amare Lui, il suo Maestro, più di tutti gli altri. Simon Pietro – nella sua grande umiltà e consapevole del suo rinnegamento – osa solo dire che lui vuole bene a Gesù. Non osa dire che lui lo ama. Ora che tutti gli altri discepoli sanno che Gesù ha perdonato Simon Pietro e che Simon Pietro vuole bene a Gesù – il rinnegamento è stato solo un momento di grande smarrimento spirituale – Gesù concede a Simon Pietro il grande dono, la grande grazia di seguirlo fino alla morte di croce. Ora Simon Pietro non rinnegherà più il suo Maestro. La grazia è concessa. Tuttavia il dono della vita, Pietro, non lo darà oggi. Lo darà quando sarà vecchio. Sarà allora che altri lo prenderanno e lo condurranno dove lui questa volta non vuole. Perché non vuole? Perché vorrebbe continuare a servire il Signore con l’annunzio del Vangelo e con la testimonianza quotidiana dinanzi a quanti il Signore chiama per essere discepoli di Gesù. Non spetta a Simon Pietro decidere cosa fare e cosa non fare. Lui dovrà congegnarsi interamente alla volontà del Padre allo stesso modo che Gesù si è consegnato. Si segue Gesù non dalla propria volontà, ma dalla volontà di Cristo Signore, che è sempre dalla volontà del Padre. LEGGIAMO IL TESTO DI Gv 21,15-19 Quand’ebbero mangiato, Gesù disse a Simon Pietro: «Simone, figlio di Giovanni, mi ami più di costoro?». Gli rispose: «Certo, Signore, tu lo sai che ti voglio bene». Gli disse: «Pasci i miei agnelli». Gli disse di nuovo, per la seconda volta: «Simone, figlio di Giovanni, mi ami?». Gli rispose: «Certo, Signore, tu lo sai che ti voglio bene». Gli disse: «Pascola le mie pecore». Gli disse per la terza volta: «Simone, figlio di Giovanni, mi vuoi bene?». Pietro rimase addolorato che per la terza volta gli domandasse: «Mi vuoi bene?», e gli disse: «Signore, tu conosci tutto; tu sai che ti voglio bene». Gli rispose Gesù: «Pasci le mie pecore. In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi». Il mistero della vita di Cristo è stato scritto dal Padre nella Legge, nei Profeti, nei Salmi. Il mistero della vita di ogni discepolo di Gesù è scritto nel Vangelo come legge universale alla quale tutti dovranno obbedire. Come legge particolare per ogni singola persona è scritto invece nel cuore del Padre e solo lo Spirito Santo lo può rivelare. Oggi a Pietro è svelato parte del suo mistero. Quando sarà vecchio seguirà Gesù sulla via del martirio. Darà a Lui la sua vita, sigillandola con l’effusione del sangue. Ogni altra cosa non gli viene rivelata. Significa che Simon Pietro giorno per giorno, come Gesù faceva durante le notti passate in luoghi solitari in preghiera con il Padre, dovrà chiedere allo Spirito Santo che conduca i suoi passi secondo la volontà del Padre. Senza questa preghiera quotidiana e ininterrotta, sempre la volontà dell’uomo potrebbe prendere il posto della volontà di Dio. È questa oggi la tentazione che sta travolgendo molti discepoli di Gesù: l’allontanamento dall’obbedienza alla Legge universale che è il Vangelo; l’uscita della nostra vita da quanto il Padre ha scritto per noi nel suo cuore e che solo lo Spirito Santo può rivelarci. La nostra volontà ha preso il posto sia della volontà universale e sia della volontà particolare. Poiché il ritorno sia nell’obbedienza alla Legge universale che a quella particolare, è solo frutto della potente grazia di Dio, ognuno deve chiedere per se stesso questa grazia e anche per ogni altro fratello di fede. Senza questa grazia, Dio non si può compiacere di noi e mai manderà a noi una sola persona da aggregare al corpo di Cristo con la predicazione del Vangelo. Siamo noi senza Vangelo, come possiamo darlo al mondo? La tentazione oggi è potentissima. Essa vuole portare tutta la Chiesa fuori dall’obbedienza sia alla Legge universale e sia alla Legge particolare. Molto più potente dovrà essere la grazia e per questo molto più intensa dovrà essere la preghiera di ogni discepolo di Gesù. Dovrà essere una preghiera in tutto simile a quella di Gesù nell’Orto del Getsemani. Madre di Dio, vieni in nostro aiuto. Fai del nostro cuore la tua dimora e da questa dimora innalza a Cristo Gesù la tua potente preghiera. Digli che è finito il vino. Di’ però anche a noi in modo chiaro e inequivocabile di fare tutto ciò che Gesù ci chiederà. Per questa tua intercessione, ti diciamo grazie, Madre nostra. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
