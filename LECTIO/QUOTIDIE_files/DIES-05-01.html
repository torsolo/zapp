<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-05-01</h1>-->
<h1>DIES-05-01</h1>

<h5>Oremus</h5>

<p>
<ul>
<li>Nella luce del sole che si leva, ti lodo, o Signore. Perché tu sei il redentore di tutta la creazione. Nella tua misericordia, offrici una giornata colma della tua pace. Perdona i nostri peccati. Non lasciare che la nostra speranza indietreggi. Non ti sottrarre a noi. È il tuo amore attento che ci conduce; non abbandonarci. Tu solo conosci le nostre debolezze. O Dio, non lasciarci.</li>
</ul>
</p>

<p>
<ul>
<li>San Giuseppe / Scelto da Dio per essere su questa terra custode di Gesù e sposo purissimo di Maria, tu hai trascorso la vita nell’adempimento perfetto del dovere, sostentando con il lavoro delle tue mani la Santa Famiglia di Nazareth. Proteggi propizio noi che, fiduciosi ci rivolgiamo a te. Tu conosci le nostre aspirazioni, le nostre angustie, le nostre speranze: a te ricorriamo, perché sappiamo in trovare in te chi ci protegge. Anche tu hai sperimentato la prova e la fatica; ma il tuo animo, ricolmo della più profonda pace, esultò di gioia per l’intimità con il Figlio di Dio a te affidato, e con Maria, sua dolcissima Madre. Aiutaci a comprendere che non siamo soli nel nostro lavoro, a saper scoprire Gesù accanto a noi, ad accoglierlo con la grazia e custodirlo con la fedeltà come tu hai fatto. Ottieni che nella nostra famiglia tutto sia santificato nella carità, nella pazienza, nella giustizia e nella ricerca del bene. Amen. (Beato Giovanni XXIII)</li>
</ul>
</p>

<p>
<ul>
<li>Signore Dio mio, che io ti cerchi desiderandoti e ti desideri cercandoti, che io ti trovi amandoti e ti ami trovandoti. (Sant'Anselmo)</li>
</ul>
</p>

<p>
<ul>
<li>Consacrazione a San Giuseppe / San Giuseppe, padre putativo di Gesù Cristo e vero sposo di Maria Vergine, prega per noi che fiduciosi ti invochiamo! Desideriamo amarti con l'amore stesso di Gesù e di Maria! Come il Padre celeste affidò qui in terra alle tue cure paterne il Figlio suo, Gesù Cristo, così noi ci affidiamo totalmente al tuo patrocinio. Difendici, custodiscici, proteggi e salvaci come un giorno hai fatto per Gesù e Maria. Insegnaci a conoscerli e ad amarli qui in terra come tu li hai conosciuti ed amati. Proteggi e difendi la Chiesa di Dio e le nostre famiglie. Tu, che fosti maestro di lavoro al Figlio di Dio, insegna a tutti i lavoratori a valorizzare le loro fatiche per la vita e per l'eternità. Conforta con la tua particolare presenza gli agonizzanti, ottieni loro con la tua potente intercessione in quel supremo momento, la misericordia divina e la materna protezione di Maria Santissima. Intercedi per tutti i Vescovi e i sacerdoti del mondo, dona loro fedeltà e santità, perché sul tuo esempio e con il tuo aiuto custodiscano, proteggano e difendano con amore tutti i figli di Dio. Amen.</li>
</ul>
</p>

<p>
<ul>
<li>Preghiera a San Giuseppe / A te, o beato Giuseppe, stretti dalla tribolazione, ricorriamo, e fiduciosi invochiamo il tuo patrocinio, dopo quello della tua santissima sposa. Per quel sacro vincolo di carità, che ti strinse all'Immacolata Vergine Maria, Madre di Dio, e per l'amore paterno che portasti al fanciullo Gesù, riguarda, te ne preghiamo, con occhio benigno la cara eredità che Gesù Cristo acquistò col suo Sangue, e col tuo potere ed aiuto sovvieni ai nostri bisogni. Proteggi, o provvido custode della divina Famiglia, l'eletta prole di Gesù Cristo: allontana da noi, o Padre amatissimo, gli errori e i vizi, che ammorbano il mondo; assistici propizio dal cielo in questa lotta contro il potere delle tenebre, o nostro fortissimo protettore; e come un tempo salvasti dalla morte la minacciata vita del pargoletto Gesù, così ora difendi la santa Chiesa di Dio dalle ostili insidie e da ogni avversità; e stendi ognora sopra ciascuno di noi il tuo patrocinio, affinché a tuo esempio e mediante il tuo soccorso, possiamo virtuosamente vivere, piamente morire e conseguire l'eterna beatitudine in cielo. Amen.</li>
</ul>
</p>

<p>
<ul>
<li>"Glorioso san Giuseppe, modello di tutti i lavoratori, ottenetemi la grazia di lavorare con spirito di penitenza per l'espiazione dei miei numerosi peccati; di lavorare con coscienza, mettendo il culto del dovere al di sopra delle mie inclinazioni; di lavorare con riconoscenza e gioia, considerando come un onore di impiegare e far fruttare, mediante il lavoro, i doni ricevuti da Dio; di lavorare con ordine, pace, moderazione e pazienza, senza mai retrocedere davanti alla stanchezza e alle difficoltà; di lavorare specialmente con purezza di intenzione e distacco da me stesso, avendo sempre davanti agli occhi la morte e il conto che dovrò rendere del tempo perso, dei talenti inutilizzati, del bene omesso, del vano compiacimento nel successo, così funesto all'opera di Dio. Tutto per Gesù, tutto per Maria, tutto a vostra imitazione, o patriarca Giuseppe! Questo sarà il mio motto per tutta la vita e al momento della morte. Così sia." (Pio X)</li>
</ul>
</p>

<p>
<ul>
<li>Invocazione: Maria, Madre di misericordia, prega per noi! / La Chiesa, invitando a salutare la Madonna, dopo l'invocazione "Salve Regina!" aggiunge "Madre di misericordia!" Non c'è sulla terra un nome più dolce di quello di madre, espressione di bontà, di tenerezza e di conforto. Alle madri terrene Iddio Creatore dà un cuore grande, atto ad amare ed a sacrificarsi per i figli. La Vergine Santissima è la Madre per eccellenza; la profondità del suo Cuore non si può scandagliare, poiché Dio la dotò di doni eccezionali, dovendo essere la Madre del Verbo Incarnato ed anche di tutti i redenti, nell'atto in cui stava per compiersi la Redenzione. Gesù morendo guardò l'umanità bisognosa ed amandola sino al limite estremo, le lasciò quanto aveva di più caro sulla terra, la propria Madre: "Ecco tua Madre!". E rivolto a Maria, esclamò: "Donna, ecco tuo figlio!". Con queste parole divine la Madonna fu costituita Madre comune, Madre adottiva dei redenti, titolo che meritò con i dolori materni, patiti ai piedi della Croce. L'Apostolo prediletto, San Giovanni, tenne la Santa Vergine a casa sua come una Madre; tale la considerarono gli Apostoli ed i primi Cristiani e tale la invocano e l'amano le innumerevoli schiere dei suoi figli devoti. La Madonna, stando in Cielo presso il trono dell'Altissimo, esercita di continuo e mirabilmente il compito di Madre, memore di ciascuno dei suoi figli, che sono frutto del Sangue del suo Gesù e dei suoi dolori. La madre ama e per conseguenza segue i figli, ne comprende e ne intuisce i bisogni, ha viscere di compatimento, prende viva parte alle loro pene ed alle loro gioie ed è tutta per ognuno di loro. La Santissima Vergine ama di amore soprannaturale tutte le creature e specialmente quelle rigenerate alla grazia con il Battesimo; le attende con ansia nella gloria eterna. Ma sapendo che in questa valle di lacrime sono in pericolo di perdersi, implora da Gesù grazia e misericordia, affinché non cadano in peccato o subito si rialzino dopo la colpa, affinché abbiano la forza di sopportare i travagli della vita terrena ed abbiano il necessario anche per il corpo. La Madonna è Madre, ma più che tutto è Madre di misericordia. Ricorriamo a lei in ogni nostra necessità, spirituale e temporale; invochiamola con fiducia, mettiamoci nelle sue mani con serenità e riposiamo sotto il suo manto con sicurezza, come dolcemente riposa il bimbo tra le braccia della mamma. / Signore, perdona i miei peccati, come io perdono chi mi ha offeso! (Don Giuseppe Tomaselli)</li>
</ul>
</p>

<p>
<ul>
<li><b>L'anima mia magnifica il Signore</b> e il mio spirito esulta in Dio, mio salvatore, perché ha guardato l'umiltà della sua serva. D'ora in poi tutte le generazioni mi chiameranno beata. Grandi cose ha fatto in me l'Onnipotente e Santo è il suo nome: di generazione in generazione la sua misericordia si stende su quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva promesso ai nostri padri, ad Abramo e alla sua discendenza, per sempre. ♦ Chi magnifica, esalta, loda, celebra il Signore è l’anima della Beata Vergine Maria. Una immagine penso possa aiutarci a comprendere la bellezza e l’armoniosità dell’anima della Beata Vergine Maria. Prendiamo una casseruola e con un mestolo e iniziamo a battervi sopra. Escono rumori più che suoni. Il fastidio da essi arrecato è grande. Prendiamo un tamburo con pelle bene intonata, il suo comincia a divenire più gradevole. Si passa dal fastidio rumore a qualcosa di più piacevole. Prendiamo uno strumento musicale, un clarinetto, un sassofono, una tromba, un bombardino, un basso, un flicorno, si entra già molteplicità di note. Si può già eseguire un canto, un brano, una vera composizione. Se però prendiamo il più grande e maestoso organo di una delle nostre Chiese, ci troviamo dinanzi ad una vera orchestra. Il suono diventa sinfonia. Con questo strumento ogni nota può ricevere mille sfumature, a volte anche impercettibili all’orecchio profano, ma non a quello dei professionisti della musica. La nostra anima spesso non è neanche un tamburo. È una modesta casseruola battuta e colpita da un mestolo. Il nostro canto su Dio è un rumore inutile. Pensiamo per un istante ai tre amici di Giobbe. Il loro canto su Dio era falso, perché frutto di un concetto errato sulla sua verità. L’anima dei santi sovente è uno strumento a fiato bene accordato. Essi però emettono solo una tonalità di suoni. Non possono emettere tutti i suoi di un’orchestra. L’anima della Vergine Maria è più che la più grande orchestra di questo mondo, molto più che il più grande e maestoso organo delle nostre Chiese. Lei è l’armonia, la maestosità, la bellezza di tutte le note e di tutti i suoni possibili sul nostro Dio. Lei ha un canto così sublime da farci contemplare il Signore quasi in un’estasi divina. Lei può veramente magnificare il Signore. Realmente lo può esaltare, lo può dichiarare, fare grande. Lo può innalzare nella sua eterna e divina verità. Tutto Dio nel suo mistero trinitario abita e dimora nel suo cuore. Tutto Dio inonda di luce, grazia, santità, purezza la sua anima. Tutto Dio dona purezza e verginità al suo corpo. Ella può magnificare il Signore. La sua vita è tutta opera del suo Dio. Dio può essere cantato solo dalla santità dell’anima, dalla purezza dello spirito, dalla verginità del corpo. / Vergine Maria, Madre della Redenzione, donaci un po’ della tua santità, della tua purezza, della tua verginità perché anche noi possiamo intonare il nostro canto perfetto per il nostro Dio. Angeli e Santi, aiutateci a magnificare il Signore secondo verità divina ed eterna. </li>
</ul>
</p>

<p>
<ul>
<li><b>Salve, Regina, Madre di misericordia; vita, dolcezza e speranza nostra,</b> salve. A te ricorriamo, noi esuli figli di Eva; a te sospiriamo, gementi e piangenti in questa valle di lacrime. Orsù dunque, avvocata nostra, rivolgi a noi gli occhi tuoi misericordiosi. E mostraci, dopo questo esilio, Gesù, il frutto benedetto del Tuo seno. O clemente, o pia, o dolce Vergine Maria! ♦ Il cuore dell’uomo è in tutto simile ad una zattera sballottata dai venti di un forte ciclone tropicale, perché attaccato da dubbi, incertezze, angosce, pensieri, sentimenti che perennemente gli tolgono la pace. Come se questo non bastasse, vengono ad aggiungersi vizi, peccati, trasgressioni che poi lo spingono alla vanità, all’effimero, alla stupidità, a calarsi in situazioni che lasciano cicatrici che neanche un’intera vita di purificazione e di penitenza riescono a guarire. La zattera, da elemento si sicurezza, certezza, stabilità diventa essa stessa strumento di rovina e di perdizione per l’uomo. Allora non c’è proprio salvezza per questo nostro cuore che ad un certo momento diventa estraneo a noi stessi, forestiero alla nostra vita, perché incapace di condurci sui sentieri della verità e della giustizia? La salvezza c’è ed ha un solo nome: Maria. Maria è la Vergine Benedetta, la Donna umile, casta, vergine, santa. Maria è la Donna del sì perenne, costante, senza mai un solo tentennamento. Maria è la Madre di Gesù, da Lui a noi data come vera nostra Madre. Maria è il porto sicuro della nostra salvezza. Maria è la nostra Regina, così la invoca la Chiesa. Non  è però una Regina assisa sul suo trono nei Cieli, dal quale guarda noi, povere e misere creature impassibile e statica, senza alcun interesse per la nostra vita.  La nostra Regina ha il suo trono nel nostro cuore e questo trono si chiama “Misericordia”.  Maria è la Madre della Misericordia. Così la saluta la Chiesa: “Salve Regina, Madre di Misericordia, Vita, Dolcezza, Speranza Nostra, Salve”. Ella nel nostro peccato è la porta della misericordia e del perdono. Nella nostra morte è la via della nuova vita. Nella nostra amarezza quotidiana è la dolcezza che ridona sapore al nostro gusto spirituale. Nella nostra disperazione è la strada della speranza. Aggrappati a lei mai ci perderemo,  ci dispereremo, mai saremo sconfitti e umiliati dal male. Aggrappati a lei saremo sempre pronti a risorgere, a risollevarci, a rinnovarci perché  è Lei che dona la forza e l’energia, la grazia ed ogni altro dono.  Aggrappati a lei, la nostra zattera mai affonderà, mai faremo naufragio, mai saremo divorati dalle onde impetuose del male. Il male si potrà anche abbattere sopra di noi, ma noi lo vinceremo, perché sempre con la Vergine Maria si risorge. / Vergine Maria, Donna santa, Madre casta, Amica fedele, Compagna solerte, Regina umile, aiuta il mio pazzo cuore a riprendere la via verso tuo Figlio Gesù. Rinnova in me la vita, infondimi la speranza, ottienimi una certezza: vivere e morire per te, che sei la madre mia dolcissima. </li>
</ul>
</p>

<p>
<ul>
<li>(Pr 31,10a) Una donna forte chi potrà trovarla? / Nella Scrittura donna forte è Rebecca. Lei con astuzia e saggezza fa sì che la benedizione di Dio sull’umanità venga posta in buone mani. Essa si rivela attenta, vigile, scrupolosa custode dei beni di Dio. Dona al figlio Giacobbe quei saggi consigli perché la benedizione ricevuta possa essere domani trasmessa. Donna forte invece non è Maria, la sorella di Mosè, assieme ad Aronne si lasciano tentare. L’invidia contro il fratello le fa dire parole stolte, insipienti. Eppure lei viveva accanto al più grande profeta di Dio dell’antichità. Questa vicinanza non impedì però che il peccato inquinasse il suo cuore e il suo corpo divenisse pieno di lebbra. Donna forte, saggia, prudente è Giaele, la prima proclamata dalla Scrittura Antica: “Benedetta fra le donne: “Sia benedetta fra le donne Giaele, la moglie di Cheber il Kenita, benedetta fra le donne della tenda!”(Gdc 5,24-26). Ella è forte perché ha liberato il suo popolo dal nemico distruttore. Lei da sola ha fatto questo. La sua fortezza fu grande. Donna forte, virtuosa, contemplante il suo Dio, saggia è Giuditta. Ella è mano di Dio, mano umile, piccola, per tagliare la testa ad Oloferne che nella sua superbia aveva deciso di distruggere il Dio di Giacobbe assieme a tutto il suo popolo: «Benedetta sei tu, figlia, davanti al Dio altissimo più di tutte le donne che vivono sulla terra” (Gdt 13.18).  Creatore di queste donne forti è il Signore. Dio però non creò la Vergine Maria come ha creato tutte le altre donne della terra a iniziare da Eva. Maria deve essere la donna più forte di tutte. Lei deve essere talmente forte da chiudere al male le porte del cuore, della mente, dei pensieri, delle labbra, degli occhi, delle mani, dei piedi. Come Dio è Roccia inespugnabile, così deve essere Maria, Roccia mai espugnata da Satana. Nel suo spirito, nel suo corpo, nella sua anima per Satana non c’è spazio, neanche lo spazio che occupa un granello microscopico di polvere. Lui deve stare fuori da questa Donna. Mai la dovrà conoscere. Questa donna per lui è fontana sigillata. La vera fortezza che Dio vuole dalla sua creatura è quella di non allontanarsi mai da Lui, di essere da Lui, con Lui, per Lui, in Lui. Ogni spazio tolto a Dio è all’istante spazio concesso a Satana e quando Satana occupa uno spazio, poi si prende tutto. Dio gli permise di entrare per un istante nel Giardino e subito si prese il cuore di Eva. Maria è forte perché è la vera nemica di Satana. Il Diavolo deve stare in eterno sotto i suoi piedi. Questa è la vera fortezza. Essere forti contro l’uomo non serve. Questa fortezza è insegnata da Satana per la rovina dell’uomo. È una fortezza che scatena guerre, omicidi, genocidi, distruzioni di massa. È una fortezza diabolica. Guardando a Maria ogni suo figlio deve chiedere questa sola fortezza: la perenne inimicizia con Satana, colui che vuole il nostro cuore per usarlo come strumento forte per la diffusione del male sulla nostra terra. Di certo ancora né contempla e né ama Maria chi non diviene forte come Lei nel non lasciarsi vincere da Satana. / Vergine Maria, Madre della Redenzione, Donna forte, invincibile, roccia inattaccabile, donaci un po’ della tua fortezza perché anche noi vinciamo il Male sempre. Angeli e Santi, aiutateci a contemplare con grande fede la Madre nostra celeste perché possiamo acquisire la fortezza che è in ogni sua virtù. </li>
</ul>
</p>

<p>
<ul>
<li>(Lc 1,26) L’angelo Gabriele fu mandato da Dio / L’annunciazione inizia con una notizia che ci rivela che quanto avviene nella casa di Nazaret è per comando diretto da Dio: “Al sesto mese, l’angelo Gabriele fu mandato da Dio in una città della Galilea, chiamata Nàzaret”. Molte volte nella Scrittura Antica si parla di apparizione di Angeli con una missione particolare da compiere. Mai si dice espressamente che essi sono mandati direttamente da Dio. Sappiamo che sono mandati da Dio. Neanche per Zaccaria viene usata questa espressione, anche se poi l’Angelo dice chiaramente che è stato mandato da Dio. Iniziando con questa espressione: “Fu mandato da Dio”, si vuole togliere ogni dubbio. Tutto avviene per volontà diretta di Dio. Tutto muove dal Padre dei cieli. Tutto procede dal suo cuore. Ma chi è l’Angelo Gabriele? Di esso è detto nel Libro di Daniele che è l’Angelo che viene per portare un messaggio, ma anche è l’Angelo che spiega e rende perfettamente comprensibile ogni mistero che è nella Parola del Signore. Dopo Daniele e dopo la visita a Zaccaria e l’Annunzio a Maria, nella piccola città di Nazaret, la Scrittura tace. Di Lui non si parla più. Mentre io, Daniele, consideravo la visione e cercavo di comprenderla, ecco davanti a me uno in piedi, dall’aspetto d’uomo; intesi la voce di un uomo, in mezzo all’Ulài, che gridava e diceva: «Gabriele, spiega a lui la visione». Egli venne dove io ero e quando giunse io ebbi paura e caddi con la faccia a terra. Egli mi disse: «Figlio dell’uomo, comprendi bene, questa visione riguarda il tempo della fine». Mentre egli parlava con me, caddi svenuto con la faccia a terra; ma egli mi toccò e mi fece alzare. Egli disse: «Ecco, io ti faccio conoscere ciò che avverrà al termine dell’ira, poiché al tempo fissato ci sarà la fine. Il montone con due corna, che tu hai visto, significa il re di Media e di Persia; il capro è il re di Iavan e il grande corno, che era in mezzo ai suoi occhi, è il primo re. Che quello sia stato spezzato e quattro ne siano sorti al posto di uno, significa che quattro regni sorgeranno dalla medesima nazione, ma non con la medesima potenza di lui. Alla fine del loro regno, quando l’empietà avrà raggiunto il colmo, sorgerà un re audace, esperto in enigmi. La sua potenza si rafforzerà, ma non per forza propria; causerà inaudite rovine, avrà successo nelle imprese, distruggerà i potenti e il popolo dei santi. Per la sua astuzia, la frode prospererà nelle sue mani, si insuperbirà in cuor suo e impunemente farà perire molti: insorgerà contro il principe dei prìncipi, ma verrà spezzato senza intervento di mano d’uomo. La visione di sere e mattine, che è stata spiegata, è vera. Ora tu tieni segreta la visione, perché riguarda cose che avverranno fra molti giorni». Io, Daniele, rimasi sfinito e mi sentii male per vari giorni: poi mi alzai e sbrigai gli affari del re: ma ero stupefatto della visione, perché non la potevo comprendere (Dn 8,15-27). Mentre io stavo ancora parlando e pregavo e confessavo il mio peccato e quello del mio popolo Israele e presentavo la supplica al Signore, mio Dio, per il monte santo del mio Dio, mentre dunque parlavo e pregavo, Gabriele, che io avevo visto prima in visione, volò veloce verso di me: era l’ora dell’offerta della sera. Egli, giunto presso di me, mi rivolse la parola e mi disse: «Daniele, sono venuto per istruirti e farti comprendere. Fin dall’inizio delle tue suppliche è uscita una parola e io sono venuto per annunciartela, poiché tu sei un uomo prediletto. Ora sta’ attento alla parola e comprendi la visione: Settanta settimane sono fissate per il tuo popolo e per la tua santa città per mettere fine all’empietà, mettere i sigilli ai peccati, espiare l’iniquità, stabilire una giustizia eterna, suggellare visione e profezia e ungere il Santo dei Santi. Sappi e intendi bene: da quando uscì la parola sul ritorno e la ricostruzione di Gerusalemme fino a un principe consacrato, vi saranno sette settimane. Durante sessantadue settimane saranno restaurati, riedificati piazze e fossati, e ciò in tempi angosciosi. Dopo sessantadue settimane, un consacrato sarà soppresso senza colpa in lui. Il popolo di un principe che verrà distruggerà la città e il santuario; la sua fine sarà un’inondazione e guerra e desolazioni sono decretate fino all’ultimo. Egli stringerà una solida alleanza con molti per una settimana e, nello spazio di metà settimana, farà cessare il sacrificio e l’offerta; sull’ala del tempio porrà l’abominio devastante, finché un decreto di rovina non si riversi sul devastatore» (Dn 9,20-27). / Quanto avverrà nella Casa di Maria, è per diretto, espresso comando del Padre Celeste. Angeli, Santi, aiutateci a contemplare il grande mistero della Vergine Maria, Madre di Dio.</li>
</ul>
</p>

<p>
<ul>
<li>(Lc 1,27) Promessa sposa di un uomo della casa di Davide / L’Angelo Gabriele è mandato a Nazaret, in una casa dove viveva una vergine. Questa vergine era promessa sposa di un uomo della casa di Davide, di nome Giuseppe. Viene anche indicato il nome di questa vergine: si chiama Maria: “A una vergine, promessa sposa di un uomo della casa di Davide, di nome Giuseppe. La vergine si chiamava Maria”. Le notizie che il Vangelo ci annunzia sono due: Maria è Vergine. Maria è promessa sposa. Maria è vergine, ma ben presto andrà a nozze. Si sposerà. Si formerà una famiglia tutta sua. Questa è la sua volontà. La seconda notizia riguarda il promesso sposo di Maria. Il suo nome è Giuseppe. Viene però indicato, puntualizzato che quest’uomo è della casa di Davide, un diretto discendente di quel re al quale il Signore nella notte aveva rivelato che da Lui sarebbe nato il re dal Regno Eterno. Ora noi sappiamo dalle successive profezie che questo re ha un nome particolare: il Messia del Signore, Colui che verrà per dare al regno di Dio una dimensione totalmente nuova, aprendo le porte di esso ad ogni uomo, anche agli uomini delle isole lontane, remote, irraggiungibili. Ora dunque dirai al mio servo Davide: Così dice il Signore degli eserciti: “Io ti ho preso dal pascolo, mentre seguivi il gregge, perché tu fossi capo del mio popolo Israele. Sono stato con te dovunque sei andato, ho distrutto tutti i tuoi nemici davanti a te e renderò il tuo nome grande come quello dei grandi che sono sulla terra. Fisserò un luogo per Israele, mio popolo, e ve lo pianterò perché vi abiti e non tremi più e i malfattori non lo opprimano come in passato e come dal giorno in cui avevo stabilito dei giudici sul mio popolo Israele. Ti darò riposo da tutti i tuoi nemici. Il Signore ti annuncia che farà a te una casa. Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno. Egli edificherà una casa al mio nome e io renderò stabile il trono del suo regno per sempre. Io sarò per lui padre ed egli sarà per me figlio. Se farà il male, lo colpirò con verga d’uomo e con percosse di figli d’uomo, ma non ritirerò da lui il mio amore, come l’ho ritirato da Saul, che ho rimosso di fronte a te. La tua casa e il tuo regno saranno saldi per sempre davanti a te, il tuo trono sarà reso stabile per sempre”». Natan parlò a Davide secondo tutte queste parole e secondo tutta questa visione (2Sam 7,8-17). Un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. Percuoterà il violento con la verga della sua bocca, con il soffio delle sue labbra ucciderà l’empio. La giustizia sarà fascia dei suoi lombi e la fedeltà cintura dei suoi fianchi. Il lupo dimorerà insieme con l’agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà. La mucca e l’orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. Il lattante si trastullerà sulla buca della vipera; il bambino metterà la mano nel covo del serpente velenoso. Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare (Is 11,1-9). Ecco il mio servo che io sostengo, il mio eletto di cui mi compiaccio. Ho posto il mio spirito su di lui; egli porterà il diritto alle nazioni. Non griderà né alzerà il tono, non farà udire in piazza la sua voce, non spezzerà una canna incrinata, non spegnerà uno stoppino dalla fiamma smorta; proclamerà il diritto con verità. Non verrà meno e non si abbatterà, finché non avrà stabilito il diritto sulla terra, e le isole attendono il suo insegnamento (Is 42,1-4). Sappiamo ora perché l’Angelo Gabriele è stato mandato: per dire a Maria che sarà la Madre del Messia del Signore. Da Lei dovrà nascere Colui che sarà il Re d’Israele, non solo d’Israele ma di tutto l’universo. Quest’onore di essere la Madre del Re Eterno è tutto riservato da Dio a Lei. Messia è solo uno e Madre del Messia è solo Lei. Ancora però non conosciamo noi la verità del Messia. Non ci è stata rivelata e di conseguenza non conosciamo neanche la verità di Maria. / Vergine Maria, Madre della Redenzione, Angeli, Santi, dateci la verità purissima del Messia.</li>
</ul>
</p>

<h5>Santorale</h5>

<p>
<a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a> / <a href="https://it.wikipedia.org/wiki/Calendario_dei_santi" title="wikipedia" class="https">wikipedia</a><br>
1º maggio: san Giuseppe, lavoratore; san Geremia, profeta; sant'Andeolo, martire; santi Torquato, vescovo di Guadix, e altri sei vescovi, martiri; sant'Amatore, vescovo di Auxerre; sant'Orenzio vescovo di Auch; san Brioco, vescovo e abate; san Sigismondo, re dei Burgundi; san Marculfo, eremita; sant'Aredio, vescovo di Gap; san Teodardo, vescovo di Narbona; beato Aldebrando, vescovo di Fossombrone; beata Mafalda, vergine; beato Vivaldo da San Gimignano, eremita del terzo ordine di san Francesco; beato Giuliano Cesarello, sacerdote francescano; san Pellegrino Laziosi, religioso dei servta; beata Petronilla, vergine, badessa clarisse; natale di san Pio V, papa; santi Agostino Schoeffler e Giovanni Luigi Bonnard, sacerdoti delle Missioni Estere di Parigi e martiri; san Riccardo Pampuri, dell'Ordine dei Fatebenefratelli; beato Clemente Šeptyc'kyj, studita, sacerdote e martire.
</p>

<h5>Quotes</h5>

<p>
<ul>
<li>«Sii sempre misericordiosa, come sono misericordioso Io. Ama tutti per amore verso di Me, anche i più grandi nemici, in modo che si possa riprodurre in pieno nel tuo cuore la Mia Misericordia» (Diario Faustina, 1695). </li>
<li>Sii tu il cambiamento che vuoi vedere nel mondo. (Mahatma Gandhi)</li>
<li>Non puntare al risparmio di te stesso. Vivi in pienezza. (João Catarin Mezzomo)</li>
<li>Vi sono molte persone che possono fare grandi cose, ma vi sono pochissime persone disposte a fare le piccole cose. (Madre Teresa)</li>
<li>Il male, come gli occhi, non vede se stesso. Tremi colui che si vede innocente. (Nicolás Gómez Dávila)</li>
</ul>
</p>

<h5>Poesia</h5>

<h5>Dixit</h5>

<p>
<a href="https://www.facebook.com/Pensieri-dei-Padri-Dottori-Beati-Santi-e-Mistici-della-Chiesa-640618183082541/" title="Padri" class="https">Padri</a><br>
Vi lascio la pace, vi do la mia pace / Il Signore ci lascia la pace al momento di andarsene, ci darà la sua pace nel mondo futuro. Ci lascia la pace in questo mondo affinché, rimanendo in essa, possiamo vincere il nemico; ci darà la sua pace quando regneremo e non vi sarà più il nemico. Ci lascia la pace, perché anche qui possiamo amarci a vicenda; ci darà la sua pace là dove non potremo più essere in conflitto gli uni con gli altri. Ci lascia la sua pace affinché non ci condanniamo a vicenda interpretando i nostri pensieri segreti, mentre siamo in questo mondo; ci darà la sua pace quando manifesterà i pensieri del nostro cuore, e allora ciascuno riceverà la lode da Dio (1Cor 4,5). In lui è la nostra pace e da lui viene la nostra pace, sia quella che ci lascia andando al Padre, sia quella che ci darà quando ci condurrà al Padre ... Ma perché quando dice: Vi lascio la pace, non dice: "La mia pace", mentre aggiunge: "Mia" quando dice: Vi do la mia pace (Gv 14,27)? ... Perché meravigliarsi, ha voluto che per sua pace si intendesse quella che egli stesso possiede? La pace che ci ha lasciato in questo mondo è da considerarsi nostra, piuttosto che sua, perché il Signore, che non ha in sé alcun peccato, non ha in sé alcun conflitto. Noi invece ora possediamo una pace tale che in essa dobbiamo dire ancora: Rimetti a noi i nostri debiti (Mt 6,12). C'è già per noi una certa pace, dunque, dal momento che nell'uomo interiore troviamo la nostra gioia nella legge di Dio, ma questa pace non è piena poiché vediamo nelle nostre membra un'altra legge che si oppone alla legge del nostro cuore (Rm 7,22-23). Esiste anche una certa pace tra di noi poiché crediamo di amarci a vicenda, ma neppure questa è una pace piena perché non vediamo, vicendevolmente, i pensieri del nostro cuore e su quanto invece ci riguarda ma non è in noi, facciamo supposizioni in positivo o in negativo. Questa è la nostra pace, anche se ci è stata lasciata da lui, e non avremmo neppure questa, se non ce l'avesse lasciata lui. La sua pace, però, è diversa. Ma se custodiremo fino alla fine la pace che abbiamo ricevuto, avremo quella pace che ha il Signore là dove non potranno nascere conflitti a partire da noi e nulla nei nostri cuori rimarrà nascosto gli uni agli altri. (Agostino di Ippona, Commento al Vangelo di Giovanni 77 ,3-4) 
</p>

<h5>DengMingDao</h5>

<p>
<sup>121</sup> Luogo segreto / Una luce dorata sfiora la baia azzurra, / l'aria profuma di alloro. / Il crepuscolo senza vento si dissolve in notte, / un ruscello risuona nel bosco riparato. / Sebbene questo sia un mondo turbolento, vi sono pur sempre giorni e luoghi in cui possiamo godere di una certa tranquillità. Quando ciò accade, è giusto riposarsi dalle tribolazioni e dalle lotte del mondo e approfittare di quanto ci viene offerto. Si tratterà a volte della pace di un Tramonto, quando il sole accecante si riconcilia con l'orizzonte e un 'orso di placida accettazione sembra permeare il cosmo intero. Altre volte ci imbatteremo in un luogo segreto, magari un boschetto che promette un misterioso conforto. In questi luoghi nascosti e appartati, spesso riusciamo a trovare la pace. Una simile tranquillità può diventare addirittura preziosa, come quando, ad esempio, ci consente di notare la voce profonda di un ruscello che sinora non avevamo mai avuto il tempo di ascoltare. Talvolta siamo così consumati dalle nostre attività quotidiane, da ignorare persino il nostro stesso bisogno di ritrovare la carica. Il rinnovamento è un tonico profondo. In un santuario, e con un po' di riposo, possiamo prepararci a riprendere il cammino. 
</p>

<h5>InFinemDei</h5>

<p>
Signore, veglia con coloro che vegliano o piangono in questa notte. Proteggi i malati, dona il riposo a coloro che sono stanchi. Benedici i moribondi, consola coloro che soffrono. Abbi pietà di coloro che sono tristi e sta' tra coloro che sono felici.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
