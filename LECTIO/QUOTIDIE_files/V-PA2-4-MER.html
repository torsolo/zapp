<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Mercoledì della II settimana di Pasqua
</p>

<p>
<u>ANTIFONA</u> / Ti loderò, Signore, tra le genti, e annuncerò il tuo nome ai miei fratelli. Alleluia. (Sal 17,50; 21,23)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Padre, che nella Pasqua del tuo Figlio hai ristabilito l'uomo nella dignità perduta e gli hai dato la speranza della risurrezione, fa' che accogliamo e viviamo nell'amore il mistero celebrato ogni anno nella fede. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Ecco, gli uomini che avete messo in carcere si trovano nel tempio a insegnare al popolo</b> / Dagli Atti degli Apostoli (At 5,17-26) / In quei giorni, si levò il sommo sacerdote con tutti quelli della sua parte, cioè la setta dei sadducèi, pieni di gelosia, e, presi gli apostoli, li gettarono nella prigione pubblica. Ma, durante la notte, un angelo del Signore aprì le porte del carcere, li condusse fuori e disse: «Andate e proclamate al popolo, nel tempio, tutte queste parole di vita». Udito questo, entrarono nel tempio sul far del giorno e si misero a insegnare. Quando arrivò il sommo sacerdote con quelli della sua parte, convocarono il sinedrio, cioè tutto il senato dei figli d'Israele; mandarono quindi a prelevare gli apostoli nella prigione. Ma gli inservienti, giunti sul posto, non li trovarono nel carcere e tornarono a riferire: «Abbiamo trovato la prigione scrupolosamente sbarrata e le guardie che stavano davanti alle porte, ma, quando abbiamo aperto, non vi abbiamo trovato nessuno». Udite queste parole, il comandante delle guardie del tempio e i capi dei sacerdoti si domandavano perplessi a loro riguardo che cosa fosse successo. In quel momento arrivò un tale a riferire loro: «Ecco, gli uomini che avete messo in carcere si trovano nel tempio a insegnare al popolo». Allora il comandante uscì con gli inservienti e li condusse via, ma senza violenza, per timore di essere lapidati dal popolo. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 33) <b>Il povero grida e il Signore lo ascolta</b> / Benedirò il Signore in ogni tempo, sulla mia bocca sempre la sua lode. Io mi glorio nel Signore: i poveri ascoltino e si rallegrino. / Magnificate con me il Signore, esaltiamo insieme il suo nome. Ho cercato il Signore: mi ha risposto e da ogni mia paura mi ha liberato. / Guardate a lui e sarete raggianti, i vostri volti non dovranno arrossire. Questo povero grida e il Signore lo ascolta, lo salva da tutte le sue angosce. / L'angelo del Signore si accampa attorno a quelli che lo temono, e li libera. Gustate e vedete com'è buono il Signore; beato l'uomo che in lui si rifugia.
</p>

<p>
<u>ACCLAMATIO</u> / Alleluia, Alleluia / Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. (Gv 3,16) / Alleluia.
</p>

<p>
<u>VANGELO</u> / <b>Dio ha mandato il Figlio nel mondo, perchè il mondo sia salvato per mezzo di lui</b> / Dal Vangelo secondo Giovanni (Gv 3,16-21) / In quel tempo, Gesù disse a Nicodèmo: «Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell'unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Cristo è la grande luce che ci rivela l'amore del Padre per gli uomini e ci provoca ad un giudizio di verità sul nostro agire. Rivolgiamoci al Padre dicendo: <b>Per il tuo amore per Cristo, salvaci, Dio nostro.</b> / Ti preghiamo, Padre, per i cristiani perseguitati, per le vittime di ogni ingiustizia e invidia umana: per la tua forza siano fedeli alla loro fede e alla loro coscienza. / Ti preghiamo per coloro che hanno di te l'idea errata di giudice vendicatore: scoprano che tu sei Padre e che ci hai tanto amato da consegnare Cristo tuo figlio per la vita del mondo. / Ti preghiamo per tutti i credenti: comprendano che Cristo è giudizio luminoso dell'autenticità e del valore delle loro opere. / Ti preghiamo per quanti sono preposti ai mezzi di comunicazione sociale: siano sempre umili cercatori e servitori della verità. / Ti preghiamo per noi, che chiami a compiere la verità con opere disinteressate e trasparenti: ci sentiamo sempre più responsabili di questa nostra vocazione. / Per chi agisce con violenza. / Per i nostri morti. / O Signore Gesù, che ci chiami a fare ogni giorno la scelta fra la luce e le tenebre, fa' che le nostre opere siano compiute in Dio con quella fedeltà alla verità che sei tu stesso, Sapienza eterna del Padre, che vivi e regni nei secoli dei secoli. Amen.
</p>

<p>
<u>OFFERTORIO</u> / O Dio, che nella comunione mirabile a questo sacrificio ci hai resi partecipi della tua natura divina, dona a noi, che abbiamo conosciuto la tua verità, di testimoniarla con una degna condotta di vita. Per Cristo nostro Signore. ♦ Con i doni della Chiesa accetta, o Signore, come sacrificio a te gradito, noi tuoi servi, configurati a immagine del tuo Figlio, e confermati con il sigillo dello Spirito. Per Cristo nostro Signore.
</p>

<p>
<u>PREFAZIO</u> / <b>La vita nuova in Cristo</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Dice il Signore: «Io ho scelto voi e vi ho costituiti perché andiate e portiate frutto e il vostro frutto rimanga». Alleluia. (Gv 15,16.19) ♦ La luce è venuta nel mondo. Chi fa la verità viene alla luce. Alleluia. (Gv 3,19.21)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Assisti con bontà il tuo popolo, o Signore, e poiché lo hai colmato della grazia di questi santi misteri, donagli di passare dalla nativa fragilità umana alla vita nuova nel Cristo risorto. Egli vive e regna nei secoli dei secoli. ♦ Concedi, o Padre, che, nutriti con il sacramento del Corpo e del Sangue del tuo Figlio, cresciamo nella comunione del suo Spirito e nell’amore dei fratelli, fino a raggiungere nella carità operosa la pienezza del Corpo di Cristo. Egli vive e regna nei secoli dei secoli.
</p>

<h3>LECTIO</h3>

<p>
<u>EVANGELIZO1</u> / <br>
San Clemente d'Alessandria (150-ca 215) teologo / Esortazione ai Greci, 11, 113; GCS 1, 79 / “La luce è venuta nel mondo” / “I comandi del Signore sono limpidi, danno luce agli occhi” (Sal 19,9). Ricevi Cristo, ricevi la capacità di vedere, ricevi la luce, per conoscere Dio e l’uomo. (…) Riceviamo la luce per ricevere Dio (…), riceviamo la luce e diventiamo discepoli del Signore (…), cacciamo l’ignoranza e le tenebre che velano il nostro sguardo come nebbia, contempliamo il vero Dio.(…) Mentre eravamo sepolti nelle tenebre e prigionieri dell’ombra della morte (Mt 4,16; Is 42,7), una luce dal cielo più pura del sole, più dolce della vita quaggiù, ha brillato per noi. Questa luce è la vita eterna e tutto ciò che ne partecipa ha la vita. La notte teme questa luce; per paura, scompare e fa posto al giorno del Signore; tutto è diventato luce senza fine. L’occidente si è trasformato in oriente; è “la nuova creazione” (Gal 6,15; Ap 21,1). Poiché “il Sole di giustizia” (Mal 3,20), che passa ovunque nella sua corsa, visita tutto il genere umano senza distinzione. Imita suo Padre che “fa sorgere il sole su tutti gli uomini” (Mt 5,45) e sparge su tutti la rugiada della verità. (…) Crocifiggendo la morte l’ha trasformata in vita; ha strappato l’uomo dalla perdizione e l’ha fissato nei cieli; ha trapiantato ciò che era mortale per renderlo immortale; ha cambiato la terra in cielo.(…) Ha dato la vita di Dio agli uomini col suo insegnamento divino “ponendo la sua legge nel loro animo, scrivendola sul loro cuore (…): tutti conosceranno Dio, dal più piccolo al più grande, dice il Signore; poiché io perdonerò la loro iniquità e non mi ricorderò più del loro peccato” (Ger 31,33ss). Accogliamo dunque le leggi della vita, obbediamo all’insegnamento di Dio, impariamo a conoscerlo.
</p>

<p>
<u>EVANGELIZO-21</u> / Beato Columba Marmion (1858-1923) abate / Lo spirito di abbandono / "Dio infatti ha tanto amato il mondo da dare il suo Figlio unigenito" (Gv 3,16) / Sono infinite le meraviglie e le manifestazioni dell'amore di Dio. L'amore divino risplende non solo nel fatto della nostra adozione, ma nell'ammirabile via scelta da Dio per realizzarla in noi. Dio ci ama di amore infinito, di amore paterno; ma ci ama nel Figlio. Per farci suoi figli, Dio ci dà suo Figlio Cristo Gesù: è quello il dono supremo dell'amore. "Dio infatti ha tanto amato il mondo da dare il suo Figlio unigenito" (Gv 3,16). E perché ce lo dà? Perché sia la nostra sapienza, santificazione, redenzione, giustizia; la nostra luce e la nostra via; il nostro cibo e la nostra vita: in una parola perché serva da mediatore fra lui e noi. Cristo Gesù, Verbo incarnato, colma l'abisso che separava l'uomo da Dio. E' nel suo Figlio e per mezzo di suo Figlio che Dio diffonde dal cielo sulle nostre anime tutte le benedizioni divine della grazia che ci fanno vivere da figli degni del Padre celeste (Ef 1,3). Tutte le grazie ci vengono per mezzo di Gesù; è per lui che ogni bene viene dal cielo; Dio ci ama nella misura in cui amiamo suo Figlio Gesù e crediamo in lui. Nostro Signore stesso ci dice questa parola consolante: "Il Padre stesso vi ama, poiché voi mi avete amato, e avete creduto che io sono venuto da Dio" (Gv 16,27). Quando il Padre vede un'anima piena d'amore per suo Figlio, la colma delle più grandi benedizioni.
</p>

<p>
<u>DiBruno1</u> / <br>
Dio ha tanto amato il mondo (Gv 3,16-21) / Quanto è grande l’amore di Dio per l’uomo? Esso è infinito, eterno, senza limiti, senza misura. L’amore di Dio è Cristo Gesù: “La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato. Infatti, quando eravamo ancora deboli, nel tempo stabilito Cristo morì per gli empi. Ora, a stento qualcuno è disposto a morire per un giusto; forse qualcuno oserebbe morire per una persona buona. Ma Dio dimostra il suo amore verso di noi nel fatto che, mentre eravamo ancora peccatori, Cristo è morto per noi. A maggior ragione ora, giustificati nel suo sangue, saremo salvati dall’ira per mezzo di lui. Se infatti, quand’eravamo nemici, siamo stati riconciliati con Dio per mezzo della morte del Figlio suo, molto più, ora che siamo riconciliati, saremo salvati mediante la sua vita. Non solo, ma ci gloriamo pure in Dio, per mezzo del Signore nostro Gesù Cristo, grazie al quale ora abbiamo ricevuto la riconciliazione” (Rm 5,5-11). È un amore, quello di Dio in Cristo Gesù, che è fino alla morte e alla morte di croce. Dio muore per amore. Cristo Gesù per amore nostro si è lasciato fare da Dio peccato in nostro favore. L’Innocente prende su di sé tutti i peccati del mondo e li espia nel suo corpo consumato dal fuoco del suo amore sulla croce: “L’amore del Cristo infatti ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove. Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio” (2Cor 5,14-21). È grande, divino, umano, eterno, perfetto, l’amore di Dio per l’uomo, in Cristo Gesù. Ma basta un dono così eccelso per la salvezza dell’uomo? No. Occorre che l’uomo lo faccia suo con la fede. Se l’uomo non crede nell’Unigenito Figlio di Dio, rimane nel suo peccato ed esso è per lui la morte eterna. Non è la non fede che lo condanna. Lui è già nella morte. La non fede non permette che lui passi nella vita. / In quel tempo, Gesù disse a Nicodèmo: «Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». / Ma cosa vuol dire credere nell’Unigenito Figlio di Dio? La fede è nella Parola e in tutto ciò che essa dice di fare o di non fare. Viene predicata la Parola di Gesù, il suo Vangelo, si crede nella sua verità, la si accogliere come unica e sola Parola di vita eterna, ci si lascia battezzare, si diviene con Cristo una sola vita, un solo corpo, si vive da veri figli del Padre, si obbedisce alla sua volontà, si entra nella salvezza. La vita eterna è dono. Esso va accolto. A chi l’accoglie l’obbligo di produrre ogni frutto di bene secondo la Parola di Cristo. Si accoglie Cristo per vivere in Cristo, con Cristo, per Cristo. Se non si vive per Cristo, il dono è accolto vanamente. Ma di questa accoglienza vana si è responsabili dinanzi a Dio. Non abbiamo fatto fruttificare la vita di Cristo Gesù con la nostra vita. Non ci siamo salvati. Non abbiamo prodotto salvezza. / Madre di Dio, Angeli, Santi, fateci vita della vita di Cristo e luce della sua luce. 
</p>

<p>
<u>DIBRUNO-21</u> / Perché chiunque crede in lui non vada perduto (Gv 3,16-21) / Quale fede si deve avere in Cristo Gesù per non andare perduti? La fede che salva è credere che Gesù è l’Inviato del Padre, il suo Cristo, il suo Redentore e Salvatore, il Mediatore unico tra Dio e l’universo, la via, la verità, la vita, la luce, la giustizia, la carità, la misericordia, il perdono. Si deve credere che tutto è in Lui, per Lui, con Lui. La fede è in ogni Parola da Lui detta. Una sola sua Parola non creduta e non si è nella vera salvezza. Per una sola Parola non creduta si rischia di essere esclusi dalla vita eterna. San Paolo, nella Lettera ai Romani, ci rivela che siamo redenti, benedetti, salvati per l’obbedienza di Cristo Gesù: “Quindi, come a causa di un solo uomo il peccato è entrato nel mondo e, con il peccato, la morte, e così in tutti gli uomini si è propagata la morte, poiché tutti hanno peccato… Fino alla Legge infatti c’era il peccato nel mondo e, anche se il peccato non può essere imputato quando manca la Legge, la morte regnò da Adamo fino a Mosè anche su quelli che non avevano peccato a somiglianza della trasgressione di Adamo, il quale è figura di colui che doveva venire. Ma il dono di grazia non è come la caduta: se infatti per la caduta di uno solo tutti morirono, molto di più la grazia di Dio e il dono concesso in grazia del solo uomo Gesù Cristo si sono riversati in abbondanza su tutti. E nel caso del dono non è come nel caso di quel solo che ha peccato: il giudizio infatti viene da uno solo, ed è per la condanna, il dono di grazia invece da molte cadute, ed è per la giustificazione. Infatti se per la caduta di uno solo la morte ha regnato a causa di quel solo uomo, molto di più quelli che ricevono l’abbondanza della grazia e del dono della giustizia regneranno nella vita per mezzo del solo Gesù Cristo. Come dunque per la caduta di uno solo si è riversata su tutti gli uomini la condanna, così anche per l’opera giusta di uno solo si riversa su tutti gli uomini la giustificazione, che dà vita. Infatti, come per la disobbedienza di un solo uomo tutti sono stati costituiti peccatori, così anche per l’obbedienza di uno solo tutti saranno costituiti giusti. La Legge poi sopravvenne perché abbondasse la caduta; ma dove abbondò il peccato, sovrabbondò la grazia. Di modo che, come regnò il peccato nella morte, così regni anche la grazia mediante la giustizia per la vita eterna, per mezzo di Gesù Cristo nostro Signore” (Rm 5,12-21). Oggi sono tutte frutti di mente governate dal diavolo quelle teorie che annunziano una salvezza senza Cristo, senza divenire suo corpo, senza aggregazione visibile alla Chiesa, senza predicazione del Vangelo, senza rinascita da acqua e da Spirito Santo. Queste teorie contraddicono tutta la rivelazione dell’Antico e del Nuovo Testamento, cancellano e annullano tutta la bimillenaria Tradizione della Chiesa. Rendono vano il sacrificio dei martiri e dei confessori della fede. Fanno della Chiesa di Dio una inutile organizzazione umana. Si toglie Cristo dal suo trono e al suo posto viene insediato il diavolo. O il cristiano ritorna a Cristo o apparterrà per sempre a Satana e ai suoi angeli. / In quel tempo, Gesù disse a Nicodèmo: «Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». / Oggi lo Spirito Santo sta parlando con divina chiarezza. È Gesù il solo dono di Dio per la salvezza di chiunque crede in Lui. Ogni uomo per nascita è figlio di Adamo, erede della sua morte. L’uomo è già nella morte. Il passaggio dalle tenebre nella luce avviene solo per la fede in Cristo. Si crede in Lui, si accoglie Lui, ci si lascia battezzare, si nasce da acqua e da Spirito Santo, ci si aggrega alla Chiesa, si vive in lui, si è salvi. / Madre della Redenzione, Angeli, Santi, fate che crediamo con vera fede in Cristo.
</p>

<p>
<u>SILVESTRINI-21</u> / Dio ha così amato il mondo da dare il suo Figlio Unigenito... Leggiamo oggi dal Vangelo di Giovanni ancora una parte dell'incontro di Gesù con Nicodemo. "Dio ha tanto amato il mondo da dare il suo Figlio Unigenito, perché chiunque crede in lui non muoia, ma abbia la vita eterna". Il progetto di Dio è uno solo: amarci per salvarci, attraverso il sacrificio della croce del suo Figlio Unigenito. Con totale gratuità Dio ha mostrato al mondo sino a che punto lo ami. L'apostolo Paolo, consapevole di ciò, esclama: "siamo stati comprati a caro prezzo". Ora l'affermazione, che tutto ciò avviene affinché "chiunque crede in lui abbia la vita eterna", suggerisce all'evangelista alcune considerazioni circa il ruolo di Cristo. Egli ci rivela l'amore del Padre per il mondo, quindi è venuto per salvare e non per condannare. Cristo è il riflesso della luce del Padre, come diciamo nella nostra professione di fede: "Luce da luce". Tutti questi titoli dati a Gesù manifestano l'amore di Dio per l'umanità. Tale amore è detto in greco agàpe, e indica quell'amore col quale si vuole bene a una persona per se stessa, non per l'interesse che se ne può trarre. Nell'atto di fede in Gesù, il Figlio, si realizza in noi il giudizio ultimo: chi crede sinceramente a ciò che Gesù dice, ha già accesso alla vita divina, che il Padre ci comunica mediante il Figlio. Chi non crede invece, va verso la condanna eterna. Di fronte alla rivelazione del Figlio, ciascuna persona è posta nella libertà di scegliere la sua definitiva destinazione. Alle opere malvagie di chi ha preferito le tenebre alla luce, si contrappongono le opere di chi si è lasciato illuminare dalla luce. Costoro "operano la verità" cioè agiscono secondo la rivelazione accolta, e così si manifesta anche esteriormente che in essi opera Dio medesimo. Grande luce gettano queste parole sul mistero della salvezza. Tale mistero si compie nel segreto rapporto tra Dio e l'uomo.
</p>

<p>
<u>LOYOLA1</u> / <br>
Bene e male, ombra e luce: dinamiche trasversali alla storia dell’umanità, che s’intrecciano di continuo anche nella nostra storia. Quante ombre e quante luci ci attraversano ogni giorno, quanti desideri veri e quante maschere? A volte tendiamo a proiettare fuori i conflitti che sono nel nostro cuore, pretendendo di essere noi a tracciare la barriera tra il bene e il male e di ripararci al di qua di questa. Fare luce, però, significa proprio fare verità: lasciare che quello che ci abita venga illuminato da una luce che non è inquisitoria, né giudicante. Una luce che ci aiuti a guardarci fino in fondo, che sappia attraversare le resistenze che si annidano nelle nostre ombre: quelle che non vogliono fare la fatica di mettersi in gioco, di sbilanciarsi nel vuoto, di provare a immaginarsi in maniera diversa. Senza la pretesa di fare tutto e subito, senza lasciarsi accecare: chi fa la verità va verso la luce, in un cammino continuo. In questo cammino, l’amore di Dio si fa presente offrendoci un compagno di strada: Gesù. / Dove sento di incontrare Gesù nel mio cammino? Cosa faccio fatica a portare alla luce? Che cosa mi impedisce di fare verità? (Rete Loyola Bologna)
</p>

<p>
<u>LOYOLA-21</u> / Questo amore immenso di Dio io l’ho visto, sulla Croce. Non riuscirò mai a comprendere fino in fondo quanto è costato, e faccio fatica a credere che valgo davvero il prezzo di questo sacrificio. Quanto vale la mia vita? Spesso cado in questo inganno: che siano le mie azioni a determinare il mio valore, che siano le mie azioni a dire se sono degno o meno d’amore. E allora se cado, se sbaglio, corro a nascondermi perché una voce dentro di me non fa che ripetermi che non valgo nulla e che non sono capace di fare nulla di buono, che non sono degno di questo amore. Questa schiavitù sono le tenebre di cui parla Gesù, questo giudizio, questa paura che ci sia sempre qualcuno pronto a condannarci, è quello che ci fa stare lontani dalla luce. Se guardo bene però scopro che quello che sta lì pronto a condannarmi in realtà sono io. Nel fondo noi non ci sappiamo veramente amati, per questo il Padre ha mandato il Figlio, perché è solo in Lui, nel suo modo di essere figlio, che impariamo quanto siamo amati e ad amare a nostra volta altri. Di un amore che ci libera, libera la nostra capacità di vivere veramente. Si vive solo quando ci si sente davvero amati, la verità è che valgo tanto quanto sono amato. E sta a noi scegliere se crederci o meno, questa luce che ci rivela a noi stessi per quello che siamo non è comoda, è un voltarsi continuamente verso di Lui, vincendo le nostre resistenze a lasciarci guardare, senza paura, come se fossimo la cosa più bella che esista. / Quali sono i posti in cui ti nascondi più spesso? Cosa puoi dire oggi di bello a te stesso e a chi ti è accanto? In quali occasioni ti sei sentito profondamente amato, senza dover difendere o giustificare nulla? (Caterina Bruno)
</p>

<p>
<u>LettureBose</u> / È lui la fonte della nostra gioia! / Il giusto gioirà nel Signore (Sal 63 [64],11). Ormai il giusto non è più triste. Erano tristi i discepoli dopo che il Signore era stato crocifisso; se ne andarono tristi e piangenti pensando di aver perduto ogni speranza. Ma il Signore è risorto! Tuttavia, anche quando si manifestò a loro, li trovò tristi. Velò gli occhi dei due discepoli che erano in cammino [verso Emmaus] perché non lo riconoscessero e li trovò in uno stato di tristezza e abbattimento. Velò i loro occhi finché non ebbe spiegato loro le Scritture e non ebbe mostrato loro, sulla base delle Scritture, che si doveva compiere quello che in realtà era accaduto. Mostrò loro che, secondo le Scritture, il Signore doveva risorgere il terzo giorno (Lc 24, 13-3 5) ... E ora è risorto; ora parla. Non si fa riconoscere subito per poter essere riconosciuto in seguito con una gioia ancora più grande. Più tardi apre i loro occhi allo spezzare del pane; allora lo riconoscono, gioiscono, esclamano: Il giusto gioirà nel Signore. A un discepolo più ostinato viene annunciato: "È apparso il Signore! Il Signore è risorto!", ma egli è triste e non crede; dice: "Se non metto la mia mano e non tocco le cicatrici lasciate dai suoi chiodi, non crederò" (Gv 20,25). Gli viene offerto il corpo da toccare, mette le mani, tocca ed esclama: Mio Signore e mio Dio! (Gv 20,28). Il giusto gioirà nel Signore. Gioirono dunque nel Signore quei giusti che lo videro, lo toccarono e credettero; e i giusti di adesso, i giusti a cui non è dato vedere né toccare, non gioiranno forse nel Signore? E dove sono quelle parole che il Signore rivolgeva a Tommaso: Tu hai creduto perché hai veduto; beati quelli che non hanno visto e crederanno (Gv 20,29)? Rallegriamoci dunque tutti nel Signore. Nella fede siamo tutti un solo giusto, formiamo tutti un solo corpo con un solo capo. Rallegriamoci nel Signore, non in noi perché il nostro bene non siamo noi stessi, ma colui che ci ha creati. È lui il nostro bene, è lui la fonte della nostra gioia. (Agostino di Ippona, Esposizioni sui salmi 63,17) 
</p>

<p>
<u>FEGF1</u> / Dio ha tanto amato il mondo da dare il suo Figlio unigenito, di Sant’Antonio di Padova nel tredicesimo secolo / Il Padre ci ha mandato il Figlio suo, che è “il buon regalo e il dono perfetto” (Gc 1,17). Il buon regalo, che nulla supera; il dono perfetto, al quale non si può aggiungere nulla. Cristo è il buon regalo perché colui che ci viene dato dal Padre è il Figlio suo, sovrano, eterno come lui. Cristo è il dono perfetto; come dice l’apostolo Paolo, “Dio ci ha dato ogni cosa insieme con lui”(Rm 8,32)... Ci ha dato colui che è “capo della Chiesa” (Ef 5,23). Non poteva darci nulla di più. Cristo è il dono perfetto perché, nel dare il Figlio suo, il Padre ha portato in lui ogni cosa alla perfezione. “Il Figlio dell’uomo, dice san Matteo, è venuto a salvare ciò che era perduto” (18,11). Per questo la Chiesa grida: “Cantate al Signore un canto nuovo” (Sal 97,1), quasi dicesse: O fedeli, che siete stati salvati e rinnovati dal Figlio dell’uomo, cantate un canto nuovo, poiché dovete “metter via il raccolto vecchio per far posto al nuovo” (Lv 26,10). Cantate, poiché il Padre “ha compiuto prodigi” (Sal 97,1), quando ci ha mandato ogni dono perfetto, cioè il Figlio suo. “Agli occhi dei popoli ha rivelato la sua giustizia” (Sal 97,2), quando ci ha dato ogni dono perfetto, il suo Figlio unigenito, che giustifica le nazioni e compie la perfezione di ogni cosa.
</p>

<p>
<u>FEGF2</u> / DIO E’ LUCE di Simeone il Nuovo Teologo nell’undicesimo secolo / Ecco: Farai e dirai tutto secondo la grazia che ti è stata data e che parla in te, come sta scritto: E saranno tutti ammaestrati da Dio – imparando il bene non per mezzo di lettere e caratteri, ma nello Spirito Santo; e non nella parola soltanto, ma iniziati misticamente alle realtà divine nella luce della Parola e nella parola della Luce: “Allora, infatti – dice -, sarete  dei maestri per voi e per il prossimo”; non solo, ma: sarete anche luce del mondo…e sale della terra. C’è chi abbia orecchi per ascoltare, perché possa prestare orecchio al senso di ciò che dice lo Spirito? C’è anche ora chi possieda la mente del Cristo, perché possa comprendere bene e in modo degno di Dio ciò che Dio stesso ha scritto? Si troverà anche ora qualcuno che abbia in sé il Cristo che parla, perché sia in grado di interpretare bene i misteri nascosti nelle parole? Sta scritto: Parliamo infatti di sapienza, ma non della sapienza di questo secolo che viene distrutta, bensì di una sapienza in mistero, quella nascosta ai più, ma davvero svelata e nota a noi, che camminiamo nel timore di Dio e sempre guardiamo a lui. Poiché non parliamo di ciò che non sappiamo, ma testimoniamo ciò che sappiamo, poiché la luce già risplende nella tenebra, nella notte e nel giorno, dentro e fuori – dentro, nei nostri cuori; e fuori, nel nostro intelletto -, e ci avvolge nel suo splendore senza tramonto, senza mutamento, senza cambiamento, senza forma: operante, viva e vivificante e trasformante in luce coloro che ne sono illuminati. Noi testimoniamo che Dio è luce.
</p>

<p>
<u>RobertoPasolini</u> / Chiaramente / Attraverso la risurrezione del suo Verbo eterno dalla morte, Dio, il Padre, ha voluto introdurre nella storia il più sottile e penetrante dei giudizi, quello dell’amore più grande: «Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui» (Gv 3,17). Nel dialogo notturno tra Gesù e Nicodemo, questo modo di leggere e interpretare la storia da parte di Dio si rivela essere una vera e propria spada a doppio taglio, il cui esito è rimandato alla nostra libertà di accoglienza: «Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio» (3,18). Nutriamo tutti una certa paura nei confronti dei giudizi degli altri, pensando che la loro pericolosità sia sempre da imputare a qualcosa di brutto che di noi può essere accusato o svelato. La condanna di cui parla il Signore Gesù nel Vangelo – quella tenebra in cui possiamo sprofondare se restiamo ostili alla luce della rivelazione – non è in alcun modo da intendersi come una sottolineatura della nostra realtà agli occhi di Dio. È, semmai, quella distanza da Dio a cui ci condanniamo se rifiutiamo di credere che il nostro valore ultimo non possa essere mai ridotto alla somma dei nostri pregi al netto degli errori che abbiamo fatto: «Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna» (Gv 3,16). La vita inizia a diventare senza fine e senza confini, quando (ri)cominciamo a credere che sia possibile esistere davanti a un Dio che non misura mai la sua fedeltà nei nostri confronti a partire dai traguardi che abbiamo raggiunto, ma sempre e solo dal desiderio di condividere con noi la sua natura d’amore. A noi è affidata la responsabilità di vigilare su quale tendenza prevalga nel nostro cuore, dopo aver vissuto l’esperienza di questo amore folle e smisurato che Dio nutre per la nostra umanità creata a sua immagine e somiglianza. Gesù, nel Vangelo, svela quel raffinato meccanismo in cui sappiamo barricarci quando non vogliamo in alcun modo essere smascherati nella nostra complicità con le tenebre: «Chiunque infatti fa il male, odia la luce, e non viene alla luce perché le sue opere non vengano riprovate» (Gv 3,20). Questa libertà di incamminarsi verso Dio oppure di rimanere chiusi in una vita segnata da egoismo e solitudine può diventare una chiave di lettura per interpretare la pagina di liberazione attestata negli Atti degli Apostoli. Imprigionati dietro le sbarre di un carcere, i discepoli si sono scoperti in grado di poter insegnare nuovamente il messaggio evangelico per il semplice fatto di aver udito e accolto una parola di liberazione nel cuore della loro segregazione: «Udito questo, entrarono nel tempio sul far del giorno e si misero a insegnare» (At 5,21). Mentre gli apostoli escono dalla galera e iniziano a diffondere l’annuncio del vangelo, le guardie vanno a prelevarli in prigione e si imbattono in una situazione paradossale e sconcertante: «Abbiamo trovato la prigione scrupolosamente sbarrata e le guardie che stavano davanti alle porte, ma, quando abbiamo aperto, non vi abbiamo trovato nessuno» (At 5,23). L’ambiguità della narrazione ruota attorno al dubbio se le porte del carcere siano realmente state aperte o siano rimaste chiuse. Forse la risposta più esatta al dubbio – non solo esegetico – è che, come in ogni manifestazione di Dio, le porte della salvezza si spalancano per gli uni mentre restano serrate per gli altri. Le guardie sono rimaste ferme e sorde al loro posto, senza accorgersi di nessun angelo che avesse condotto i prigionieri verso la libertà. Gli apostoli, invece, hanno vissuto un’esperienza di liberazione così forte da non poter esser trattenuti in alcun modo nella loro volontà di testimoniare la luce vera della Pasqua di Cristo, quella capace di illuminare ogni uomo: «Invece chi fa la verità viene verso la luce, perché appaia chiaramente che le sue opere sono state fatte in Dio» (Gv 3,21).
</p>

<p>
<u>MichaelDavideSemeraro</u> / Il tuo nome è Uscire, alleluia! / Nel parlare comune, quando vogliamo indicare la fine di una pena diciamo che una persona è uscita dal carcere! La liturgia della Parola si apre con questa immagine riguardante gli apostoli: «Ma durante la notte, un angelo del Signore aprì le porte del carcere, li condusse fuori e disse: “Andate e proclamate…”» (At 5,19). La vita della Chiesa, la testimonianza dei discepoli del Risorto è costantemente in “uscita” e non c’è nessun tipo di impedimento che possa imprigionare la libertà che viene dal Vangelo e la necessità che l’annuncio di salvezza venga donato a tutti. Eppure, non bisogna dimenticare che ogni movimento di uscita dei discepoli radica nel mistero stesso di Cristo Signore, che di sé ha questa chiara consapevolezza: «Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna» (Gv 3,16). Questo dono si offre come la «luce» (3,21) con una naturalezza e dolcezza che non ha nulla di costrittivo e di impositivo. La figura di Nicodemo, che «di notte» è andato a trovare il Signore, diventa per noi uno specchio per fare il punto del nostro cammino di rinascita nelle acque battesimali del Vangelo. In queste acque, ogni giorno, siamo invitati a immergere la nostra vita per conformarla a quella di Cristo Signore, che sembra voler ricordare quanto sia completamente nuovo il modo di intendere la propria relazione con l’Altissimo: «Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui» (3,17). La parola della croce e della risurrezione del Signore Gesù scardina quel sistema di cui Nicodemo fa parte e da cui sente il profondo bisogno di uscire, per respirare a pieni polmoni l’esperienza della grazia. Possiamo ben comprendere l’irritazione del «sommo sacerdote con tutti quelli della sua parte, cioè la setta dei sadducei, pieni di gelosia» (At 5,17) che cercano in tutti i modi di imprigionare gli apostoli per non essere costretti a fare un cammino di conversione, nel senso di una libertà da condividere con tutti. Per i notabili del popolo non è sopportabile tanta libertà, tanta speranza… in una parola: così tanta vita: «Ecco, gli uomini che avete messo in carcere si trovano nel tempio a insegnare al popolo» (At 5,25). Non è raro che imprigioniamo la Parola oppure accettiamo, per paura o per superficialità, che essa non sia sufficientemente libera. Ogni giorno siamo chiamati a uscire dalle prigioni delle nostre paure e dei nostri comodi per liberare la Parola e permetterle di compiere la sua corsa liberatrice a favore di tutti. Il mistero della Pasqua è un mistero quotidiano in cui siamo chiamati a compiere l’esodo dal nostro Egitto interiore alla libertà e bellezza del Tempio di Dio, in cui possiamo e vogliamo annunciare la sua Parola di libertà e di gioia. L’unico «giudizio è questo: la luce è venuta nel mondo, ma gli uomini hanno amato più le tenebre che la luce» (Gv 3,19).
</p>

<p>
<u>LuigiMariaEpicoco</u> / In direzione / “Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna”. Mi piacerebbe che rileggessimo più e più volte queste parole del Vangelo di oggi. Le lasciassimo così scendere fin nel profondo del nostro cuore. A me creano una profonda commozione. Sapermi amato a tal punto da sapere che Dio ha chiesto al proprio Figlio di sacrificarsi per me non mi lascia indifferente. La fede non è tanto credere delle cose su Dio, ma credere di più in noi stessi accettando di essere amati così per davvero. Ci svalutiamo troppo. Crediamo di più alla nostra tenebra che alla luce con cui siamo guardati: “ma gli uomini hanno amato più le tenebre che la luce, perché le loro opere erano malvagie”. Ai nostri occhi è più credibile il bicchiere mezzo vuoto. Ci guardiamo quasi sempre con giudizio, con sensi di colpa e non riusciamo a cogliere invece lo sguardo che Dio ha su di noi. Uno sguardo che dice: “Tu vali! Vali a tal punto che sono morto per te”. Non ci dice questo per far nascere in noi gratitudini o sensi di colpa. Dio non ha bisogno dei nostri grazie, o delle nostre frustrazioni. Egli ha bisogno della nostra felicità. L’unica cosa che davvero dà gloria a Dio è essere felici. Perché l’unica cosa che appaga uno che ama è sapere che chi sta amando è felice. Per quella felicità darebbe via anche se stesso. E Dio lo ha fatto veramente. Sotto la luce di un amore così dobbiamo rileggere tutta la nostra vita e avere il coraggio di buttare ciò che è buio: “Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio”. In fondo è questo quello che ci chiede Gesù: metterci in direzione del Suo Amore e scegliere nella vita ciò che si accorda con esso. Tutto il resto è solo un’anticipazione della morte anche se non ce ne accorgiamo subito. Infatti il malvagio pensa di essere furbo, ma poi qual è la sua fine?
</p>

<p>
<u>HomilyVoice-21</u> / PRIMA LETTURA Durante la notte, un angelo del Signore aprì le porte del carcere, li condusse fuori e disse: «Andate e proclamate al popolo, nel tempio, tutte queste parole di vita». Udito questo, entrarono nel tempio sul far del giorno e si misero a insegnare. Gesù ci ha insegnato che è il cuore che governa l’uomo. Se nel cuore vi è il peccato, la bocca proferirà oracoli di peccato. Il corpo compirà azioni di peccato. Le parole e le opere manifestano il cuore. Se invece il cuore è governato dallo Spirito Santo, la parola è di verità e di sincerità e anche le opere sono di giustizia e di equità. I sadducei sono pieni di gelosia e la loro parola è di violenza contro gli Apostoli del Signore. Essi prendono gli Apostoli e li gettano nella prigione pubblica. Il peccatore decide dal suo peccato, non decide dalla giustizia. Quando il giudice è un peccatore, uno che non teme il Signore, mai vi potrà essere giustizia sulla nostra terra. La giustizia è il frutto di un cuore nel quale regna il timore del Signore. Ma il Signore ama anche i sadducei e vuole che anche loro giungano alla conoscenza della verità per essere salvati. Dona loro un grande segno di presenza nei suoi Apostoli. Un Angelo del Signore di notte viene, apre le porte del carcere, conduce fuori gli apostoli e dona loro un comando: Andate e proclamate al popolo, nel tempio, tutte queste parole di vita. L’Angelo del Signore non libera gli Apostoli perché si mettano in salvo, lasciando la città di Gerusalemme. Li libera perché vuole la salvezza del suo popolo. Essi devono andare nel tempio e annunciare Cristo nel suo mistero di morte e di risurrezione. Sono queste la parole di vita. Si compiono così le Parole dette da Gesù ai suoi Apostoli la sera della Pasqua: «Così sta scritto: il Cristo patirà e risorgerà dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni» (Lc 24,46-48). La liberazione dal carcere è segno che Gesù governa la vita dei suoi Apostoli. L’invio nel tempio invece è segno del grande amore del Signore verso il suo popolo. Anche per i sadducei è segno. Gesù non vuole che qualcuno si perda, ma che tutti si convertano per avere la vita eterna. Domani quando sadducei, farisei, capi dei sacerdoti, anziani del popolo si presenteranno al cospetto di Gesù, che sarà il loro Giudice, non potranno addure alcuna scusa. Anche loro hanno ricevuto in questa notte un grande segno: il carcere si apre non per mano di uomo e gli Apostoli vanno a predicare nel tempio del Signore. In verità il segno è duplice: da una parte la scarcerazione e dall’altra la non fuga. Non si esce da un carcere per andare nel tempio, si esce per mettere in salvo la propria vita. Ma ancora una volta dobbiamo ricordare il principio dal quale siamo partiti: la storia la legge il cuore non l’intelligenza. Se il cuore è puro, la lettura è pura. Se il cuore è cattivo, la lettura è cattiva. Se il cuore è sinistro, la lettura è sinistra. Se il Signore sa che il cuore è cattivo, perché dona questi segni potenti? Li dona perché il suo amore non è condizionato dal peccato dell’uomo. L’uomo deve sapere che mai il Signore lo abbandona. Possiamo applicare anche agli Apostoli quanto il Signore dice al profeta Ezechiele, con una grande differenza. Con Ezechiele era sordo il popolo. Con gli Apostoli sono sordi quanti lo governano. Molti figli del popolo si stanno convertendo a Cristo Signore. Mi disse: «Figlio dell’uomo, àlzati, ti voglio parlare». A queste parole, uno spirito entrò in me, mi fece alzare in piedi e io ascoltai colui che mi parlava. Mi disse: «Figlio dell’uomo, io ti mando ai figli d’Israele, a una razza di ribelli, che si sono rivoltati contro di me. Essi e i loro padri si sono sollevati contro di me fino ad oggi. Quelli ai quali ti mando sono figli testardi e dal cuore indurito. Tu dirai loro: “Dice il Signore Dio”. Ascoltino o non ascoltino – dal momento che sono una genìa di ribelli –, sapranno almeno che un profeta si trova in mezzo a loro. Ma tu, figlio dell’uomo, non li temere, non avere paura delle loro parole. Essi saranno per te come cardi e spine e tra loro ti troverai in mezzo a scorpioni; ma tu non temere le loro parole, non t’impressionino le loro facce: sono una genìa di ribelli. Ascoltino o no – dal momento che sono una genìa di ribelli –, tu riferirai loro le mie parole. Figlio dell’uomo, ascolta ciò che ti dico e non essere ribelle come questa genìa di ribelli: apri la bocca e mangia ciò che io ti do». Io guardai, ed ecco, una mano tesa verso di me teneva un rotolo. Lo spiegò davanti a me; era scritto da una parte e dall’altra e conteneva lamenti, pianti e guai (Ez 2,1-10). Per amore della salvezza dell’uomo, il Signore nostro Dio ha dato il Figlio suo Unigenito. Darà ogni altro suo figlio in Cristo per la sua salvezza. LEGGIAMO At 5,17-26 Si levò allora il sommo sacerdote con tutti quelli della sua parte, cioè la setta dei sadducei, pieni di gelosia, e, presi gli apostoli, li gettarono nella prigione pubblica. Ma, durante la notte, un angelo del Signore aprì le porte del carcere, li condusse fuori e disse: «Andate e proclamate al popolo, nel tempio, tutte queste parole di vita». Udito questo, entrarono nel tempio sul far del giorno e si misero a insegnare. Quando arrivò il sommo sacerdote con quelli della sua parte, convocarono il sinedrio, cioè tutto il senato dei figli d’Israele; mandarono quindi a prelevare gli apostoli nella prigione. Ma gli inservienti, giunti sul posto, non li trovarono nel carcere e tornarono a riferire: «Abbiamo trovato la prigione scrupolosamente sbarrata e le guardie che stavano davanti alle porte, ma, quando abbiamo aperto, non vi abbiamo trovato nessuno». Udite queste parole, il comandante delle guardie del tempio e i capi dei sacerdoti si domandavano perplessi a loro riguardo che cosa fosse successo. In quel momento arrivò un tale a riferire loro: «Ecco, gli uomini che avete messo in carcere si trovano nel tempio a insegnare al popolo». Allora il comandante uscì con gli inservienti e li condusse via, ma senza violenza, per timore di essere lapidati dal popolo. Quanto il Signore ama il suo popolo? Quanto ama l’uomo. Per conoscere l’altezza, la larghezza, la profondità dell’amore di Dio per l’uomo è sufficiente contemplare Cristo Gesù Crocifisso. È anche sufficiente contemplare tutti i martiri e i confessori della fede. Il Signore nostro Dio ad ogni battezzato affida la stessa missione del Figlio suo: dare la vita per la conversione dei suoi fratelli. Ecco l’altissima missione di ogni discepolo di Gesù: divenire in Cristo, con Cristo, per Cristo dono al Padre per la redenzione dei suoi fratelli. Chi dice che il battesimo non è più necessario in verità insegna che la salvezza dei suoi fratelli non è più necessaria. Come il fuoco si spegne se ad esso non si aggiunge nuova legna, così anche il mistero della salvezza si affievolisce se non si aggiungono altri battezzati per dare splendore attuale alla missione salvatrice e redentrice di Gesù Signore. Il battezzato è quella legna sempre nuova che deve alimentare il fuoco di Cristo Gesù acceso dal Padre sul Golgota per la salvezza del mondo. LETTURA DEL VANGELO Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Vorrei commentare questo brano del Vangelo servendomi di una visione del profeta Ezechiele: La mano del Signore fu sopra di me e il Signore mi portò fuori in spirito e mi depose nella pianura che era piena di ossa; mi fece passare accanto a esse da ogni parte. Vidi che erano in grandissima quantità nella distesa della valle e tutte inaridite. Mi disse: «Figlio dell’uomo, potranno queste ossa rivivere?». Io risposi: «Signore Dio, tu lo sai». Egli mi replicò: «Profetizza su queste ossa e annuncia loro: “Ossa inaridite, udite la parola del Signore. Così dice il Signore Dio a queste ossa: Ecco, io faccio entrare in voi lo spirito e rivivrete. Metterò su di voi i nervi e farò crescere su di voi la carne, su di voi stenderò la pelle e infonderò in voi lo spirito e rivivrete. Saprete che io sono il Signore”». Io profetizzai come mi era stato ordinato; mentre profetizzavo, sentii un rumore e vidi un movimento fra le ossa, che si accostavano l’uno all’altro, ciascuno al suo corrispondente. Guardai, ed ecco apparire sopra di esse i nervi; la carne cresceva e la pelle le ricopriva, ma non c’era spirito in loro. Egli aggiunse: «Profetizza allo spirito, profetizza, figlio dell’uomo, e annuncia allo spirito: “Così dice il Signore Dio: Spirito, vieni dai quattro venti e soffia su questi morti, perché rivivano”». Io profetizzai come mi aveva comandato e lo spirito entrò in essi e ritornarono in vita e si alzarono in piedi; erano un esercito grande, sterminato (Ez 37,1-10). Mi sono avvalso di questa visione di Ezechiele perché essa dice la reale condizione dell’uomo dopo il peccato delle origini. L’umanità è questa valle di ossa aride. Questa è la nostra condizione. Siamo ossa aride. Vi è però una sostanziale differenza tra il soffio della profezia di Ezechiele e il Dono del Padre. Ezechiele profetizza e lo Spirito da Lui invocato ricompone quelle ossa aride fino a farle ritornare ad essere persone viventi. Il Padre invece ci offre il suo Dono e ogni singola persona deve accoglierlo. Il dono è sottoposto alla fede di ciascuno. Ecco come l’Apostolo Paolo annuncia ai Romani questo mistero: “Se con la tua bocca proclamerai: «Gesù è il Signore!», e con il tuo cuore crederai che Dio lo ha risuscitato dai morti, sarai salvo. Con il cuore infatti si crede per ottenere la giustizia, e con la bocca si fa la professione di fede per avere la salvezza. Dice infatti la Scrittura: Chiunque crede in lui non sarà deluso. Poiché non c’è distinzione fra Giudeo e Greco, dato che lui stesso è il Signore di tutti, ricco verso tutti quelli che lo invocano. Infatti: Chiunque invocherà il nome del Signore sarà salvato. Ora, come invocheranno colui nel quale non hanno creduto? Come crederanno in colui del quale non hanno sentito parlare? Come ne sentiranno parlare senza qualcuno che lo annunci? E come lo annunceranno, se non sono stati inviati? Come sta scritto: Quanto sono belli i piedi di coloro che recano un lieto annuncio di bene! Ma non tutti hanno obbedito al Vangelo. Lo dice Isaia: Signore, chi ha creduto dopo averci ascoltato? Dunque, la fede viene dall’ascolto e l’ascolto riguarda la parola di Cristo (Rm 10,9-17). Poiché tutta l’umanità è questa pianura piena di ossa aride, ad ogni uomo va annunciato Cristo Signore. Chi crede in Lui sarà battezzato, sarà salvo. Chi non crede in Lui, rimarrà nel suo peccato, rimarrà cioè nella sua morte. Senza la fede in Cristo nessuno potrà passare dalla morte alla vita. LEGGIAMO IL TESTO DI Gv 3,16-21 Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». Oggi di questa verità nulla esiste. È come se Gesù non avesse mai parlato e mai lo Spirito Santo ispirato i suoi agiografi. Di Cristo Gesù se ne sta facendo un fatto privato che riguarda solo quei cristiani che ancora credono in Lui. Ma è un fatto privato che non incide più di tanto nella loro vita. Cristo Gesù sta divenendo una “tradizione folkloristica”, nulla di più. Certi riti vanno celebrati perché altrimenti ci sentiamo persone senza radici con la nostra storia, con il nostro passato. Concluso il rito, all’istante si ritorna alla vita di prima. Tra il rito e la vita non deve essere alcun punto di unione, unità, comunione. La vita è vita, il rito è rito. Essendo ormai Cristo Gesù ridotto ad un rito, a poco a poco, inesorabilmente, ci stiamo separando da Lui. Anche il rito sta per essere abbandonato. La perdita di Cristo è la più grande povertà che si sta abbattendo sull’umanità. Questa perdita condanna l’uomo ad una povertà eterna. Il niente con Cristo Gesù è tutto per noi, perché Lui trasforma il nulla delle nostre ossa arride in vita. Il tutto della terra senza Cristo è il nulla eterno, perché la nostra vita sarà consumata dalla morte eterna. Il cristiano oggi è in tutto come Sansone, è però un Sansone a servizio della falsità e non della verità. Sansone ha scardinato le porte della città di Gaza. Il cristiano ha scardinato le porte del deposito della sua fede. Sansone andò a Gaza, vide una prostituta e andò da lei. Fu riferito a quelli di Gaza: «È venuto Sansone». Essi lo circondarono, stettero in agguato tutta la notte presso la porta della città e tutta quella notte rimasero quieti, dicendo: «Attendiamo lo spuntar del giorno e allora lo uccideremo». Sansone riposò fino a mezzanotte; a mezzanotte si alzò, afferrò i battenti della porta della città e i due stipiti, li divelse insieme con la sbarra, se li mise sulle spalle e li portò in cima al monte che è di fronte a Ebron (Gdc 16,1-3). Anche noi oggi ci siamo innamorati di una prostituta. Questa prostituta ha un nome: “Il pensiero del mondo”. Noi abbiamo però agito al contrario di Sansone. Anziché fuggire noi dal pensiero del mondo, abbiamo privato il nostro cuore del pensiero di Dio. Abbiamo scardinato le porte della rivelazione perché uscisse da essa il pensiero di Dio e il suo posto venisse occupato dal pensiero del mondo. Se vogliamo che le ossa aride dell’umanità riprendano vita, dobbiamo soffiare su di esse la vera Parola di Cristo Gesù, il suo vero Vangelo. Dobbiamo donare ad esse il Cristo secondo il pensiero del Padre e non secondo il pensiero del mondo. Mai il pensiero del mondo potrà trasformare un solo osso arido in vita e in vita eterna. Madre del Verbo Eterno del Padre, aiutaci. Vogliamo dare al mondo la vera Parola di Cristo Gesù e il Vero Cristo Gesù. Non privarci del tuo sostegno. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
