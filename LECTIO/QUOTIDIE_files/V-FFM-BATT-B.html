<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Battesimo del Signore
</p>

<p>
<u>ANTIFONA</u> / Battezzato il Signore, si aprirono i cieli e come una colomba lo Spirito discese su di lui, e la voce del Padre disse: «Questi è il mio Figlio, l’amato: in lui ho posto il mio compiacimento». (Mt 3,16-17)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente ed eterno, che dopo il battesimo nel fiume Giordano proclamasti il Cristo tuo amato Figlio mentre discendeva su di lui lo Spirito Santo, concedi ai tuoi figli di adozione, rinati dall’acqua e dallo Spirito, di vivere sempre nel tuo amore. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>COLLETTA</u> / O Padre, il tuo Figlio unigenito si è manifestato nella nostra carne mortale: concedi a noi, che lo abbiamo conosciuto come vero uomo, di essere interiormente rinnovati a sua immagine. Egli è Dio, e vive e regna con te, nell’unità dello Spirito Santo, per tutti i secoli dei secoli. 
</p>

<p>
<u>COLLETTA</u> /  Padre santo, che nel battesimo del tuo amato Figlio hai manifestato la tua bontà per gli uomini, concedi a coloro che sono stati rigenerati nell’acqua e nello Spirito di vivere con pietà e giustizia in questo mondo per ricevere in eredità la vita eterna. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Venite all'acqua: ascoltate e vivrete</b> / Dal libro del profeta Isaìa (Is 55,1-11) / Così dice il Signore: «O voi tutti assetati, venite all'acqua, voi che non avete denaro, venite; comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l'orecchio e venite a me, ascoltate e vivrete. Io stabilirò per voi un'alleanza eterna, i favori assicurati a Davide. Ecco, l'ho costituito testimone fra i popoli, principe e sovrano sulle nazioni. Ecco, tu chiamerai gente che non conoscevi; accorreranno a te nazioni che non ti conoscevano a causa del Signore, tuo Dio, del Santo d'Israele, che ti onora. Cercate il Signore, mentre si fa trovare, invocatelo, mentre è vicino. L'empio abbandoni la sua via e l'uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri. Come infatti la pioggia e la neve scendono dal cielo e non vi ritornano senza avere irrigato la terra, senza averla fecondata e fatta germogliare, perché dia il seme a chi semina e il pane a chi mangia, così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l'ho mandata». / Parola di Dio.
</p>

<p>
<u>PSALMUS</u> / (Is 12,1-6) <b>Attingeremo con gioia alle sorgenti della salvezza</b> / Ecco, Dio è la mia salvezza; io avrò fiducia, non avrò timore, perché mia forza e mio canto è il Signore; egli è stato la mia salvezza. / Rendete grazie al Signore e invocate il suo nome, proclamate fra i popoli le sue opere, fate ricordare che il suo nome è sublime. / Cantate inni al Signore, perché ha fatto cose eccelse, le conosca tutta la terra. Canta ed esulta, tu che abiti in Sion, perché grande in mezzo a te è il Santo d'Israele.
</p>

<p>
<u>LETTURA2</u> / <b>Lo Spirito, l'acqua e il sangue</b> / Dalla prima lettera di san Giovanni apostolo (1Gv 5,1-9) / Carissimi, chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l'amore di Dio, nell'osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l'acqua soltanto, ma con l'acqua e con il sangue. Ed è lo Spirito che dà testimonianza, perché lo Spirito è la verità. Poiché tre sono quelli che danno testimonianza: lo Spirito, l'acqua e il sangue, e questi tre sono concordi. Se accettiamo la testimonianza degli uomini, la testimonianza di Dio è superiore: e questa è la testimonianza di Dio, che egli ha dato riguardo al proprio Figlio. / Parola di Dio.
</p>

<p>
<u>ACCLAMATIO</u> / Alleluia, alleluia / Giovanni, vedendo Gesù venire verso di lui, disse: "Ecco l'agnello di Dio, colui che toglie il peccato del mondo!" (Gv 1,29) / Alleluia.
</p>

<p>
<u>VANGELO</u> / <b>Tu sei il Figlio mio, l'amato: in te ho posto il mio compiacimento</b> / Dal Vangelo secondo Marco (Mc 1,7-11) / In quel tempo, Giovanni proclamava: «Viene dopo di me colui che è più forte di me: io non sono degno di chinarmi per slegare i lacci dei suoi sandali. Io vi ho battezzato con acqua, ma egli vi battezzerà in Spirito Santo». Ed ecco, in quei giorni, Gesù venne da Nàzaret di Galilea e fu battezzato nel Giordano da Giovanni. E, subito, uscendo dall'acqua, vide squarciarsi i cieli e lo Spirito discendere verso di lui come una colomba. E venne una voce dal cielo: «Tu sei il Figlio mio, l'amato: in te ho posto il mio compiacimento». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Accogliamo nella preghiera il dono dello Spirito Santo, che ci permette di vivere nella fede, nella speranza e nella carità. Preghiamo insieme e diciamo: <b>Guidaci, o Signore, con la forza del tuo Spirito.</b> / Per la Chiesa, nata dall'acqua del Battesimo e guidata dalla Spirito, perché segua il suo Signore, manifestandone l'opera di liberazione e riconciliazione, preghiamo. / Per la società civile, perché favorisca i ruoli e i compiti che sono a servizio della promozione delle persone, soprattutto le più deboli, preghiamo. / Per i credenti che si dedicano al volontariato, perché nel loro impegno di riconciliazione e di promozione umana trovino in Gesù il modello della loro azione, preghiamo. / Per noi che oggi abbiamo compreso che siamo chiamati a seguire il Messia e a testimoniare il suo messaggio, perché lo Spirito Santo ci faccia capire come possiamo mettere i nostri carismi a servizio del Vangelo, preghiamo. / O Padre, che a tutti offri la tua grazia, concedi a noi tutti il dono dello Spirito Santo, per essere segno della tua presenza e del tuo amore nella vita di ogni giorno. Per Cristo nostro Signore.
</p>

<p>
<u>OREMUS</u> / A Dio, che ha manifestato tutto il suo amore donandoci il Figlio suo per mezzo della Vergine Maria, rivolgiamo con fiducia le nostre invocazioni. R. <b>Confermaci nel tuo Spirito, Signore.</b> / Per tutti i battezzati, per i genitori e i padrini, perché professino gioiosamente la fede in Dio Padre che ci ha creati, in Dio Figlio che ci ha redenti, in Dio Spirito Santo che ci ha santificati, preghiamo. R. / Per tutti i confermati nella santa Cresima con il dono dello Spirito, perché diventino visibilmente somiglianti a Cristo, testimone fedele del Padre, e siano associati alla missione apostolica della Chiesa, preghiamo. R. / Per la famiglia, Chiesa domestica, consacrata dal sacramento del Matrimonio, perché nella fedeltà al patto nuziale e nella partecipazione alla mensa eucaristica manifesti il quotidiano prodigio dell'amore che sempre si rinnova in Cristo sposo e Signore, preghiamo. R. / Per i pastori del popolo di Dio, per tutti i ministri della carità e del Vangelo, per le vergini consacrate, per i catechisti, per i poveri e i sofferenti, perché nell'adesione fiduciosa alla volontà del Padre, costruiscano la Chiesa pellegrina nel mondo, preghiamo. R. / O Padre, che nell'acqua del Battesimo, nell'unzione dello Spirito, nella benedizione nuziale, fai risuonare la tua voce che invita a seguire Cristo tuo Figlio, trasformaci in testimoni luminosi della tua gloria. Per Cristo nostro Signore. / R. Amen.
</p>

<p>
<u>OFFERTORIO</u> / Accogli, o Padre, i doni che la Chiesa ti offre celebrando la manifestazione del tuo amato Figlio, e trasformali per noi nel sacrificio perfetto che ha lavato il mondo da ogni colpa. Per Cristo nostro Signore.
</p>

<p>
<u>PREFAZIO</u> / <b>Consacrazione e missione di Gesù</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Nel battesimo di Cristo al Giordano tu hai operato segni prodigiosi per manifestare il mistero del nuovo lavacro: dal cielo hai fatto udire la tua voce, perché il mondo credesse che il tuo Verbo abitava in mezzo a noi; con lo Spirito che si posava su di lui come colomba hai consacrato Cristo tuo Servo con olio di letizia, perché gli uomini riconoscessero in lui il Messia, inviato a portare ai poveri il lieto annuncio. E noi, uniti alle potenze dei cieli, con voce incessante proclamiamo la tua lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> /  Io vi ho battezzato con acqua, ma egli vi battezzerà in Spirito Santo.  (Mc 1,8)
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> /  Io vi ho battezzato con acqua, ma egli vi battezzerà in Spirito Santo.  (Mc 1,8)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Padre misericordioso, che ci hai saziati con il tuo dono, concedi a noi di ascoltare fedelmente il tuo Figlio unigenito, per chiamarci ed essere realmente tuoi figli. Per Cristo nostro Signore.
</p>

<p>
<u>ORATE</u> / Trinità, Dio nostro, oggi sei apparso indivisibile. Il Padre, infatti, ha dato una chiara testimonianza del Figlio, lo Spirito in forma di colomba è sceso dal Cielo, Il Figlio ha chinato il suo capo intemerato davanti al Precursore ed essendo stato battezzato ha riscattato l'umanità dalla schiavitù quale amico degli uomini. (Inno ortodosso, Grande Ora III, Vigilia dell'Epifania)
</p>

<h3>LECTIO</h3>

<h5>EVANGELIZO</h5>

<h5>EVANGELIZO</h5>

<p>
<u>EVANGELIZO-21</u> / San Massimo di Torino (? - ca 420) vescovo / Discorso per la festa dell'Epifania, 100,1-3; «Egli vi battezzerà con lo Spirito Santo» / Oggi il Signore Gesù venne al Battesimo e volle che il suo corpo santo fosse lavato dall’acqua. Ma qualcuno potrebbe chiedere perché egli che è santo volle essere battezzato. Ascolta perché: Cristo non volle essere battezzato per esser santificato dalle acque, ma per santificarle lui stesso di modo che, mentre ne veniva purificato, fosse lui a purificare quelle acque che toccava. Ma la consacrazione da parte di Cristo non si limita all’elemento acqua. Mentre viene lavato il Salvatore, già allora viene purificata tutta l’acqua per servire al nostro battesimo e viene resa pura la fonte perché la grazia del lavacro sia distribuita in seguito ai popoli futuri. Cristo dunque si offre al battesimo precedendoci, perché i popoli cristiani lo seguano con fiducia. Penetra nel mistero: in questa prospettiva la colonna di fuoco precedette i figli di Israele attraverso il Mar Rosso perché essi affrontassero intrepidi il cammino: avanzò per prima attraverso le acque per preparare il passaggio dietro di sé a quelli che seguivano. Questo fatto, come dice l’Apostolo, fu il segno del battesimo (1Cor 10,1). In certo modo fu un vero battesimo in cui la nube copriva gli uomini, le acque li portavano. Ma tutto questo lo compì il medesimo Cristo Signore il quale, come allora precedette attraverso il mare i figli di Israele nella colonna di fuoco, così ora nella colonna del suo corpo, per usare la stessa immagine, precede nel battesimo i popoli cristiani. La colonna, dico, che allora fece luce agli occhi di quelli che seguivano, ora offre luce ai cuori di quelli che credono; allora fu aperta una via sicura tra le onde, ora sono resi sicuri i passi nel lavacro della fede.
</p>

<h5>DIBRUNO</h5>

<h5>DIBRUNO</h5>

<p>
<u>DIBRUNO-21</u> / Tu sei il Figlio mio, l’amato (Mc 1,7-11) / Gesù è la Nuova Arca della salvezza. La salvezza è in Lui, con Lui, per Lui. Lui è il Datore dello Spirito Santo, che sarà dato al mondo, scaturendo dal suo corpo che è la Chiesa: “Trascorsi quaranta giorni, Noè aprì la finestra che aveva fatto nell’arca e fece uscire un corvo. Esso uscì andando e tornando, finché si prosciugarono le acque sulla terra. Noè poi fece uscire una colomba, per vedere se le acque si fossero ritirate dal suolo; ma la colomba, non trovando dove posare la pianta del piede, tornò a lui nell’arca, perché c’era ancora l’acqua su tutta la terra. Egli stese la mano, la prese e la fece rientrare presso di sé nell’arca. Attese altri sette giorni e di nuovo fece uscire la colomba dall’arca e la colomba tornò a lui sul far della sera; ecco, essa aveva nel becco una tenera foglia di ulivo. Noè comprese che le acque si erano ritirate dalla terra. Aspettò altri sette giorni, poi lasciò andare la colomba; essa non tornò più da lui” (Gen 8,6-12). Cristo Gesù, la Chiesa, lo Spirito Santo sono una cosa sola. Se vengono separati, divisi nella loro unità, vengono anche privati della loro forza di salvezza. / In quel tempo, Giovanni proclamava: «Viene dopo di me colui che è più forte di me: io non sono degno di chinarmi per slegare i lacci dei suoi sandali. Io vi ho battezzato con acqua, ma egli vi battezzerà in Spirito Santo». Ed ecco, in quei giorni, Gesù venne da Nàzaret di Galilea e fu battezzato nel Giordano da Giovanni. E, subito, uscendo dall’acqua, vide squarciarsi i cieli e lo Spirito discendere verso di lui come una colomba. E venne una voce dal cielo: «Tu sei il Figlio mio, l’amato: in te ho posto il mio compiacimento». / Il Padre conferma, facendo udire la sua voce, quanto lo Spirito Santo aveva già rivelato nelle Scritture profetiche. Il Messia è il Figlio generato dal Padre prima di tutti i secoli. Il servo del Signore è il suo Figlio amato: «Io stesso ho stabilito il mio sovrano sul Sion, mia santa montagna». Voglio annunciare il decreto del Signore. Egli mi ha detto: «Tu sei mio figlio, io oggi ti ho generato. Chiedimi e ti darò in eredità le genti e in tuo dominio le terre più lontane. Le spezzerai con scettro di ferro, come vaso di argilla le frantumerai» (Sal 2,6-9). “Oracolo del Signore al mio signore: «Siedi alla mia destra finché io ponga i tuoi nemici a sgabello dei tuoi piedi». Lo scettro del tuo potere stende il Signore da Sion: domina in mezzo ai tuoi nemici! A te il principato nel giorno della tua potenza tra santi splendori; dal seno dell’aurora, come rugiada, io ti ho generato. Il Signore ha giurato e non si pente: «Tu sei sacerdote per sempre al modo di Melchìsedek»” (Sal 110 (109) 1-7). La Chiesa confessa che Gesù è il Figlio Unigenito del Padre, Dio da Dio, Luce da Luce, Dio vero da Dio vero, generato non creato, della stessa sostanza del Padre. Gesù è vero Dio e vero uomo. Una sola persona: quella del Figlio eterno e due nature: quella divina e quella umana. È il suo mistero. Del suo Figlio amato il Padre si compiace, perché lui viene per fare tutta la sua volontà, lasciando a noi l’esempio di come si obbedisce, fino alla morte di croce: “Ecco il mio servo che io sostengo, il mio eletto di cui mi compiaccio. Ho posto il mio spirito su di lui; egli porterà il diritto alle nazioni. Non griderà né alzerà il tono, non farà udire in piazza la sua voce, non spezzerà una canna incrinata, non spegnerà uno stoppino dalla fiamma smorta; proclamerà il diritto con verità. Non verrà meno e non si abbatterà, finché non avrà stabilito il diritto sulla terra, e le isole attendono il suo insegnamento. Così dice il Signore Dio, che crea i cieli e li dispiega, distende la terra con ciò che vi nasce, dà il respiro alla gente che la abita e l’alito a quanti camminano su di essa: «Io, il Signore, ti ho chiamato per la giustizia e ti ho preso per mano; ti ho formato e ti ho stabilito come alleanza del popolo e luce delle nazioni, perché tu apra gli occhi ai ciechi e faccia uscire dal carcere i prigionieri, dalla reclusione coloro che abitano nelle tenebre” (Is 42,1-7). Gesù, il solo Figlio del Padre per generazione eterna, oggi viene consacrato suo Messia, suo Salvatore e Redentore. Chi non ha la verità di Cristo Gesù non possiede la verità delle Scritture. Adora un Dio senza la sua verità, perché la verità di Dio è Cristo Gesù, che è anche la verità di ogni uomo e della sua Chiesa. / Madre della Redenzione, Angeli, Santi, fateci verità della e nella verità di Cristo Gesù.
</p>

<p>
<u>SILVESTRINI-21</u> / "Tu sei mio Figlio". In questo giorno ci piace fermare lo sguardo, come in una splendida icona, su Gesù, immerso nelle acque del Giordano, mentre riceve il Battesimo da Giovanni. Gesù è all'inizio della sua missione, probabilmente prima di trascorrere i quaranta giorni di digiuno nel deserto, prima di essere stato additàto come l'Agnello di Dio che toglie il peccato dal mondo. Ha bisogno quindi di un mandato ufficiale, come diremmo noi; un mandato ed una consacrazione, che dovranno essere scanditi con solennità e potenza dallo stesso Dio. Il battesimo è l'occasione propizia per operare il misterioso incontro tra la debole umanità di Cristo, tra il flebile segnale che poteva emanare dal rito sacramentale di Giovanni e la grandezza di Dio, il mistero di una incarnazione del Verbo, finalizzata alla salvezza del mondo. Cristo, immerso nelle acque, prelude con quel gesto di profonda umiltà, la sua morte e la sua sepoltura. S'immerge non per sé, egli non ha colpa alcuna da cui essere lavato, ma per tutti noi, che carichi di colpe e di peccati abbiamo urgente bisogno di un lavaggio totale e di una salutare e definitiva purificazione: è la prima volta che Gesù sperimenta su di sé il peccato del mondo. E' il momento in cui assume ufficialmente il suo ruolo di Salvatore e di Redentore dell'umanità. A questo punto, dopo aver fissato lo sguardo, porgiamo l'orecchio per ascoltare la Voce dal cielo: "Tu sei il figlio mio prediletto: in te mi sono compiaciuto". Non abbiamo dubbi, è Dio che parla, anzi è il Padre che si rivolge al suo Figlio prediletto; viene quindi affermata la divinità del Cristo, tutto il mistero della Trinità palpita in quelle parole. La predilezione del Padre verso il Figlio è scandita dall'Amore. L'amato è indubbiamente il Figlio, ma non possiamo dimenticare che Egli è amato perché calandosi nelle acque sta dando il proprio assenso a tutta l'opera della redenzione, anzi viene da dire che già sta operando la redenzione, autorizzandoci così a fare nostre le parole che il Padre rivolge a Gesù. Oggi, poi, che tutto è compiuto, che il Battesimo di "fuoco" ci ha rigenerati a vita nuova, possiamo legittimamente credere che su ognuno di noi il nostro Padre celeste ripeta: "Tu sei mio figlio". Questa è per noi la grande epifania, la grande rivelazione, il grande dono!
</p>

<h5>LOYOLA</h5>

<h5>LOYOLA</h5>

<p>
<u>LOYOLA-21</u> / A volte il cielo sembra completamente chiuso dalle nubi, tanto da impedire alla luce di entrare nella nostra vita. Per affrontare la situazione legata al Coronavirus ci è stato chiesto di distanziarci dagli altri e di rimanere il più possibile nelle nostre abitazioni. Ma che conseguenze sta avendo questo sulla nostra vita? Il rischio non è solo di sentirci sempre più come piccole isole, ma anche quello di rintanarci nel nostro piccolo mondo,se non nei mondi artificiali di social e giochi, facendoci schiacciare dalle sofferenze e dalle difficoltà che innegabilmente questo tempo ha portato con sé. Ma il cielo si squarcia e quella parola rivolta dal Padre a Gesù nel suo battesimo è rivolta anche a noi oggi: «Tu sei il Figlio mio, l’amato: in te ho posto il mio compiacimento». Questa Parola squarcia il cielo delle nostre fatiche, ci chiama a riconoscere che il Signore ci ama come figli e che in noi, con noi e per noi vuole rallegrarsi e gioire. Questo non significa che “andrà tutto bene”, ma che insieme con Lui potremo provare a togliere quella cappa di insofferenza che rischia di pesare sempre più sulle nostre vite, per vedere invece nei piccoli gesti di attenzione, di affetto, di gentilezza, come Lui si rende presente nelle nostre vite, ma anche come noi possiamo essere segno della Sua presenza nella vita di chi ci sta accanto. / Quali difficoltà rischiano di farmi chiudere su me stesso? Quale luce porta il Signore nella mia vita? Come io posso essere luce per altri nel mio semplice quotidiano? (Valentina Dovico s.a. Rete Loyola Bologna)
</p>

<p>
<u>LettureBose</u> / Gli occhi di tutti erano fissi su di lui / Quando leggi: Gesù insegnava nelle loro sinagoghe e tutti gli rendevano lode (Lc 4,15), sta' attento a non considerare beati soltanto quelli che hanno ascoltato il Signore e a pensare che tu invece sei escluso dal suo insegnamento. Se è vero ciò che sta scritto, il Signore non ha parlato soltanto allora nelle assemblee ebraiche, ma parla anche oggi in questa assemblea e non soltanto in questa, ma anche in altre e nel mondo intero Gesù insegna e cerca persone attraverso le quali insegnare. Pregate perché trovi anche me disponibile e pronto a cantarlo. E come Dio onnipotente cerca dei profeti nel tempo in cui gli uomini ne erano bisognosi, e trova, per esempio, Isaia, Geremia, Ezechiele, Daniele, così Gesù cerca persone attraverso le quali trasmettere la sua Parola, per insegnare alla gente nelle loro assemblee ed essere glorificato da tutti ... Dopo aver letto le parole del prof eta Isaia, Gesù riavvolse il rotolo, lo riconsegnò all'inserviente e sedette; Gli occhi di tutti erano fissi su di lui (Lc 4,20). Anche oggi, se volete, nella nostra assemblea, in questa nostra riunione, i vostri occhi possono rivolgersi al Salvatore. Quando volgerai il profondo del tuo cuore alla sapienza e alla verità e all'unigenito Figlio di Dio, i tuoi occhi guardano Gesù. Beata quella assemblea della quale la Scrittura testimonia: Gli occhi di tutti erano fissi su di lui. Come vorrei che anche questa assemblea potesse ricevere una testimonianza simile, che gli occhi di tutti, catecumeni e fedeli, donne, uomini e bambini avessero i loro occhi - non quelli del corpo - ma quelli dell'anima rivolti verso Gesù! Quando lo guarderete, la luce che proviene da lui e il fatto di guardarlo renderanno i vostri volti più luminosi e potrete dire: La luce del tuo volto ha lasciato la sua impronta su di noi, Signore (Sal 4, 7); a lui la gloria e la potenza nei secoli dei secoli. Amen (1Pt 4,11). (Origene, Omelie sul Vangelo di Luca 32,2.6) 
</p>

<h5>LECTIO</h5>

<p>
La ragione per cui Nostro Signore fu battezzato risiedeva nel fatto che questo era parte dell’intero processo di svuotamento, di umiliazione, dell’incarnazione. Come avrebbe potuto condividere la nostra povertà, se egli stesso non vi si fosse in qualche modo conformato? Come sarebbe potuto venire tra i peccatori per redimerli, se non avesse anche mostrato la necessità di essere purificati dai peccati? Non era necessario che la nostra Madre benedetta si sottomettesse al rito della purificazione, come non era necessario che Nostro Signore si sottoponesse al rito battesimale di Giovanni. Egli non aveva bisogno, personalmente, che gli venissero rimessi i peccati, tuttavia ha assunto una natura legata all’umanità peccatrice. Benché fosse senza peccato, è apparso a tutti gli uomini come un peccatore, come ha fatto sulla croce. Per questo egli è entrato nel Giordano con tutti i peccatori a chiedere il battesimo di penitenza «in remissione dei peccati». In modo del tutto particolare, il Battesimo è legato alla morte e alla risurrezione di Cristo. Per essere salvati, dobbiamo ricapitolare nelle nostre vite la morte e la risurrezione di Cristo. Dobbiamo attraversare ciò che lui stesso ha attraversato. Egli è la via e noi dobbiamo essere plasmati alla sua sequela. Egli è lo stampo e noi siamo le monete su cui va impressa la sua immagine. In tutti i sacramenti, la virtù della passione e risurrezione di Cristo è in qualche modo applicata a noi. Nel Battesimo c’è una strettissima relazione tra la sepoltura e la risurrezione. Il catecumeno è immerso nell’acqua come Cristo si è immerso nella morte. Diciamo immerso nella morte secondo le parole di Nostro Signore: «Ho un battesimo nel quale sarò battezzato, e come sono angosciato finché non sia compiuto!» (Lc 12, 50). Il Battesimo non ci incorpora solo alla morte di tutto ciò che in noi è male, ma anche alla risurrezione di Cristo e, di conseguenza, a una nuova vita. (Fulton J. Sheen, da "I 7 Sacramenti" edizioni Ares)
</p>

<h5>LECTIO</h5>

<p>
Dai «Discorsi» di san Gregorio Nazianzeno, vescovo (Disc. 39 per il Battesimo del Signore, 14-16. 20) / Il battesimo di Gesù. Cristo nel Battesimo si fa luce, entriamo anche noi nel suo splendore; Cristo riceve il battesimo, inabissiamoci con lui per poter con lui salire alla gloria. Giovanni dà il battesimo, Gesù si accosta a lui, forse per santificare colui dal quale viene battezzato nell'acqua, ma anche di certo per seppellire totalmente nelle acque il vecchio uomo. Santifica il Giordano prima di santificare noi e lo santifica per noi. E poiché era spirito e carne santifica nello Spirito e nell'acqua. Il Battista non accetta la richiesta, ma Gesù insiste. Sono io che devo ricevere da te il battesimo (Mt 3,14), così dice la lucerna al sole, la voce alla Parola, l'amico allo Sposo, colui che è il più grande tra i nati di donna a colui che è il primogenito di ogni creatura, colui che nel ventre della madre sussultò di gioia a colui che, ancora nascosto nel grembo materno, ricevette la sua adorazione, colui che precorreva e che avrebbe ancora precorso, a colui che era già apparso e sarebbe nuovamente apparso a suo tempo. «Io devo ricevere il battesimo da te» e, aggiungi pure, «in nome tuo». Sapeva infatti che avrebbe ricevuto il battesimo del martirio o che, come Pietro, sarebbe stato lavato non solo ai piedi. Gesù sale dalle acque e porta con sé in alto tutto intero il cosmo. Vede scindersi e aprirsi i cieli, quei cieli che Adamo aveva chiuso per sé e per tutta la sua discendenza, quei cieli preclusi e sbarrati come il paradiso lo era per la spada fiammeggiante. E lo Spirito testimonia la divinità del Cristo: si presenta simbolicamente sopra Colui che gli è del tutto uguale. Una voce proviene dalle profondità dei cieli, da quelle stesse profondità dalle quali proveniva Chi in quel momento riceveva la testimonianza. Lo Spirito appare visibilmente come colomba e, in questo modo, onora anche il corpo divinizzato e quindi Dio. Non va dimenticato che molto tempo prima era stata pure una colomba quella che aveva annunziato la fine del diluvio. Onoriamo dunque in questo giorno il battesimo di Cristo, e celebriamo come è giusto questa festa. Purificatevi totalmente e progredite in questa purezza. Dio di nessuna cosa tanto si rallegra, come della conversione e della salvezza dell'uomo. Per l'uomo, infatti, sono state pronunziate tutte le parole divine e per lui sono stati compiuti i misteri della rivelazione. Tutto è stato fatto perché voi diveniate come altrettanti soli cioè forza vitale per gli altri uomini. Siate luci perfette dinanzi a quella luce immensa. Sarete inondati del suo splendore soprannaturale. Giungerà a voi, limpidissima e diretta, la luce della Trinità, della quale finora non avete ricevuto che un solo raggio, proveniente dal Dio unico, attraverso Cristo Gesù nostro Signore, al quale vadano gloria e potenza nei secoli dei secoli. Amen.
</p>

<h5>LECTIO</h5>

<p>
In forma di colomba / Appena battezzato, Gesù uscì dall'acqua: ed ecco, si aprirono per lui i cieli ed egli vide lo Spirito di Dio discendere come una colomba e venire sopra di lui (Mt 3,16). Perché in forma di colomba? La colomba è mite e pura, e poiché anche lo Spirito è uno spirito di mitezza e di pace, per questo motivo appare nella forma di una colomba. Questo ci ricorda una storia dell'Antico Testamento. Quando tutta la terra fu inondata dal diluvio, e il genere umano rischiò di perire, la colomba apparve per indicare la fine dell'inondazione; portava un ramo di olivo e annunciava il ristabilimento della pace sulla terra (Gen 7-8). Tutto questo prefigurava ciò che sarebbe accaduto. Allora la condizione degli uomini era di molto peggiore e ben più meritevole di castigo. Ricordando questa storia siamo invitati a non disperare perché quella condizione disperante si aprì alla liberazione e alla correzione, ma quello che allora avvenne mediante un castigo, ora avviene per grazia e per un dono indicibile. Per questo al battesimo di Gesù la colomba non appare portando in bocca un ramo di olivo, ma indicando agli uomini colui che li libera da ogni male e infondendo in loro grandi speranze. Non fa uscire dall'arca un solo uomo, ma attira tutta la terra verso il cielo e, in luogo di un ramo di olivo, porta agli uomini l'adozione a figli di Dio ... Ed ecco si videro aprire i cieli e lo Spirito santo discendere sulla terra. Gesù Cristo voleva condurci dall'antica alleanza alla nuova. Apre le porte del cielo e fa discendere il suo Spirito santo per chiamare gli esseri umani alla loro patria, dove Dio dimora. E non soltanto li chiama, ma li rende degni di un grande onore, perché ci chiama in questa dimora beata dopo aver fatto di noi non degli angeli, non degli arcangeli, ma i figli di Dio, i suoi figli amati. Consideriamo, fratelli, l'amore di colui che ci ha chiamato, la felicità a cui ci ha invitato, e la gloria che ci ha dato; e viviamo in maniera degna di questi grandi doni. (Giovanni Crisostomo, Omelie sul Vangelo di Matteo 12,3-4) 
</p>

<h5>FEGF</h5>

<p>
Dal battesimo del Signore al nostro battesimo, Omelie per l’Epifania, 34 di San Cromazio di Aquileia nel quarto secolo /  Quale grande mistero nel battesimo del nostro Signore e Salvatore! Il Padre si fa sentire dall’alto del cielo, il Figlio si fa vedere sulla terra, lo Spirito si mostra sotto la forma di una colomba. Non c’è infatti vero battesimo né vera remissione dei peccati, dove non c’è la verità della Trinità... Il battesimo dato dalla Chiesa è unico e vero, è dato una sola volta e, nell’esservi immersi una volta, siamo purificati e rinnovati. Purificati, per aver deposto la sozzura dei peccati; rinnovati perché risorgiamo per una vita nuova, dopo esserci spogliati del vecchiume del peccato. Quindi al battesimo del Signore i cieli si sono aperti affinché, per il lavacro della nuova nascita, scoprissimo che i regni dei cieli sono aperti ai credenti, secondo questa parola del Signore: “Se uno non nasce da acqua e da Spirito, non può entrare nel regno di Dio”(Gv 3,5). È dunque entrato, colui che rinasce e non ha trascurato di preservare il suo battesimo... Poiché il nostro Signore è venuto a  dare il battesimo nuovo per la salvezza del genere umano e la remissione di tutti i peccati, egli ha voluto essere battezzato per primo, non però per spogliarsi del peccato, poiché non aveva commesso peccato, ma per santificare le acque del battesimo per distruggere i peccati di tutti i credenti che sarebbero rinati mediante il battesimo.
</p>

<h5>FEGF</h5>

<p>
Quando il Salvatore si immerse nell’acqua consacrò tutte le acque, San Massimo di Torino nel quarto secolo / L’ininterrotto susseguirsi dei benefici, il gaudio di cui continuamente ci inonda, ci fanno capire quanto dobbiamo a Cristo Signore. Ecco, siamo ancora esultanti per la nascita del Salvatore, e viene già a rallegrarci a sua rinascità; non è ancora finita la festa del Natale, e già incalza la solennità del suo battesimo; è appena nato tra gli uomini, che già rinasce nel sacramento. Oggi infatti, sebbene già grande, egli viene consacrato nel Giordano. Il Signore ha voluto mostrarci ininterrotta la serie dei suoi benefici, unendo nelle realtà di un unico avvenimento la sua nascita da una vergine e la sua rigenerazione nel battesimo; e ha voluto che senza soluzione di tempo si festeggiassero la sua nascita nella carne e quella nel battesimo, affinché, come allora abbiamo ammirato il suo concepimento da una madre vergine, così oggi lo contempliamo immerso in un’acqua pura e ci rallegriamo del duplice prodigio: che una madre abbia generato un figlio rimanendo intatta e che un’acqua abbia lavato il Cristo e ne sia stata santificata. Infatti, come dopo il parto è stata glorificata la perpetua verginità di Maria, così dopo il battesimo è stata riconosciuta la consacrazione dell’acqua. In un certo senso, anzi, questa è stata arricchita di un dono ancor più grande: perché Maria meritò la gloria della verginità solo per sé, l’acqua ha comunicato la santità anche a noi; Maria fu preservata dal peccato, l’acqua lava dai peccati; Maria fu madre una sola volta, rimanendo casta; l’acqua resta pura anche se rigenera tante volte; Maria non conosce altro figlio che Cristo; l’acqua, con Cristo, è madre dei popoli. Oggi dunque è come un secondo natale del Salvatore. Vediamo in questa sua generazione gli stessi segni, gli stessi prodigi: il mistero però è più profondo. Lo Spirito Santo, che fu con lui nel seno di Maria, ora nell’acqua lo circonda di luce: allora consacrò per lui la verginità della Madre, ora per lui santifica le acque. Il Padre, che allora aveva steso la sua ombra onnipotente, ora gli rende testimonianza con la voce; e quasi con più immediato intervento egli che allora ne aveva adombrata la natività, ora dà testimonianza alla verità. Dio dice infatti: «Questo è il Figlio mio prediletto nel quale mi sono compiaciuto: ascoltatelo» (MT 17, 5). Oggi dunque viene battezzato nel Giordano. Quale battesimo è mai questo, ove chi viene battezzato è più puro dell’acqua in cui si immerge? Quando mai l’acqua, lavando, non viene insozzata, ma piuttosto arricchita di benedizione? Quale battesimo è – dico – quello del Salvatore, in cui le acque, invece di purificare vengono purificate? In modo veramente prodigioso, l’acqua non monda Cristo, ma è da lui mondata. Da quel momento il Salvatore, col mistero del suo battesimo, consacrò le acque di tutte le sorgenti, cosicché chiunque vorrà esser battezzato nel nome del Signore, non sarà più mondato dall’acqua di questo mondo, ma dalle acque di Cristo.
</p>

<h3>LECTIO</h3>

<h5>HOMILY</h5>

<p>
2021 / DOMENICA 10 GENNAIO – BATTESIMO DEL SIGNORE 
</p>

<p>
PRIMA LETTURA<br>
La profezia di Isaia, offerta in questo giorno alla mostra meditazione e contemplazione,  invita a comprare e a mangiare senza denaro e senza pagare.<br>
Cosa dobbiamo comprare? Non dobbiamo comprare cose.  Dobbiamo invece comprare senza denaro, senza pagare, Cristo Gesù, che si è fatto vero pane di vita eterna e vera bevanda di salvezza.<br>
Lo stesso invito lo rivolge a noi la Sapienza. Ecco come essa parla nel Libro dei Proverbi:<br>
La sapienza si è costruita la sua casa, ha intagliato le sue sette colonne.<br>
Ha ucciso il suo bestiame, ha preparato il suo vino e ha imbandito la sua tavola.<br>
Ha mandato le sue ancelle a proclamare sui punti più alti della città:<br>
«Chi è inesperto venga qui!». A chi è privo di senno ella dice:<br>
«Venite, mangiate il mio pane, bevete il vino che io ho preparato.<br>
Abbandonate l’inesperienza e vivrete, andate diritti per la via dell’intelligenza» (Pr 9,1-6). <br>
Il pane è la carne di Cristo Gesù, il vino è il suo sangue. Nella sua carne e nel suo sangue, Cristo Gesù ci dona il Padre e lo Spirito Santo. <br>
Tutto il mistero della Beata Trinità è a noi dato perché diventi nostra vita. Ricevendo questo mistero, noi siamo resi partecipi di questo mistero, siamo chiamati a vivere manifestando al mondo questo mistero. <br>
Chi vede noi deve vedere la grandezza dell’amore del Padre, la straordinaria ricchezza della grazia di Cristo Gesù, la mirabile luce e verità dello Spirito Santo, la cui comunione è creatrice del vero corpo di Cristo.<br>
Tutto questo può compiersi solo ricevendo, accogliendo, nutrendoci di Cristo Gesù, che è per noi grazia, verità, luce, vita, redenzione, salvezza, giustificazione.<br>
Ecco il cuore della profezia di Isaia:<br>
Io stabilirò per voi un’alleanza eterna, i favori assicurati a Davide. Ecco, l’ho costituito testimone fra i popoli, principe e sovrano sulle nazioni.<br>
Chi è Cristo Gesù? È il Testimone fedele del Padre. Lui è dato dal Padre ad ogni uomo come suo vero cuore, perché ogni uomo possa vivere con il cuore del Padre e con il cuore del Padre amare.
</p>

<p>
LEGGIAMO Is 55,1-11<br>
O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte.<br>
Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti.<br>
Porgete l’orecchio e venite a me, ascoltate e vivrete. Io stabilirò per voi un’alleanza eterna, i favori assicurati a Davide.<br>
Ecco, l’ho costituito testimone fra i popoli, principe e sovrano sulle nazioni. <br>
Ecco, tu chiamerai gente che non conoscevi; accorreranno a te nazioni che non ti conoscevano a causa del Signore, tuo Dio, del Santo d’Israele, che ti onora.<br>
Cercate il Signore, mentre si fa trovare, invocatelo, mentre è vicino.<br>
L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona.<br>
Perché i miei pensieri non sono i vostri pensieri, le vostre vie non sono le mie vie. Oracolo del Signore.<br>
Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri.<br>
Come infatti la pioggia e la neve scendono dal cielo e non vi ritornano senza avere irrigato la terra, senza averla fecondata e fatta germogliare, perché dia il seme a chi semina e il pane a chi mangia,<br>
così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l’ho mandata.<br>
Chi è ancora Cristo Gesù? È il Pensiero del Padre. Pensiero di riconciliazione, perdono, misericordia, pace, fedeltà, ma anche somma giustizia e verità.<br>
Chi vuole conoscere il pensiero del Padre, necessariamente dovrà conoscere il Pensiero di Cristo Gesù.<br>
Oggi si predica un pensiero del Padre che non è quello di Gesù Signore. È un pensiero quello da noi predicato e insegnato che veramente dista più che l’oriente dall’occidente.<br>
Ma anche oggi non solo si vuole adorare un Dio che non è il Padre del Signore nostro Gesù, ma anche si confessa un Cristo che non è il Figlio Unigenito Eterno del Padre.<br>
Il Padre solo il suo Figlio Unigenito ha dato a noi come pane di vita eterna e sangue di salvezza e di redenzione. <br>
Solo questo pane e questo vino ci offre perché li compriamo senza denaro e senza pagare.<br>
Chi dona altri pani, altri vini, altri salvatori, altro redentori, sappiano che sono donati da lui, ma non dal Padre.  <br>
Ciò che il Padre non dona, non è pane che sazia e non è vino che disseta per la vita eterna.
</p>

<p>
SECONDA LETTURA<br>
Oggi il peccato del mondo è più che uragano che sta distruggendo anche le più piccole tracce della nostra umanità.<br>
Questo sta accadendo perché ci stiamo allontanando da Cristo, il solo costituito dal Padre Agnello che toglie il peccato del mondo.<br>
Cristo Gesù lo possiamo paragonare al sole. Più la terra si avvicina al sole e più il suo calore la irradia e la riscalda.<br>
Più si allontana dal sole e più le sue acque diventano un mare di ghiaccio, divenendo anche l’uomo ghiaccio nel suo corpo.<br>
Lo Spirito Santo lo attesta con grande luce di verità: vince il peccato del mondo Cristo Gesù. Cristo Gesù lo vince attraverso tutti coloro che credono che Lui è il Figlio Unigenito del Padre venuto nella carne.<br>
Il cuore di tutta la nostra fede è il Prologo del Vangelo secondo Giovanni. Cuore del Prologo è la Parola che annuncia: E il Verbo si è fatto carne ed è venuto ad abitare in mezzo a noi pieno di grazia e verità.<br>
Chi non crede che Gesù è il Figlio di Dio, chi non accoglie Cristo Gesù venuto nella carne, mai potrà vincere il peccato del mondo. Dal peccato sarà invece vinto e schiacciato.<br>
Ma chi è vinto e schiacciato dal peccato non potrà mai amare secondo verità. <br>
Non può amare, perché l’amore è solo vittoria su ogni peccato.<br>
Questa verità va oggi predicata a quanti, discepoli di Gesù, propongono al mondo il peccato come via del vero amore.<br>
Chi ama non pecca. Chi pecca non ama. Chi non vince il peccato non ama. Ama invece chi vince il peccato e il peccato si può vincere solo con la più pura e santa fede in Cristo Gesù, il Figlio Unigenito del Padre, venuto nella carne. 
</p>

<p>
LEGGIAMO 1Gv 5,1-9<br>
Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. <br>
In questo conosciamo di amare i figli di Dio: quando amiamo Dio e osserviamo i suoi comandamenti.<br>
In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. <br>
Chiunque è stato generato da Dio vince il mondo; e questa è la vittoria che ha vinto il mondo: la nostra fede.<br>
E chi è che vince il mondo se non chi crede che Gesù è il Figlio di Dio?<br>
 Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità. <br>
Poiché tre sono quelli che danno testimonianza: lo Spirito, l’acqua e il sangue, e questi tre sono concordi.<br>
 Se accettiamo la testimonianza degli uomini, la testimonianza di Dio è superiore: e questa è la testimonianza di Dio, che egli ha dato riguardo al proprio Figlio.<br>
Annunciatore di questa verità non è l’uomo. Se fosse l’uomo non sarebbe credibile. Testimone di questa verità è il Padre celeste.<br>
Ma cosa testimonia il Padre? Non che Cristo si è fatto Lui Agnello di Dio che toglie il peccato del mondo. Testimonia invece che è stato Lui, il Padre, a costituirlo Agnello di Dio che toglie il peccato del mondo.<br>
Testimone del Padre e di Cristo Gesù è lo Spirito Santo. <br>
Come lo Spirito Santo rende testimonianza al Padre e allo Spirito Santo?<br>
Rende testimonianza scrivendo la verità di Cristo in ogni cuore che accoglie la testimonianza degli Apostoli.<br>
Gli Apostoli rendono testimonianza a Cristo Gesù nello Spirito Santo. Lo Spirito Santo rende testimonianza al Padre e a Cristo Gesù scrivendo nei cuori la verità di Cristo Signore.<br>
Se però gli Apostoli non testimoniano la verità di Cristo nello Spirito Santo, lo Spirito Santo mai potrà rendere testimonianza al Padre e a Cristo Signore e senza la testimonianza dello Spirito nessuna salvezza, nessuna redenzione, nessuna vittoria sul peccato si compirà. <br>
Il Padre nello Spirito Santo rende testimonianza a Cristo per mezzo degli Apostoli. Quando la predicazione degli apostoli è fatta con potenza di Spirito Santo e con profonda convinzione sempre la fede nasce nei cuori.<br>
L’Apostolo Paolo è stato chiamato per essere ministro di Cristo Gesù tra le genti, adempiendo il sacro ministero di annunciare il vangelo di Dio perché le genti divengano un’offerta gradita, santificata dallo Spirito Santo. <br>
Questo dunque è il mio vanto in Gesù Cristo nelle cose che riguardano Dio. Non oserei infatti dire nulla se non di quello che Cristo ha operato per mezzo mio per condurre le genti all’obbedienza, con parole e opere, con la potenza di segni e di prodigi, con la forza dello Spirito (Rm 15,15-19). <br>
Oggi urge avere noi la stessa fede dell’Apostolo Giovanni. È questa la vittoria che ha vinto il mondo: la nostra fede. <br>
Fede in chi? Fede in Cristo Gesù, il Figlio di Dio, venuto nella carne.<br>
Fede nel Padre che attesta che Gesù è il suo Figlio amato, il suo Messia.<br>
Fede nello Spirito Santo che scrive nei cuori la verità di Cristo.<br>
Fede degli Apostoli nella loro missione di annunciatori della verità di Cristo Gesù. <br>
LETTURA DEL VANGELO<br>
Il Padre ha fatto udire la sua voce dal cielo non solo il giorno del Battesimo, ma anche l’ha fatta udire sul monte, il giorno in cui Cristo Signore ha manifestato la sua gloria. <br>
Sei giorni dopo, Gesù prese con sé Pietro, Giacomo e Giovanni e li condusse su un alto monte, in disparte, loro soli. Fu trasfigurato davanti a loro e le sue vesti divennero splendenti, bianchissime: nessun lavandaio sulla terra potrebbe renderle così bianche. <br>
E apparve loro Elia con Mosè e conversavano con Gesù. Prendendo la parola, Pietro disse a Gesù: «Rabbì, è bello per noi essere qui; facciamo tre capanne, una per te, una per Mosè e una per Elia». <br>
Non sapeva infatti che cosa dire, perché erano spaventati. Venne una nube che li coprì con la sua ombra e dalla nube uscì una voce: «Questi è il Figlio mio, l’amato: ascoltatelo!» (Mc 8,2-7). <br>
Nel Vangelo secondo Giovanni la voce del Padre che rende testimonianza al Suo Figlio Unigenito è fatta udire nel Capitolo XII, il giorno in cui Gesù è entrato in Gerusalemme adempiendo la profezia di Zaccaria.<br>
Adesso l’anima mia è turbata; che cosa dirò? Padre, salvami da quest’ora? Ma proprio per questo sono giunto a quest’ora! Padre, glorifica il tuo nome». Venne allora una voce dal cielo: «L’ho glorificato e lo glorificherò ancora!».<br>
La folla, che era presente e aveva udito, diceva che era stato un tuono. Altri dicevano: «Un angelo gli ha parlato». Disse Gesù: «Questa voce non è venuta per me, ma per voi. <br>
Ora è il giudizio di questo mondo; ora il principe di questo mondo sarà gettato fuori. E io, quando sarò innalzato da terra, attirerò tutti a me». Diceva questo per indicare di quale morte doveva morire (Gv 10,27-33).<br>
L’Apostolo Pietro, non era presente presso il Giordano quando il Padre fece udire la sua voce, era presente invece sul monte. <br>
La voce del Padre è il fondamento della sua fede in Cristo. Gesù non si è fatto Lui Cristo. È stato costituito dal Padre. <br>
Questa verità oggi va gridata a tutti i discepoli di Gesù, perché a loro volta la gridino al mondo intero. <br>
Infatti, vi abbiamo fatto conoscere la potenza e la venuta del Signore nostro Gesù Cristo, non perché siamo andati dietro a favole artificiosamente inventate, ma perché siamo stati testimoni oculari della sua grandezza. <br>
Egli infatti ricevette onore e gloria da Dio Padre, quando giunse a lui questa voce dalla maestosa gloria: «Questi è il Figlio mio, l’amato, nel quale ho posto il mio compiacimento». Questa voce noi l’abbiamo udita discendere dal cielo mentre eravamo con lui sul santo monte. <br>
E abbiamo anche, solidissima, la parola dei profeti, alla quale fate bene a volgere l’attenzione come a lampada che brilla in un luogo oscuro, finché non spunti il giorno e non sorga nei vostri cuori la stella del mattino. <br>
Sappiate anzitutto questo: nessuna scrittura profetica va soggetta a privata spiegazione, poiché non da volontà umana è mai venuta una profezia, ma mossi da Spirito Santo parlarono alcuni uomini da parte di Dio (2Pt 16-21).<br>
Non esistono altri Cristi e neanche altri Salvatori e Redentori. Solo Gesù è il Messia, il Cristo il Salvatore, il Redentore. <br>
Oggi presso le rive del fiume Giordano il Padre grida questa verità con la sua potente voce. 
</p>

<p>
LEGGIAMO IL TESTO DI Mc 1,7-11<br>
E proclamava: «Viene dopo di me colui che è più forte di me: io non sono degno di chinarmi per slegare i lacci dei suoi sandali. <br>
Io vi ho battezzato con acqua, ma egli vi battezzerà in Spirito Santo».<br>
Ed ecco, in quei giorni, Gesù venne da Nàzaret di Galilea e fu battezzato nel Giordano da Giovanni. <br>
E subito, uscendo dall’acqua, vide squarciarsi i cieli e lo Spirito discendere verso di lui come una colomba. <br>
E venne una voce dal cielo: «Tu sei il Figlio mio, l’amato: in te ho posto il mio compiacimento».<br>
Oggi Gesù è consacrato Messia del Signore. Ecco alcune delle profezie di Isaia che oggi si compiono in Lui. <br>
Un germoglio spunterà dal tronco di Iesse, un virgulto germoglierà dalle sue radici. <br>
Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore.<br>
Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra.<br>
La giustizia sarà fascia dei suoi lombi e la fedeltà cintura dei suoi fianchi (Is 11,1-5). <br>
Gesù non riceve una “parte di Spirito Santo”, una fiammella. Lui riceve tutto lo Spirito Santo in tutta la potenza della sua azione.<br>
Lo Spirito Santo non prende solo una parte della persona di Gesù. Prende tutta la Persona facendosi della sua vera umanità Sapienza, Intelletto, Consiglio, Fortezza, Scienza, Timore del Signore, Pietà. <br>
Ogni atomo della vera umanità di Gesù è pervasa di Spirito Santo. Perché questo è potuto accadere?<br>
Perché Gesù scendendo nelle acque del Giordano è come se si fosse “lavato” della sua volontà, chiedendo al Padre che la sua divina volontà fosse ora la volontà della sua vera umanità.<br>
Più noi ci “laviamo del nostro io” e più lo Spirito Santo può assumere tutto di noi per fare di noi suoi strumenti per portare Cristo ad ogni uomo. <br>
La profezia si Isaia ci dice anche perché lo Spirito discende su Gesù. Lui deve liberare ogni uomo dalle molteplici schiavitù per farne un figlio del Padre, in Lui, con Lui, per Lui, per opera dello Spirito Santo.<br>
Lo spirito del Signore Dio è su di me, perché il Signore mi ha consacrato con l’unzione; mi ha mandato a portare il lieto annuncio ai miseri,<br>
a fasciare le piaghe dei cuori spezzati, a proclamare la libertà degli schiavi, la scarcerazione dei prigionieri, a promulgare l’anno di grazia del Signore (Is 61,1-2). <br>
Perché il profeta rivela che il Signore di Dio si compiace del suo Messia? Perché il suo Messia fa sempre, in ogni cosa, la volontà del Signore.<br>
Ascoltiamo la profezia: <br>
Ecco il mio servo che io sostengo, il mio eletto di cui mi compiaccio. Ho posto il mio spirito su di lui; egli porterà il diritto alle nazioni.<br>
Non griderà né alzerà il tono, non farà udire in piazza la sua voce, non spezzerà una canna incrinata, non spegnerà uno stoppino dalla fiamma smorta; proclamerà il diritto con verità.<br>
Non verrà meno e non si abbatterà, finché non avrà stabilito il diritto sulla terra, e le isole attendono il suo insegnamento (Is 41,1-4). <br>
In questa profezia è manifestato lo stile o la modalità secondo cui Gesù vive la sua missione: Lui compie l’opera che il Padre gli ha affidato con grande misericordia, pietà, compassione, infinita amorevolezza.<br>
Il testo sacro dice che lo Spirito del Signore si è posato su Gesù sotto forma visibile come di colomba.<br>
La colomba rivela a Noè che la vita è tornata sulla terra. Essa porta nell’arca un ramoscello di vita nuova.<br>
Trascorsi quaranta giorni, Noè aprì la finestra che aveva fatto nell’arca e fece uscire un corvo. Esso uscì andando e tornando, finché si prosciugarono le acque sulla terra.<br>
 Noè poi fece uscire una colomba, per vedere se le acque si fossero ritirate dal suolo; ma la colomba, non trovando dove posare la pianta del piede, tornò a lui nell’arca, perché c’era ancora l’acqua su tutta la terra. Egli stese la mano, la prese e la fece rientrare presso di sé nell’arca. <br>
Attese altri sette giorni e di nuovo fece uscire la colomba dall’arca e la colomba tornò a lui sul far della sera; ecco, essa aveva nel becco una tenera foglia di ulivo. Noè comprese che le acque si erano ritirate dalla terra. <br>
Aspettò altri sette giorni, poi lasciò andare la colomba; essa non tornò più da lui (Gen 8,6-12). <br>
Gesù non porta sulla terra un ramoscello della nuova vita. Porta se stesso come pienezza di vita.<br>
La vita è il Padre. Il Padre è la fonte di ogni vita. Gesù porta se stesso nella sua umanità come vero fiume della vita del Padre.<br>
Ora l’umanità intera sa dove trovare la vita del Padre. Essa è tutta in Cristo Gesù, perché Cristo Gesù è tutta la vita del Padre.<br>
Vergine Maria, Madre della vita eterna che in te si è fatta carne, fa’ che il cristiano oggi e sempre annunci al mondo Cristo Gesù, sua vita, sua verità, sua grazia, sua pace, sua luce, suo tutto.<br>
Tu ci aiuterai e noi saremo testimoni fedeli della sua verità. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
