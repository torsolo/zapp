<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 19 marzo, San Giuseppe. Sposo di colei che sarebbe stata Madre del Verbo fatto carne, Giuseppe è stato prescelto come “guardiano della parola”. Eppure non ci è giunta nessuna sua parola: ha servito in silenzio, obbedendo al Verbo, a lui rivelato dagli angeli in sogno, e, in seguito, nella realtà, dalle parole e dalla vita stessa di Gesù. Anche il suo consenso, come quello di Maria, esigeva una totale sottomissione dello spirito e della volontà. Giuseppe ha creduto a quello che Dio ha detto; ha fatto quello che Dio ha detto. La sua vocazione è stata di dare a Gesù tutto ciò che può dare un padre umano: l’amore, la protezione, il nome, una casa. La sua obbedienza a Dio comprendeva l’obbedienza all’autorità legale. E fu proprio essa a far sì che andasse con la giovane sposa a Betlemme e a determinare, quindi, il luogo dell’Incarnazione. Dio fatto uomo fu iscritto sul registro del censimento, voluto da Cesare Augusto, come figlio di Giuseppe. Più tardi, la gioia di ritrovare Gesù nel Tempio in Giuseppe fu diminuita dal suo rendersi conto che il Bambino doveva compiere una missione per il suo vero Padre: egli era soltanto il padre adottivo. Ma, accettando la volontà del Padre, Giuseppe diventò più simile al Padre, e Dio, il Figlio, gli fu sottomesso. Il Verbo, con lui al momento della sua morte, donò la vita per Giuseppe e per tutta l’umanità. La vita di Giuseppe fu offerta al Verbo, mentre la sola parola che egli affida a noi è la sua vita.
</p>

<p>
<u>ANTIFONA</u> / Ecco il servo fedele e prudente, che il Signore ha messo a capo della sua famiglia. (Lc 12,42)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente, che hai voluto affidare gli inizi della nostra redenzione alla custodia premurosa di san Giuseppe, per sua intercessione concedi alla tua Chiesa di cooperare fedelmente al compimento dell'opera di salvezza. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il Signore Dio gli darà il trono di Davide suo padre</b> / Dal secondo libro di Samuèle (2Sam 7,4-5.12-14.16) / In quei giorni, fu rivolta a Natan questa parola del Signore: «Va' e di' al mio servo Davide: Così dice il Signore: "Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno. Egli edificherà una casa al mio nome e io renderò stabile il trono del suo regno per sempre. Io sarò per lui padre ed egli sarà per me figlio. La tua casa e il tuo regno saranno saldi per sempre davanti a te, il tuo trono sarà reso stabile per sempre"». / Parola di Dio.
</p>

<p>
<u>PSALMUS</u> / (Sal 88) <b>In eterno durerà la sua discendenza</b> / Canterò in eterno l'amore del Signore, di generazione in generazione farò conoscere con la mia bocca la tua fedeltà, perché ho detto: «È un amore edificato per sempre; nel cielo rendi stabile la tua fedeltà». R. / «Ho stretto un'alleanza con il mio eletto, ho giurato a Davide, mio servo. Stabilirò per sempre la tua discendenza, di generazione in generazione edificherò il tuo trono». R. / «Egli mi invocherà: "Tu sei mio padre, mio Dio e roccia della mia salvezza". Gli conserverò sempre il mio amore, la mia alleanza gli sarà fedele». R.
</p>

<p>
<u>LETTURA2</u> / <b>Egli credette, saldo nella speranza contro ogni speranza</b> / Dalla lettera di san Paolo apostolo ai Romani (Rm 4,13.16-18.22) / Fratelli, non in virtù della Legge fu data ad Abramo, o alla sua discendenza, la promessa di diventare erede del mondo, ma in virtù della giustizia che viene dalla fede. Eredi dunque si diventa in virtù della fede, perché sia secondo la grazia, e in tal modo la promessa sia sicura per tutta la discendenza: non soltanto per quella che deriva dalla Legge, ma anche per quella che deriva dalla fede di Abramo, il quale è padre di tutti noi - come sta scritto: «Ti ho costituito padre di molti popoli» - davanti al Dio nel quale credette, che dà vita ai morti e chiama all'esistenza le cose che non esistono. Egli credette, saldo nella speranza contro ogni speranza, e così divenne padre di molti popoli, come gli era stato detto: «Così sarà la tua discendenza». Ecco perché gli fu accreditato come giustizia. / Parola di Dio.
</p>

<p>
<u>ACCLAMATIO</u> / Lode e onore a te, Signore Gesù! / Beato chi abita la tua casa, Signore: senza fine canta le tue lodi. (Sal 83,5) / Lode e onore a te, Signore Gesù!
</p>

<p>
<u>VANGELO</u> / <b>Giuseppe fece come gli aveva ordinato l'angelo del Signore</b> / Dal Vangelo secondo Matteo (Mt 1,16.18-21.24) / Giacobbe generò Giuseppe, lo sposo di Maria, dalla quale è nato Gesù, chiamato Cristo. Così fu generato Gesù Cristo: sua madre Maria, essendo promessa sposa di Giuseppe, prima che andassero a vivere insieme si trovò incinta per opera dello Spirito Santo. Giuseppe suo sposo, poiché era uomo giusto e non voleva accusarla pubblicamente, pensò di ripudiarla in segreto. Mentre però stava considerando queste cose, ecco, gli apparve in sogno un angelo del Signore e gli disse: «Giuseppe, figlio di Davide, non temere di prendere con te Maria, tua sposa. Infatti il bambino che è generato in lei viene dallo Spirito Santo; ella darà alla luce un figlio e tu lo chiamerai Gesù: egli infatti salverà il suo popolo dai suoi peccati». Quando si destò dal sonno, Giuseppe fece come gli aveva ordinato l'angelo del Signore. / Parola del Signore.
</p>

<p>
<u>VANGELO</u> / <b>Ecco, tuo padre e io, angosciati, ti cercavamo</b> / Dal Vangelo secondo Luca (Lc 2,41-51) / I genitori di Gesù si recavano ogni anno a Gerusalemme per la festa di Pasqua. Quando egli ebbe dodici anni, vi salirono secondo la consuetudine della festa. Ma, trascorsi i giorni, mentre riprendevano la via del ritorno, il fanciullo Gesù rimase a Gerusalemme, senza che i genitori se ne accorgessero. Credendo che egli fosse nella comitiva, fecero una giornata di viaggio, e poi si misero a cercarlo tra i parenti e i conoscenti; non avendolo trovato, tornarono in cerca di lui a Gerusalemme. Dopo tre giorni lo trovarono nel tempio, seduto in mezzo ai maestri, mentre li ascoltava e li interrogava. E tutti quelli che l'udivano erano pieni di stupore per la sua intelligenza e le sue risposte. Al vederlo restarono stupiti, e sua madre gli disse: «Figlio, perché ci hai fatto questo? Ecco, tuo padre e io, angosciati, ti cercavamo». Ed egli rispose loro: «Perché mi cercavate? Non sapevate che io devo occuparmi delle cose del Padre mio?». Ma essi non compresero ciò che aveva detto loro. Scese dunque con loro e venne a Nàzaret e stava loro sottomesso. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, nella solennità liturgica di Giuseppe di Nazaret, scelto come custode umile e silenzioso di Gesù e della Vergine Madre, presentiamo a Dio, mediante la sua paterna intercessione, le necessità della Chiesa e del mondo intero. Preghiamo insieme e diciamo: <b>Dio fedele e misericordioso, ascoltaci.</b> / Per la Chiesa universale, che onora san Giuseppe quale suo speciale patrono: sul suo esempio, impari a custodire con fede profonda il mistero dell’Incarnazione. Preghiamo. / Per le famiglie cristiane: nella preghiera comune e meditando la Parola riempiano la loro vita di amore e gioia. Preghiamo. / Per gli uomini e le donne che operano nel mondo del lavoro: scoprano che il loro impegno quotidiano è strumento e cammino di crescita umana e cristiana. Preghiamo. / Per gli esuli, i profughi e gli agonizzanti: trovino rifugio tra le braccia amorevoli del Padre, e sostegno nella solidarietà dei fratelli. Preghiamo. / Per noi qui riuniti: l’esempio di san Giuseppe ci insegni a essere servitori fedeli e saggi del regno di Dio nel sereno compimento del nostro dovere. Preghiamo. / O Dio dei patriarchi e dei profeti, che in san Giuseppe hai dato alla Chiesa un singolare segno della tua paternità, veglia sui tuoi figli, perché nelle gioie e nelle prove della vita riconoscano l’amore con cui da sempre li circondi. Per Cristo nostro Signore.
</p>

<p>
<u>OFFERTORIO</u> / Donaci, o Padre, di servire al tuo altare con la stessa purezza di cuore che animò san Giuseppe nella fedele dedizione al tuo Figlio unigenito, nato dalla Vergine Maria. Per Cristo nostro Signore.
</p>

<p>
<u>PREFAZIO</u> / <b>La missione di san Giuseppe</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Noi ti lodiamo, ti benediciamo, ti glorifichiamo nella solennità [memoria] di san Giuseppe. Egli, uomo giusto, da te fu prescelto come sposo di Maria, Vergine e Madre di Dio; servo saggio e fedele, fu posto a capo della santa Famiglia per custodire, come padre, il tuo unico Figlio, concepito per opera dello Spirito Santo, Gesù Cristo Signore nostro. Per mezzo di lui gli Angeli lodano la tua gloria, le Dominazioni ti adorano, le Potenze ti venerano con tremore; a te inneggiano i cieli dei cieli e i Serafini, uniti in eterna esultanza. Al loro canto concedi, o Signore, che si uniscano le nostre umili voci nell’inno di lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Bene, servo buono e fedele: prendi parte alla gioia del tuo padrone. (Mt 25,21)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Proteggi sempre la tua famiglia, o Signore, che hai nutrito a questo altare nella gioiosa memoria di san Giuseppe, e custodisci in noi i doni del tuo amore. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Liturgia bizantina Menaion / L'amministratore dei misteri di Dio (1Cor 4,1) / Giuseppe, lo sposo di Maria, vide con i propri occhi la realizzazione delle profezie. Scelto per il matrimonio più glorioso, ricevette la rivelazione per bocca degli angeli che cantavano: Gloria al Signore! Perché ha dato la pace alla terra (Lc 2,14). Annuncia a Davide, l'antenato dell'Uomo-Dio, i prodigi che i tuoi occhi, Giuseppe, hanno contemplato: hai visto il bambino sul seno della Vergine; lo hai adorato insieme con i magi; hai reso gloria a Dio insieme con i pastori, secondo la parola dell'angelo. Prega Cristo nostro Dio affinché le nostre anime siano salvate. Tu, Giuseppe, hai ricevuto in braccio il Dio immenso davanti al quale tremano le potenze celesti, quando egli nacque dalla Vergine; e ne fosti consacrato. Perciò ti rendiamo onore. La tua anima fu obbediente al divino precetto; pieno di una purezza senza pari, meritasti di ricevere in moglie colei che è pura e immacolata fra le donne; fosti il custode di questa Vergine, quando ella meritò di diventare il tabernacolo del Creatore... Colui che, con una sola parola, ha plasmato il cielo, la terra e il mare, è stato chiamato “il figlio del falegname” (Mt 13,55), cioè di te, ammirabile Giuseppe! Sei stato chiamato padre di colui che è senza principio e che ti ha glorificato come ministro di un mistero che supera ogni intelligenza... Custode sacro della Vergine benedetta, con lei hai cantato questo cantico: «Benedite, opere tutte del Signore, il Signore, lodatelo ed esaltatelo nei secoli! Amen» (Dn 3, 57).
</p>

<p>
<u>DIBRUNO-21</u> / Gli apparve in sogno un angelo del Signore (Mt 1,16.18-21.24) / Nella Scrittura sono narrati dei sogni che preannunciano il futuro di una persona. Ed essi si compiono in modo misterioso. Le modalità non sono mai indicate. Vi è il sogno non ricordato da Nabucodonosor narrato e interpretato da Daniele. Il Siracide mette bene in guardia dall’attaccamento ai sogni: “Speranze vane e fallaci sono quelle dello stolto, e i sogni danno le ali a chi è privo di senno. Come uno che afferra le ombre e insegue il vento, così è per chi si appoggia sui sogni. Una cosa di fronte all’altra: tale è la visione dei sogni, di fronte a un volto l’immagine di un volto. Dall’impuro che cosa potrà uscire di puro? E dal falso che cosa potrà uscire di vero? Oracoli, presagi e sogni sono cose fatue, come vaneggia la mente di una donna che ha le doglie. Se non sono una visione inviata dall’Altissimo, non permettere che se ne occupi la tua mente. I sogni hanno indotto molti in errore, e andarono in rovina quelli che vi avevano sperato. La legge deve compiersi senza inganno, e la sapienza è perfetta sulla bocca di chi è fedele” (Sir 34,1-8). Vi è anche il sogno di Giuseppe che è particolarissimo tra tutti i sogni. A lui il Signore manda un suo Angelo perché sempre gli dica cosa fare e dove recarsi. Si tratta di una vera rivelazione che non avviene mentre Giuseppe è sveglio, come nel Vangelo secondo Luca, è avvenuto prima con Zaccaria e poi con la Vergine Maria dopo. Avviene invece mentre Giuseppe sta dormendo. Perché il Signore abbia scelto questa vita è grande mistero. A lui l’angelo parla sempre e solo nel sogno. Non parla però per fargli vedere cose. La parola è un vero comando, vera missione, che va eseguito o portato a compimento all’istante, senza indugio, senza alcun ritardo. Giuseppe non deve licenziare Maria di nascosto. Lui la deve prendere come sua sposa. Deve anche adottare il bambino e mettergli il nome. Questa è vera vocazione. Lui viene investito di una altissima missione.  Nelle sue mani il Padre pone il suo Figlio Unigenito che sta per nascere dalla Vergine Maria. Per questo San Giuseppe è detto il Custode del Redentore. Custode è il Padre. Il Padre lo custodisce per mezzo di Giuseppe. È una missione unica nella storia della salvezza. Il Figlio di Dio è posto nelle mani di un uomo. Lui lo dovrà custodire, proteggere, nutrire, facendogli da vero padre. / Giacobbe generò Giuseppe, lo sposo di Maria, dalla quale è nato Gesù, chiamato Cristo. Così fu generato Gesù Cristo: sua madre Maria, essendo promessa sposa di Giuseppe, prima che andassero a vivere insieme si trovò incinta per opera dello Spirito Santo. Giuseppe suo sposo, poiché era uomo giusto e non voleva accusarla pubblicamente, pensò di ripudiarla in segreto. Mentre però stava considerando queste cose, ecco, gli apparve in sogno un angelo del Signore e gli disse: «Giuseppe, figlio di Davide, non temere di prendere con te Maria, tua sposa. Infatti il bambino che è generato in lei viene dallo Spirito Santo; ella darà alla luce un figlio e tu lo chiamerai Gesù: egli infatti salverà il suo popolo dai suoi peccati». Quando si destò dal sonno, Giuseppe fece come gli aveva ordinato l’angelo del Signore. Parola del Signore. / Giuseppe è l’uomo del silenzio. Non conosciamo di lui neanche una parola. Lo Spirito Santo ci ha però svelato due volte i suoi pensieri. È anche l’uomo dell’obbedienza immediata. Dopo che l’angelo ha parlato, non c’è spazio nella sua mente per pensare. Parola ascoltata, parola obbedita. Ordine dato, ordine eseguito. Comando ricevuto, comando compiuto. Subito. All’istante. Senza intervalli di tempo. A Satana basta un attimo per rovinare un uomo. Giuseppe non ha concesso a Satana questo attimo per fare del male a Maria o al Bambino. Ricevuto l’ordine, subito prende in sposa Maria. Nessuno potrà pensare su di Lei, Madre castissima, purissima, vergine, qualcosa di non puro e di non santo. Neanche per Erode c’è il tempo di venire a Gerusalemme per uccidere Cristo Gesù. Giuseppe si alza nella notte, prende il bambino e sua Madre e fugge in Egitto. Satana con Giuseppe non può agire. Lui non interpone tra il comando e l’obbedienza neanche un semplice pensiero della sua mente. Giuseppe va preso a modello di pronta, immediata obbedienza. A Satana non si devono concedere spazi per agire. A lui basta anche un secondo e l’inferno lo riempie di anime. / Madre della Redenzione, Angeli, Santi, fateci di obbedienza immediata, istantanea. 
</p>

<p>
<u>SILVESTRINI-21</u> / Uomo giusto: tutto disponibilità e obbedienza. Il Santo Papa Paolo VI, nel lontano 19 marzo 1965, nell'omelia rivolta ai fedeli durante la sua visita alla parrocchia di San Giuseppe al Trionfale a Roma, parlando ai presenti, si espresse così: "Che cosa di più umile, di più semplice, di più silenzioso, di più nascosto ci poteva offrire il Vangelo da mettere accanto a Maria e Gesù?" Troviamo che la figura di san Giuseppe è delineata dai tratti della modestia, la più popolare, la più comune, la più - si direbbe, usando il metro dei valori umani - insignificante, giacché non troviamo in lui alcun aspetto che ci possa dare ragione della reale grandezza e della straordinaria missione che la provvidenza gli ha affidato. Guardandolo nello specchio del racconto evangelico, san Giuseppe si presenta con i tratti più salienti dell'estrema umiltà: un modesto, un povero, un piccolo, un semplice operaio che nulla ha di speciale, che non lascia nel Vangelo stesso nessuno accento della sua voce. Oggi, la Santa Chiesa ci invita a contemplare questa figura di sposo della Vergine Maria. Un invito che ci può aiutare molto ad accogliere alcuni doni, virtù e qualità giuste per la nostra missione che ci è stata affidata da Dio e dalla Chiesa. L'evangelista Matteo nel tèssere l'elogio di Giuseppe, lo esaurisce sbrigativamente con una frase: "Giuseppe era giusto", perché si è impegnato ad eseguire la volontà di Dio; non ha mai avanzato la pretesa di rivendicare uno scampo di autonomia personale per attendere a qualcosa di suo. Davvero era un'anima di preghiera, che non si stancava mai di contemplare con meraviglie il grande mistero che viveva ogni giorno nel suo umile lavoro. Davvero Dio si nasconde, come diceva appunto il Beato Papa, nelle "cose" piccole del mondo per distogliere l'uomo dalla tentazione della grandezza. Gli evangelisti ci dicono che Maria: "custodiva tutte queste cose nel suo cuore": Indubbiamente san Giuseppe stava nella stessa dimensione. L'evangelista Matteo ci presenta Giuseppe, "uomo giusto" che amava e stimava Maria, ma che poi si trovò dinanzi a una situazione molto dolorosa e difficile, che non riusciva, non poteva capire. D'altra parte, vedeva in Maria il segno della maternità, l'attesa di un figlio. Dunque, ha la consapevolezza di trovarsi a tu per tu con un evento misterioso umanamente inspiegabile. L'uomo giusto si abbandonò fiduciosamente al mistero di Dio, e manifestò la sua totale disponibilità. La lettera ai Romani della seconda lettura della liturgia di oggi è sulla linea del Vangelo. Il Vangelo dice che Giuseppe era un uomo "giusto", cioè cercava sinceramente la volontà di Dio, non il proprio interesse; l'autore osserva che la giustizia viene dalla fede. Chiediamo la stessa fede, la stessa fiducia, la stessa docilità, la stessa generosità e purezza di amore per noi e per tutti coloro che hanno responsabilità nella Chiesa, affinché le meraviglie di Dio si attuino anche nel nostro tempo. E lo facciamo con più fervore e più fede proprio in questo anno dedicato in modo particolare a e per l'intercessione di San Giuseppe.
</p>

<p>
<u>LOYOLA-21</u> / Giuseppe è un “uomo giusto”, perché ha cercato di comprendere e realizzare la Parola di Dio nella sua via. La lotta interiore che abita il cuore di Giuseppe diventa, con l’aiuto di Dio, possibilità di liberarsi da se stesso, dal peso della ferita ricevuta. Giuseppe analizza la situazione e vuole custodire Maria con carità, ripudiandola in segreto per non esporla all’infamia. Le tenebre della notte vengono rischiarate dalla Parola di Dio che mostra una via diversa. Nel sogno emerge il desiderio di Dio e il desiderio di Giuseppe: accogliere Maria e accogliere la vita in lei è generata, dare un nome a questa creatura indifesa inserendola, attraverso la propria famiglia, nella storia di salvezza. Giuseppe, anche se non ha fisicamente generato Gesù, si sente chiamato a essere padre, una paternità che è responsabilità e accoglienza dello Spirito creatore che soffia nella storia. Giuseppe compie un atto di fiducia che contrasta con il buon senso, ma mostra la potenza dell’amore; contrasta con la ragionevolezza, ma mostra la forza del desiderio. Giuseppe è un uomo giusto perché è docile e accoglie la novità, sa cambiare i programmi della sua vita, mettendo al centro il bene dell’altro, aprendo strade di vita piena, non nel segreto, ma nella luce che viene da Dio. / In quale luogo della mia vita riesco ad ascoltare la Parola di Dio anche nei momenti di buio? In quale occasione il peso delle ferite ricevute non mi ha impedito di cercare il bene dell’altro? Quale desiderio profondo abita il mio cuore in questo momento? (Chiara Selvatici)
</p>

<p>
<u>LettureBose</u> / La fatica del digiuno precede la lotta / Discepolo: Per colui che ha rigettato dalla sua anima tutto ciò che è di impedimento [alla lotta] ed è entrato nell'arena, qual è l'inizio della sua battaglia contro il peccato? E da dove inizia lo scontro? Maestro: È noto a chiunque che la fatica del digiuno precede qualsiasi lotta contro il peccato e i suoi desideri, soprattutto per colui che combatte il peccato che è dentro di sé. E il segno dell'odio per il peccato e i suoi desideri, in coloro che scendono in questo combattimento che è invisibile, è reso visibile dal fatto che essi iniziano con il digiuno e proseguono con la veglia notturna. Colui che per tutta la sua vita ama la consuetudine con il digiuno, è amico della castità ... Come la dolcezza della luce si accompagna a occhi che siano sani, così il desiderio della preghiera a un digiuno fatto con discernimento: appena, infatti, uno inizia il digiuno, desidera nella sua mente la consuetudine con Dio ... Non si è mai visto nessuno che, digiunando con discernimento, fosse sottomesso a un desiderio cattivo. [Il digiuno] è la dimora di tutte le virtù e chi lo disprezza mette a repentaglio tutte le virtù. Infatti, il primo comandamento stabilito in principio per la nostra natura la diffidava dal gustare un cibo (Gen 2,17), e proprio in questo cadde il nostro antenato. Quindi gli atleti del timore di Dio, quando si accingono a osservare le sue leggi, iniziano la [loro] costruzione proprio da lì dove è venuto il primo danno. Anche il Salvatore nostro, dopo la sua manifestazione al mondo presso il Giordano, iniziò di qui. È scritto infatti: "Dopo che fu battezzato, lo Spirito lo fece uscire nel deserto, e digiunò quaranta giorni e quaranta notti (Mt 4,1-2); e tutti coloro che seguono le sue orme, poggiano l'inizio della loro lotta su questo fondamento. Chi disprezzerà dunque un'arma forgiata da Dio, senza diventare oggetto di biasimo? Se ha digiunato il legislatore, chi tra coloro che custodiscono la legge non avrà bisogno del [digiuno]? (Isacco di Ninive, Prima collezione 35) 
</p>

<p>
<u>FEGF1</u> / IL PRIMATO DELLA VITA INTERIORE DI SAN GIUSEPPE dall’esortazione apostolica REDEMPTORIS CUSTOS di Sua Santità Giovanni Paolo II / Il clima di silenzio che accompagna tutto ciò che fa riferimento alla figura di Giuseppe si estende anche al suo lavoro di carpentiere nella casa di Nazareth. Tuttavia questo silenzio rivela in modo del tutto speciale il profilo interiore di questa figura. I Vangeli parlano esclusivamente di ciò che fece Giuseppe, ma permettono di scoprire nelle sue azioni avvolte di silenzio, un clima di profonda contemplazione. Giuseppe era quotidianamente in contatto con “il mistero nascosto dai secoli eterni” che stabilì la sua dimora sotto il suo tetto. Questo spiega, per esempio, perché Santa Teresa di Gesù, la grande riformatrice del Carmelo contemplativo, si fece promotrice del rinnovamento del culto reso a San Giuseppe nella cristianità occidentale. In Giuseppe il sacrificio assoluto di tutta la sua esistenza alle esigenze della venuta del Messia nella sua casa, trova proprio spiegazione nella insondabile vita interiore, da dove gli vengono ordini e consolazioni del tutto particolari e da dove discendono per lui la logica e la forza, proprie alle anime semplici e trasparenti delle decisioni importanti come quella di mettere subito a disposizione dei disegni divini la sua libertà, la sua legittima vocazione umana, la sua felicità coniugale, accettando la condizione, la responsabilità e il peso della famiglia, rinunciando, per un amore verginale incomparabile, all’amore coniugale naturale che la costituisce e l’alimenta. Questa sottomissione a Dio che è prontezza della volontà a consacrarsi a tutto ciò che concerne il suo servizio, altro non è che l’esercizio della devozione che costituisce una delle espressioni della virtù di religione.
</p>

<p>
<u>FEGF2</u> / SAN GIUSEPPE di Santa Teresa di Gesù Bambino e del Volto Santo / Giuseppe, la tua vita mirabile passò nell’umiltà: ma contemplasti la bellezza di Gesù e di Maria! E il Figlio di Dio, bambino, sottomesso e ubbidiente, quante volte s’è riposato felice sul tuo cuore! Anche noi, come te, serviamo in solitudine Gesù e Maria; cerchiamo solo il loro piacere, non vogliamo di più. Santa Teresa, la madre nostra che tanto confidava in te, ci assicura che tu non mancavi mai di soccorrerne prontamente la preghiera. Padre, quando finirà questa prova, noi verremo a vederti vicino alla divina Maria: come dolce ne è la speranza! Leggeremo la tua storia ignorata dal mondo, scopriremo la tua gloria, la canteremo in cielo.
</p>

<h5>FEGF3</h5>

<p>
«Nessuno riuscì a mettergli le mani addosso, perché non era ancora giunta la sua ora»  Origene nel terzo secolo / Cercare Gesù è per lo più in vista di un bene, poiché è come cercare il Verbo, la verità e la sapienza. Direte però che le parole «cercare Gesù» sono a volte pronunciate riguardo a coloro che gli vogliono del male. Per esempio: «Cercarono di arrestarlo, ma nessuno riuscì a mettergli le mani addosso, perché non era ancora giunta la sua ora»... Egli sa da chi si allontana e accanto a chi rimane, anche quando non si è lasciato trovare, affinché cercandolo, lo troviamo nel momento favorevole. L’Apostolo Paolo dice a coloro che non possiedono ancora Gesù e non l’hanno ancora contemplato: “Non dire nel tuo cuore: Chi salirà al cielo? Questo significa farne discendere Cristo; oppure: Chi discenderà nell’abisso? Questo significa far risalire Cristo dai morti. Che dice dunque la Scrittura? Vicino a te è la parola, sulla tua bocca e nel tuo cuore” (Rm 10, 6-8). Nel suo amore per gli uomini, quando il Signore dice: “Voi mi cercherete” (Gv 8,21), fa intravvedere le cose del Regno di Dio, affinché coloro che lo cercano non lo cerchino fuori da sè dicendo “Eccolo qui o: eccolo qua”. Il Vangelo dice loro: “Il Regno di Dio è in mezzo a voi” (Lc 17,21). Finché teniamo il seme della verità deposto nella nostra anima, e i suoi comandamenti, il Verbo non si allontana da noi. Invece se il male si diffonde in noi per corromperci, ci dirà Gesù: “Io vado e voi mi cercherete, ma morirete nel vostro peccato” (Gv 8,21).
</p>

<p>
<u>RobertoPasolini</u> / Ventre paterno / L’uomo non è grembo. All’umanità maschile è negata la maternità. La possibilità di accogliere dentro di sé la vita e di farla crescere è stata affidata alla donna. L’uomo è piuttosto seme, promessa di vita chiamata a consegnarsi e a uscire da sé. Nella sua natura è iscritta la condanna a un esodo per poter giungere a pienezza. I muscoli espulsori che alla donna servono quando il frutto dell’amore è maturo, all’uomo sono necessari all’inizio, quando la scommessa della vita è affidata al coraggio e al «sogno» (Mt 1,20). Eppure la lingua ebraica si permette di indicare un grembo anche nello spazio dell’umanità al maschile. Dice il Signore a Davide: «Io assicurerò dopo di te la discendenza uscita dalle tue viscere, e renderò stabile il suo regno» (2Sam 7,12). È la parola me‘eh l’azzardo lessicale che documenta questa porzione di anatomia, invisibile a qualunque esame radiografico. Possiamo assumerla come rivelazione di un tratto sublime dell’umanità sognata da Dio, che risplende in forma eminente nella vita di Giuseppe, sposo della vergine Maria, uomo giusto e santo. Il Cristo è nato anche dalle viscere di quest’uomo autentico, di cui oggi facciamo memoria. La sua divinità ha preso forma umana, grazie all’ospitalità di questo ventre maschile e paterno, che Giuseppe non ha rinunciato a offrire «davanti al Dio nel quale credette, che dà vita ai morti e chiama all’esistenza le cose che ancora non esistono» (Rm 4,17).<br>
Avrebbe potuto «licenziarla in segreto» (Mt 1,19) quella donna promessa sposa e divenuta madre senza di lui. Sarebbe stato un suo diritto. Avrebbe persino significato rimanere «giusto» (1,19). Giuseppe invece se la tiene così Maria, piena di un Altro. Infatti piena di altro è la vita: questo è il mistero che un padre comprende e custodisce per sempre. L’uomo è chiamato a cogliere in anticipo questa eccedenza che la vita possiede, questo irriducibile disavanzo che la realtà registra sempre rispetto ai nostri sogni e ai nostri progetti. La donna se ne accorge più tardi, quando la vita è migrata fuori dal suo recinto di crescita. La donna prima riceve, poi restituisce. All’uomo è chiesta invece una caparra iniziale. L’uomo deve svuotare la ricchezza d’amore delle sue viscere per diventare ciò che non è per natura ma soltanto per grazia: grembo. Questa misteriosa disponibilità anticipata, che il cielo esige da Giuseppe, nel pensiero biblico si chiama fede. Più grande di un sentimento, più tenace di un’emozione, la fede è una virtù che si esprime sempre come profondo atto di libertà, feconda e potente come un seme espulso dal me‘eh, maturato nel cuore e nel silenzio della notte. Giuseppe mostra le qualità di questa fede perché sa che la vita è un’eredità che si riceve «per grazia», una promessa «sicura» (Rm 4,16) perché è Dio a farla, quel Dio che fa le cose «per sempre» (2Sam 7,16). Per questo accetta di diventare custode di una vita ricevuta come se fosse sua, frutto certo del suo seme. Assume l’intenzione di quella nascita, rinunciando a considerarla sua opera. Si raccoglie nel suo ventre paterno, presso quella energia d’amore capace di espellere lontano da sé il seme della vita. Giuseppe diventa padre così: prendendo con sé Maria e il frutto del suo grembo. Accogliendo senza obiezioni o domande, accettando di morire a se stesso e alle proprie comprensioni per consentire a qualcosa di più grande di venire al mondo. Senza bisogno di mettere la firma da nessuna parte, diventa egli stesso la firma di Dio sul suo frutto più bello. Grazie (anche) alla sua silenziosa bellezza, il Verbo di Dio diventa carne nel mondo, nella storia, nel mistero della Chiesa. Perché davanti al Padre di tutti nessuno sia o si senta più orfano. Ma figlio amato.
</p>

<p>
<u>MichaelDavideSemeraro</u> / Dare un nome / Nell’annunciazione a Giuseppe secondo Matteo, l’angelo senza nome aiuta quest’uomo a passare dalla paura di dover rinunciare al suo sogno d’amore con Maria, alla gioia di poter sognare ancora più in grande. A Giuseppe viene data l’opportunità di iscrivere il suo amore in modo ancora più radicale nel disegno globale dell’amore tra Dio e l’umanità, tanto da diventare una storia assolutamente unica e non solo rara: «ella darà alla luce un figlio e tu lo chiamerai Gesù: egli infatti salverà il suo popolo dai suoi peccati» (Mt 1,21). Dare il nome, nella tradizione biblica, ha un senso profondissimo e altissimo che suppone un’intimità di desiderio e di destino condiviso. In Giuseppe contempliamo il mistero della redenzione di ogni sogno della nostra umanità chiamato a trasfigurarsi in segno di un amore più grande che ci precede e ci accompagna. Per Giuseppe, l’accoglienza di Gesù come suo figlio e di Maria, non più solo come sua sposa amata e desiderata, ma come il segno di un compimento ben più grande della bellezza del proprio piccolo grande amore, è stata una vera trasfigurazione. Così il desiderio di ogni uomo di farsi un nome fino alla totale confusione di Babele si trasforma nella semplice accettazione di “dare un nome” attraverso la propria carne, il proprio sangue eppure ben più in là della propria carne e del proprio sangue perché «Eredi dunque si diventa in virtù della fede, perché sia secondo la grazia, e in tal modo la promessa sia sicura» (Rm 4,16). Giuseppe incarna la possibilità che una creatura possa diventare icona dello stesso Creatore accettando e impegnandosi radicalmente in una cura che esige la castità di chi accetta di superare ogni forma di possesso sull’altro: «Io sarò per lui padre ed egli sarà per me figlio» (2Sam 7,14). Non c’è proprio spazio per una condiscendenza malaticcia che, come dice Claudel, parlando di Giuseppe, «fa sorridere gli uomini superiori». Il parallelo con Abramo va pesato con la memoria di ciò che avvenne sul monte Moria e di ciò che avvenne nel cuore di Giuseppe, quando dovette rivedere il suo sogno senza rinunciarvi, non senza rinunciare. In Giuseppe, padre del Signore, possiamo contemplare non un’umanità dimezzata dalla rinuncia al coronamento di un sogno d’amore secondo il proprio desiderio e le proprie prospettive, ma un’umanità portata a compimento attraverso un’accoglienza generosa del bisogno e della necessità dell’altro – la madre e il bambino – che rende quest’uomo persona fino in fondo. Leggendo i Vangeli certamente scopriamo sempre di più e sempre meglio il volto e i sentimenti del Signore Gesù, ma non possiamo e non dobbiamo dimenticare che l’umanità di Cristo fu forgiata alla scuola di questo padre che seppe portare, fino in fondo, il peso del proprio ruolo senza mai imporsi eppure accompagnando senza mai tirarsi indietro. La tradizione non ci tramanda neppure una parola di Giuseppe, forse perché molte delle sue parole – almeno le più importanti – sono quelle che amò ripetere il Signore confermandole sempre con quei gesti appresi nell’intimità virile e tenera della casa e della bottega di Nazaret.
</p>

<p>
<u>LuigiMariaEpicoco</u> / Il rischio della libertà / La liturgia odierna ci fa festeggiare la figura di San Giuseppe. Di lui ci sarebbe tantissimo da dire e da scrivere e questo paradossalmente sarebbe in contrasto con il protagonismo che ha avuto nel Vangelo, dove non è riportata nemmeno una sua parola. Infatti proprio nel Vangelo di oggi salta subito all’orecchio il silenzio dei due protagonisti. Giuseppe e Maria non parlano. Agiscono, scelgono, seguono, rischiano, dubitano, soffrono ma il racconto registra un lungo silenzio. È il silenzio di chi è davvero umile. Gli umili non si perdono dietro le parole, dietro quegli interminabili racconti dei “perchè”, ma prendono la realtà sulle loro spalle senza troppo storie, con una mansuetudine coraggiosa non umiliante. Eppure Dio guarda nei loro cuori, scorge, ad esempio, in quello di Giuseppe una profonda paura. È la paura che forse le cose non stanno come ha capito, che forse i suoi sogni sono finiti, che forse non sarà mai veramente felice così come aveva immaginato. Così Dio manda angeli nei suoi sogni. Manda risposte che giungono dritte a quel cuore impaurito, senza togliergli però la “facoltà di scelta”. Giuseppe davanti a quel sogno deve rischiare se crederci o meno. Non ha certezze ma suggerimenti, intuizioni. Senza il rischio della libertà niente varrebbe la pena, sarebbe solo tutto da copione. È questo rischio di fidarci di ciò che si mostra certo solo in regioni non verificabili del nostro cuore che ci fa essere liberi. È così per ogni cosa, quando si ama qualcuno, quando si sceglie di fare quel lavoro, o di fidarsi di quell’amico. È un rischio che esige la nostra scelta. “Quando si destò dal sonno, Giuseppe fece come gli aveva ordinato l’angelo del Signore e prese con sé la sua sposa”. Da quel momento in poi Giuseppe diviene infinitamente responsabile di Gesù e di Maria. Diviene il custode delle cose che di più prezioso Dio ha. Cosa dovrebbe essere il nostro cristianesimo se non la stessa cosa? Cosa dovrebbe essere se non sentirci infinitamente responsabili di Gesù e di Maria?
</p>

<p>
<u>HomilyVoice-21</u> / PRIMA LETTURA Egli edificherà una casa al mio nome e io renderò stabile il trono del suo regno per sempre. Io sarò per lui padre ed egli sarà per me figlio.  La tua casa e il tuo regno saranno saldi per sempre davanti a te, il tuo trono sarà reso stabile per sempre”». Il trono di Davide non sarà reso stabile per sempre, perché la sua sarà una dinastia che durerà fino al giorno in cui finirà il tempo e si entrerà nell’eternità. Il trono di Davide non finisce neanche con il tempo. Esso durerà anche nell’eternità. Perché durerà nell’eternità? Per sul trono di Davide siederà un Re che non è solo immortale, ma è un Re anche eterno. Sul trono di Davide siederà lo stesso Figlio Unigenito del Padre. Non siederà però come Dio e Figlio di Dio. Siederà come Figlio Dio che si farà Figlio dell’uomo. Questa verità che è annunciata in modo velato nell’Antico Testamento, viene data a noi in pienezza di luce divina e umana nel Prologo del Vangelo secondo Giovanni. Perché le genti sono in tumulto e i popoli cospirano invano? Insorgono i re della terra e i prìncipi congiurano insieme contro il Signore e il suo consacrato: «Spezziamo le loro catene, gettiamo via da noi il loro giogo!». Ride colui che sta nei cieli, il Signore si fa beffe di loro. Egli parla nella sua ira, li spaventa con la sua collera: «Io stesso ho stabilito il mio sovrano sul Sion, mia santa montagna».  Voglio annunciare il decreto del Signore. Egli mi ha detto: «Tu sei mio figlio, io oggi ti ho generato. Chiedimi e ti darò in eredità le genti e in tuo dominio le terre più lontane. Le spezzerai con scettro di ferro, come vaso di argilla le frantumerai» (Sal 2,1-9).  Oracolo del Signore al mio signore: «Siedi alla mia destra finché io ponga i tuoi nemici a sgabello dei tuoi piedi». Lo scettro del tuo potere stende il Signore da Sion: domina in mezzo ai tuoi nemici! A te il principato nel giorno della tua potenza  tra santi splendori; dal seno dell’aurora, come rugiada, io ti ho generato. Il Signore ha giurato e non si pente: «Tu sei sacerdote per sempre al modo di Melchìsedek». Il Signore è alla tua destra! (Sal 110,1-5).  In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,1-18).  Gesù nella sua Persona Divina Eterna è il Figlio Unigenito del Padre per generazione eterna. Nella sua natura umana nasce dalla Beata Vergine Maria per opera dello Spirito Santo. Chi nasce però dalla Vergine Maria nella carne, chi si fa carne è la Persona del Figlio Unigenito del Padre. Questo è il grande mistero, mistero che oggi è tanto disprezzato e infangato da molti cristiani e da molti altri neanche più né conosciuto e né confessato.  Leggiamo 2Sam 7,4-5a.12-14a.16 Ma quella stessa notte fu rivolta a Natan questa parola del Signore: «Va’ e di’ al mio servo Davide: Così dice il Signore:  Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno.  Egli edificherà una casa al mio nome e io renderò stabile il trono del suo regno per sempre. Io sarò per lui padre ed egli sarà per me figlio.  La tua casa e il tuo regno saranno saldi per sempre davanti a te, il tuo trono sarà reso stabile per sempre”».  Questa promessa è la prima parola del Signore sul Messia che dovrà venire. Man mano che la storia avanza, la promessa si arricchisce moltissimi altri particolari. Il Messia che dovrà venire non sarà solo Re, sarà anche Sacerdote e Profeta.  I Salmi annunciano il Messia nella persona del Giusto perseguitato. Isaia lo vede come il Servo Sofferente del Signore. Zaccaria come colui che è stato trafitto. Se volessimo contare tutte le profezie sul Messia del Signore diverrebbe assai difficile. Una verità però va messa in piena luce. Chi sempre rinnova, ricorda, aggiunge nuovi particolari a questa promessa è sempre il Signore per bocca dei suoi profeti. Quando il popolo sembra aver smarrito questa promessa, subito interviene il Signore e riaccende la speranza in molti cuori. Quando dalla storia appare che la dinastia di Davide sempre volersi spegnere, il Signore subito interviene e annuncia che dal trono di Iesse spunterà un virgulto. Un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore.  Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra (Is 11,1-4).  Io stabilirò per voi un’alleanza eterna, i favori assicurati a Davide. Ecco, l’ho costituito testimone fra i popoli, principe e sovrano sulle nazioni. Ecco, tu chiamerai gente che non conoscevi; accorreranno a te nazioni che non ti conoscevano a causa del Signore, tuo Dio, del Santo d’Israele, che ti onora (Is 55,3 -5).  Una verità merita di essere collocata  sul candelabro di ogni cuore, ogni coscienza, ogni mente.  La profezia non si compie secondo le modalità dell’uomo, bensì secondo le modalità del Signore e della sua divina onniscienza, sapienza, onnipotenza. La carne al Figlio dell’Altissimo, al Messia di Dio, non viene da un uomo e da una donna, come avviene per ogni uomo che nasce sulla nostra terra. La carne gliela dona solo la Donna per opera dello Spirito Santo. L’Incarnazione del Figlio dell’Altissimo è mistero sempre da comprendere. Lo possiamo comprendere solo con l’intelligenza dello Spirito Santo.     SECONDA  LETTURA Infatti non in virtù della Legge fu data ad Abramo, o alla sua discendenza, la promessa di diventare erede del mondo, ma in virtù della giustizia che viene dalla fede. Il Signore rivolge ad Abramo due parole. Secondo la logica dell’uomo, se una si compie l’altra viene annullata e viceversa. Invece secondo la logica di Dio sono tutte e due vere. Si compie la prima. Si compie la seconda. Questo perché ciò che è impossibile agli uomini a Dio è sempre possibile. Dio può anche risuscitare una persona e di fatto la risurrezione è frutto della divina onnipotenza. La prima parola promette ad Abramo che uno nato da lui sarà il suo erede: Dopo tali fatti, fu rivolta ad Abram, in visione, questa parola del Signore: «Non temere, Abram. Io sono il tuo scudo; la tua ricompensa sarà molto grande». Rispose Abram: «Signore Dio, che cosa mi darai? Io me ne vado senza figli e l’erede della mia casa è Elièzer di Damasco».  Soggiunse Abram: «Ecco, a me non hai dato discendenza e un mio domestico sarà mio erede». Ed ecco, gli fu rivolta questa parola dal Signore: «Non sarà costui il tuo erede, ma uno nato da te sarà il tuo erede».  Poi lo condusse fuori e gli disse: «Guarda in cielo e conta le stelle, se riesci a contarle»; e soggiunse: «Tale sarà la tua discendenza». Egli credette al Signore, che glielo accreditò come giustizia (Gen 15,1-6).  Il nato da Abramo è Isacco. La seconda parola chiede ad Abramo di prendere Isacco e di sacrificarlo sul monte. Dopo queste cose, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto su di un monte che io ti indicherò».  Abramo si alzò di buon mattino, sellò l’asino, prese con sé due servi e il figlio Isacco, spaccò la legna per l’olocausto e si mise in viaggio verso il luogo che Dio gli aveva indicato. Il terzo giorno Abramo alzò gli occhi e da lontano vide quel luogo. Abramo obbedisce. La Lettera agli Ebrei rivela il cuore di Abramo mentre si accingeva a sacrificare Isacco sul monte. Per fede, Abramo, messo alla prova, offrì Isacco, e proprio lui, che aveva ricevuto le promesse, offrì il suo unigenito figlio, del quale era stato detto: Mediante Isacco avrai una tua discendenza. Egli pensava infatti che Dio è capace di far risorgere anche dai morti: per questo lo riebbe anche come simbolo (Eb 11,17-19).  Dio non risuscita Isacco, impedisce che venga sacrificato. Abramo vince la prova e al suo orecchio il Signore fa giungere due distinte parole: Prima parola: L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici.  Seconda Parola:  Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,1-18). Questa seconda parola va compresa con ogni sapienza e intelligenza dello Spirito Santo. In essa sono contenute due verità essenziali che vanno messe in piena luce. Prima verità: l’universalità della benedizione. Chi saranno benedette da Dio? Tutte le nazioni della terra. Non sono i figli di Abramo che son benedetti, ma tutte le nazioni, tutti i popoli. Seconda verità: tutte le nazioni saranno benedette nella discendenza di Abramo e la discendenza di Abramo non è Isacco. Isacco è il primo anello che porterà alla discendenza di Abramo che è Cristo Gesù.  Come questa benedizione sarà data a tutte le genti non viene oggi rivelato. La rivelazione avverrà successivamente nel corso dei secoli, nelle successive parole rivolte da Dio al suo popolo e all’intera umanità. Tutto il Nuovo Testamento rivela che si è benedetti in Cristo Gesù per la fede in Lui. Si annuncia la sua Parola. Si crede in Gesù il Nazareno, si nasce da acqua e da Spirito Santo, si diviene con Lui un solo corpo. Si abita in Lui, si è benedetti. Tutto avviene per Cristo Gesù, ma anche tutto per Lui, in Lui.  LEGGIAMO Rm 4,13.16-18.22 Infatti non in virtù della Legge fu data ad Abramo, o alla sua discendenza, la promessa di diventare erede del mondo, ma in virtù della giustizia che viene dalla fede.  Eredi dunque si diventa in virtù della fede, perché sia secondo la grazia, e in tal modo la promessa sia sicura per tutta la discendenza: non soltanto per quella che deriva dalla Legge, ma anche per quella che deriva dalla fede di Abramo, il quale è padre di tutti noi – come sta scritto: Ti ho costituito padre di molti popoli – davanti al Dio nel quale credette, che dà vita ai morti e chiama all’esistenza le cose che non esistono. Egli credette, saldo nella speranza contro ogni speranza, e così divenne padre di molti popoli, come gli era stato detto: Così sarà la tua discendenza. Ecco perché gli fu accreditato come giustizia.  Ecco come l’Apostolo Paolo nella Lettera agli Efesini parla della benedizione di tutte le genti in Cristo Gesù: Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto,  avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria (Ef 1,3-14).  Questa verità oggi è fortemente in crisi. Ci si vergogna di annunciarla, proclamarla, gridarla ai popoli e alle nazioni. Nessuno però potrà mai dichiarare nulla il decreto eterno del Padre. È il Padre che tutto esista per mezzo di Cristo, che tutto sia redento per mezzo di Cristo, che tutto ritorni in vita in Cristo, per opera del suo Santo Spirito e la mediazione del corpo di Cristo che è la Chiesa, ogni membro di essa partecipando con i suoi particolari ministeri e carismi, vocazioni e missioni. Chi si vergogna di annunciare Cristo Gesù in pienezza di verità sappia che lascia l’uomo nella schiavitù del peccato e della morte. Il Signore ci preservi da un così grande peccato. Se noi ci vergogniamo di Lui, Cristo Gesù si vergognerà di noi dinanzi al Padre suo. è la nostra morte eterna.  LETTURA DEL  VANGELO SAN GIUSEPPE, SPOSO DELLA B. V. MARIA «Giuseppe, figlio di Davide, non temere di prendere con te Maria, tua sposa. Infatti il bambino che è generato in lei viene dallo Spirito Santo; ella darà alla luce un figlio e tu lo chiamerai Gesù: egli infatti salverà il suo popolo dai suoi peccati». In Gesù si compiono due parole di Dio. La prima dal Signore è stata detta ad Abramo: “Nella tua discendenza saranno benedette tutte le nazioni della terra”. La seconda Parola è stata detta a Davide: “La tua casa e il tuo regno saranno saldi per sempre davanti a te, il tuo trono sarà reso stabile per sempre”. Ecco come inizia il Vangelo secondo Matteo: “Genealogia di Gesù Cristo figlio di Davide, figlio di Abramo”. Ecco ora come termina la genealogia: “Giacobbe generò Giuseppe, lo sposo di Maria, dalla quale è nato Gesù, chiamato Cristo”. Questa ultima frase potrebbe indurre a pensare che la nascita di Gesù, chiamato Cristo, sia avvenuta in modo naturale, come ogni altra nascita che avviene in questo mondo. L’Evangelista non permette che questo venga pensato. Subito egli aggiunge: “Così fu generato Gesù Cristo: sua madre Maria, essendo promessa sposa di Giuseppe, prima che andassero a vivere insieme si trovò incinta per opera dello Spirito Santo”. In questa verità vi è una concordanza perfettissima con l’Evangelista Luca:  «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio».  Allora Maria disse: «Ecco la serva del Signore: avvenga per me secondo la tua parola» (Lc 1,26-38).  È la verità madre di ogni altra verità: chi si fa carne nel seno della Vergine Maria per opera dello Spirito Santo è il Figlio Unigenito del Padre. Ecco come L’evangelista Giovanni rivela questa purissima verità: E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità (Gv 1,14).  Giuseppe non è padre di Gesù secondo la carne. Nell’incarnazione del Verbo viene escluso per una ragione di natura: nessuna persona può avere due padri secondo natura. Il Padre secondo natura della Persona del Verbo Incarnato è solo Dio. Gesù non può avere altri padri secondo natura.  Qualcuno potrebbe pensare: allora il nostro Dio e Signore non crea l’anima di ogni uomo? Dell’anima Lui è Creatore, non Padre. L’anima non viene dalla sua natura, dal suo cuore. Di ogni uomo Dio è padre per creazione, non per natura. Per natura solo uno è il Figlio del Padre: il suo Verbo eterno. La paternità è solo per natura. Un utero in affitto non fa madre una donna. La natura che porta in grembo non è dalla sua natura. Paternità e maternità sono solo natura da natura, vita da vita.  Giuseppe non è padre di Gesù. È padre, noi diciamo, legale, per adozione, perché fa suo vero Figlio il Figlio della Vergine Maria. In lui però dobbiamo affermare che vi è infinitamente di più di una adozione legale. Come in Maria il Verbo di Dio si fece carne per opera dello Spirito Santo, per l’opera dello Spirito Santo Giuseppe è reso vero Padre di Gesù nell’anima, nel cuore, nello spirito, nei pensieri, nella volontà. Io credo che lo Spirito Santo abbia operato in Giuseppe un grandissimo miracolo: ha generato Cristo Gesù nel suo cuore e nella sua anima allo stesso modo che lo ha generato nel grembo della Vergine Maria. Dalla Vergine Maria nasce fisicamente. Dal cuore e dall’anima di Giuseppe Gesù nasce spiritualmente.  Vera nascita fisica l’una e vera nascita spirituale l’altra. Per opera dello Spirito Santo Giuseppe è vero Padre di Gesù, Padre non secondo la carne, ma Padre per opera dello Spirito Santo nel suo spirito e nella sua anima. Potrebbe essere anche una lettura audace della vera paternità di Giuseppe, ma l’audacia è consentita nelle argomentazioni teologiche, purché non contraddicano un dato certo della nostra fede. Questa paternità speciale, particolare, unica è operata in lui dallo Spirito Santo. Grande è il mistero. Giuseppe può dirsi vero padre di Gesù perché lui lo ha concepito nella sua anima, nel suo cuore, nel suo spirito, nella sua volontà, sempre per opera dello Spirito Santo.   LEGGIAMO IL TESTO DI Mt 1,16.18-21.24a Giacobbe generò Giuseppe, lo sposo di Maria, dalla quale è nato Gesù, chiamato Cristo. Così fu generato Gesù Cristo: sua madre Maria, essendo promessa sposa di Giuseppe, prima che andassero a vivere insieme si trovò incinta per opera dello Spirito Santo.  Giuseppe suo sposo, poiché era uomo giusto e non voleva accusarla pubblicamente, pensò di ripudiarla in segreto.  Mentre però stava considerando queste cose, ecco, gli apparve in sogno un angelo del Signore e gli disse: «Giuseppe, figlio di Davide, non temere di prendere con te Maria, tua sposa. Infatti il bambino che è generato in lei viene dallo Spirito Santo; ella darà alla luce un figlio e tu lo chiamerai Gesù: egli infatti salverà il suo popolo dai suoi peccati». Quando si destò dal sonno, Giuseppe fece come gli aveva ordinato l’angelo del Signore. Giuseppe è uomo giusto. Si trova dinanzi ad eventi più grandi di lui. Eventi ai quali mai lui ha pensato e mai avrebbe potuto pensare. Lui si trova dinanzi ad evento non umano, ma divino. Evento divino difficile da credere, perché mai avvenuto prima nella storia della salvezza.  La Scrittura Santa non conosce di questi eventi. Lui è giusto, ma non è onnisciente. È giusto e prende una decisione che a lui sembra la più giusta: separarsi dalla Vergine Maria in modo nascosto, silenzioso, segreto. Così per la Vergine Maria non vi sarebbe stato alcun disonore o ludibrio e lui avrebbe potuto condurre la vita dalla sua giustizia e dalla sua volontà. Le decisioni secondo giustizia sono sempre secondo la volontà di Dio? La giustizia conosce una via, non conosce tutte le vie. A Giuseppe viene incontro il Signore e manifesta qual è la sua volontà. Lui dovrà essere parte del mistero di Maria. Lui e Maria dovranno essere un solo mistero. Maria, di Gesù, è madre secondo la natura. Lui dovrà essere padre per accoglienza. Lui dovrà accogliere il Figlio di Maria come suo vero Figlio e farlo divenire vero Figlio di Davide. Per Lui il Figlio di Dio diviene vero Figlio di Davide e si potranno così compiere tutte le profezie sul Messia del Signore. Essendo vero Figlio di Abramo perché carne dalla carne della Vergine Maria e vita dalla sua vita, in lui potranno essere benedette tutte le nazioni della terra. Di Giuseppe due cose vanno dette. Lui è sommamente giusto. È giusto di una giustizia saggia, intelligente, accorta, amorevole, ricca di compassione e di pietà. È una giustizia, la sua, che non è pura e semplice applicazione della Legge.  Una giustizia che è pura applicazione della Legge a volte si rivela una giustizia ingiusta, spietata, senza cuore, senza misericordia, senza compassione, senza alcuna pietà, carente del perdono. Questa giustizia si rivela somma ingiustizia. Quella di Giuseppe è giustizia in tutto simile alla giustizia del Signore nostro Dio, che è giustizia sempre in vista del bene più grande per ogni uomo. Quella di Dio mai è giustizia di vendetta. È sempre invece giustizia di salvezza, redenzione. Si perde solo chi si sottrae a questa giustizia. Giuseppe è l’obbediente. Anche in questo lui è sommamente saggio. Se prima di ascoltare la voce del Signore è obbediente alla sua legge con grande sapienza e intelligenza nello Spirito Santo. Dopo aver ascoltato la voce dell’Angelo che gli dice cosa fare, lui ancora una volta obbedisce alla voce con grande sapienza e intelligenza nello Spirito Santo. Da Giuseppe ogni cristiano deve imparare questa due virtù: obbedire al Vangelo con divina sapienza e intelligenza nello Spirito Santo. Obbedire alla voce del suo Signore, quando parla al suo orecchio, con divina sapienza e intelligenza nello Spirito Santo. Madre del Verbo Incarnato, tu che sai come si obbedisce alla Legge e alla voce del Signore con divina sapienza e intelligenza nello Spirito Santo, aiuta ogni discepolo di Gesù affinché ti imiti nella tua obbedienza. Senza questa obbedienza sapiente e intelligente, cammineremo con i nostri pensieri, ci lasceremo governare dai nostri desideri e nessuna salvezza si compirà per noi. Madre Santa, non permettere che questo accada. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
