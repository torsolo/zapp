<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della II settimana di Quaresima.
</p>

<p>
<u>ANTIFONA</u> / Misericordioso e pietoso è il Signore, lento all'ira e grande nell'amore. Buono è il Signore verso tutti, la sua tenerezza si espande su tutte le creature. (Sal 144,8-9)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che con i tuoi gloriosi doni di salvezza ci rendi partecipi sulla terra dei beni del cielo, guidaci nelle vicende della vita e accompagnaci alla splendida luce della tua dimora. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il nostro Dio viene a salvarci</b> / Dal libro del profeta Michèa (Mi 7,14-15.18-20) / Pasci il tuo popolo con la tua verga, il gregge della tua eredità, che sta solitario nella foresta tra fertili campagne; pascolino in Basan e in Gàlaad come nei tempi antichi. Come quando sei uscito dalla terra d'Egitto, mostraci cose prodigiose. Quale dio è come te, che toglie l'iniquità e perdona il peccato al resto della sua eredità? Egli non serba per sempre la sua ira, ma si compiace di manifestare il suo amore. Egli tornerà ad avere pietà di noi, calpesterà le nostre colpe. Tu getterai in fondo al mare tutti i nostri peccati. Conserverai a Giacobbe la tua fedeltà, ad Abramo il tuo amore, come hai giurato ai nostri padri fin dai tempi antichi. / Parola di Dio.
</p>

<p>
<u>PSALMUS</u> / (Sal 102) <b>Misericordioso e pietoso è il Signore</b> / <b>Il Signore è buono e grande nell'amore</b> / Benedici il Signore, anima mia, quanto è in me benedica il suo santo nome. Benedici il Signore, anima mia, non dimenticare tutti i suoi benefici. R. / Egli perdona tutte le tue colpe, guarisce tutte le tue infermità, salva dalla fossa la tua vita, ti circonda di bontà e misericordia. R. / Non è in lite per sempre, non rimane adirato in eterno. Non ci tratta secondo i nostri peccati e non ci ripaga secondo le nostre colpe. R. / Perché quanto il cielo è alto sulla terra, così la sua misericordia è potente su quelli che lo temono; quanto dista l'oriente dall'occidente, così egli allontana da noi le nostre colpe. R.
</p>

<p>
<u>ACCLAMATIO</u> / Lode e onore a te, Signore Gesù. / Mi alzerò, andrò da mio padre e gli dirò: Padre, ho peccato verso il cielo e davanti a te. (Lc 15,18) / Lode e onore a te, Signore Gesù.
</p>

<p>
<u>VANGELO</u> / <b>Questo tuo fratello era morto ed è tornato in vita</b> / Dal Vangelo secondo Luca (Lc 15,1-3.11-32) / In quel tempo, si avvicinavano a lui tutti i pubblicani e i peccatori per ascoltarlo. I farisei e gli scribi mormoravano dicendo: «Costui accoglie i peccatori e mangia con loro». Ed egli disse loro questa parabola: «Un uomo aveva due figli. Il più giovane dei due disse al padre: Padre, dammi la parte di patrimonio che mi spetta. Ed egli divise tra loro le sue sostanze. Pochi giorni dopo, il figlio più giovane, raccolte tutte le sue cose, partì per un paese lontano e là sperperò il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominciò a trovarsi nel bisogno. Allora andò a mettersi al servizio di uno degli abitanti di quella regione, che lo mandò nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritornò in sé e disse: Quanti salariati di mio padre hanno pane in abbondanza e io qui muoio di fame! Mi alzerò, andrò da mio padre e gli dirò: Padre, ho peccato verso il Cielo e davanti a te; non sono più degno di essere chiamato tuo figlio. Trattami come uno dei tuoi salariati. Si alzò e tornò da suo padre. Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: Padre, ho peccato verso il Cielo e davanti a te; non sono più degno di essere chiamato tuo figlio. Ma il padre disse ai servi: Presto, portate qui il vestito più bello e fateglielo indossare, mettetegli l'anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato. E cominciarono a far festa. Il figlio maggiore si trovava nei campi. Al ritorno, quando fu vicino a casa, udì la musica e le danze; chiamò uno dei servi e gli domandò che cosa fosse tutto questo. Quello gli rispose: Tuo fratello è qui e tuo padre ha fatto ammazzare il vitello grasso, perché lo ha riavuto sano e salvo. Egli si indignò, e non voleva entrare. Suo padre allora uscì a supplicarlo. Ma egli rispose a suo padre: Ecco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che è tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso. Gli rispose il padre: Figlio, tu sei sempre con me e tutto ciò che è mio è tuo; ma bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore, padre buono e misericordioso, perdona tutti i nostri peccati. Convertiti dal suo abbraccio amoroso, rivolgiamogli la nostra supplica, dicendo: <b>Signore, pietà.</b> / Per la Chiesa che ha la missione di riconciliare con Dio la comunità degli uomini: sperimenti in se stessa la riconciliazione evangelica e si presenti al mondo lacerato dal peccato, segno credibile di conversione e di unità. Preghiamo: / Per coloro che non comprendono la tenerezza di Dio verso i peccatori o ritengono impossibile il perdono: i cristiani siano per essi una concreta attuazione della parabola evangelica. Preghiamo: / Per la famiglia, che è irradiazione della paternità e maternità di Dio: educhi i figli al perdono e alla comunione nella gioia. Preghiamo: / Per le persone disorientate dalle proposte negative della società: trovino nel progetto di Dio sull'uomo il riferimento sicuro per la propria vita. Preghiamo: / Per noi che abbiamo ascoltato il vangelo della misericordia: esso ci dia la forza di alzarci e di incamminarci verso la riconciliazione pasquale. Preghiamo: / Perchè accogliamo l'invito a perdonare per essere perdonati. / Per i giovani che anche oggi si allontanano da casa. / O Padre che ci converti, non minacciando castighi ma rivelandoci la tua bontà e misericordia, fa’ che, rifiutato il cibo immondo del peccato, ci alimentiamo al banchetto dell'eucaristia quaresimale per esser trasformati in Cristo, che è Dio e vive e regna nei secoli dei secoli. Amen.
</p>

<p>
<u>OFFERTORIO</u> / Il sacrificio che ti offriamo, o Signore, infonda in noi una forza di redenzione che ci preservi dalle umane intemperanze e ci disponga a ricevere i doni della salvezza. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Figlio, bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato. (Lc 15,32)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Il sacramento che abbiamo ricevuto, o Signore, agisca nelle profondità del nostro cuore, e ci renda partecipi della sua forza. Per Cristo nostro Signore. / Orazione sul popolo ad libitum / Nella tua misericordia, o Signore, porgi l'orecchio alla voce di coloro che ti supplicano, e perché tu possa esaudire i loro desideri, fa' che chiedano quanto ti è gradito. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Beato Columba Marmion (1858-1923) abate / Il pentimento del cuore / I sentimenti del Figlio prodigo / Cos'è la compunzione? E' una disposizione dell'anima che la pone nello stato di pentimento abituale. (...) Guardate il figlio prodigo al ritorno alla casa paterna. Ce lo immaginiamo, una volta tornato, prendere atteggiamenti incuranti e modi disimpegnati, come se fosse sempre stato fedele? Certo, no! Mi direte: "Non gli ha tutto perdonato suo padre?" Certamente, il padre lo ha ricevuto a braccia aperte; non gli ha detto: "Sei un miserabile", no, l'ha stretto al cuore. E il ritorno del figlio procura al padre tale gioia che prepara per il pentito una grande festa. Tutto è dimenticato, tutto è perdonato. Il comportamento del padre del prodigo è l'immagine della misericordia del Padre nostro celeste. Ma lui, il figlio perdonato, mantiene i sentimenti e l'attitudine che aveva quando si è gettato ai piedi del padre: "Padre, ho peccato contro il Cielo e contro di te; non sono più degno di esser chiamato tuo figlio. Trattami come uno dei tuoi garzoni." Siamo certi che, durante tutte le feste con cui si celebrava il suo ritorno, erano queste le disposizioni nella sua anima. E se più tardi il pentimento è diventato meno intenso, mai del tutto però se n'è andato, nemmeno dopo che il figlio ebbe ripreso per sempre il posto nella casa paterna che aveva una volta. Quante volte avrà detto al padre: "Lo so, voi mi avete perdonato tutto, ma il mio cuore non cesserà di ripetere con gratitudine quanto si pente di avervi offeso, quanto vuol riscattare con più grande fedeltà le ore perdute e l'avervi dimenticato". Questo deve essere il sentimento dell'anima che ha offeso Dio (...). Il pentimento del cuore rende l'anima ferma nell'orrore del male e l'amore per Dio.
</p>

<p>
<u>DIBRUNO-21</u> / Bisognava far festa e rallegrarsi, (Lc 15,1-3.11-32) / Chi è il Signore? È il Dio ricco di misericordia e di pietà che cerca l’uomo per condurlo sulla retta via della giustizia e della verità. Dio non ha cercato l’uomo solo con i profeti o con Cristo Gesù o con i suoi Apostoli, lo ha cercato personalmente dal primo istante della creazione. All’uomo e alla donna ha manifestato la via della vita. Anche a Caino ha rivelato l’obbligo di governare gli istinti del peccato: “Trascorso del tempo, Caino presentò frutti del suolo come offerta al Signore, mentre Abele presentò a sua volta primogeniti del suo gregge e il loro grasso. Il Signore gradì Abele e la sua offerta, ma non gradì Caino e la sua offerta. Caino ne fu molto irritato e il suo volto era abbattuto. Il Signore disse allora a Caino: «Perché sei irritato e perché è abbattuto il tuo volto? Se agisci bene, non dovresti forse tenerlo alto? Ma se non agisci bene, il peccato è accovacciato alla tua porta; verso di te è il suo istinto, e tu lo dominerai»” (Gen 4,3-7). Dio non gode della morte di chi muore. Lui è nella gioia quando un peccatore si converte e torna all’obbedienza alla sua Parola. Farisei e scribi invece mormorano e disprezzano Gesù perché cerca e accoglie i peccatori, imitando in tutto il Padre suo. / In quel tempo, si avvicinavano a lui tutti i pubblicani e i peccatori per ascoltarlo. I farisei e gli scribi mormoravano dicendo: «Costui accoglie i peccatori e mangia con loro». Ed egli disse loro questa parabola: «Un uomo aveva due figli. Il più giovane dei due disse al padre: “Padre, dammi la parte di patrimonio che mi spetta”. Ed egli divise tra loro le sue sostanze. Pochi giorni dopo, il figlio più giovane, raccolte tutte le sue cose, partì per un paese lontano e là sperperò il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominciò a trovarsi nel bisogno. Allora andò a mettersi al servizio di uno degli abitanti di quella regione, che lo mandò nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritornò in sé e disse: “Quanti salariati di mio padre hanno pane in abbondanza e io qui muoio di fame! Mi alzerò, andrò da mio padre e gli dirò: Padre, ho peccato verso il Cielo e davanti a te; non sono più degno di essere chiamato tuo figlio. Trattami come uno dei tuoi salariati”. Si alzò e tornò da suo padre. Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: “Padre, ho peccato verso il Cielo e davanti a te; non sono più degno di essere chiamato tuo figlio”. Ma il padre disse ai servi: “Presto, portate qui il vestito più bello e fateglielo indossare, mettetegli l’anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa. Il figlio maggiore si trovava nei campi. Al ritorno, quando fu vicino a casa, udì la musica e le danze; chiamò uno dei servi e gli domandò che cosa fosse tutto questo. Quello gli rispose: “Tuo fratello è qui e tuo padre ha fatto ammazzare il vitello grasso, perché lo ha riavuto sano e salvo”. Egli si indignò, e non voleva entrare. Suo padre allora uscì a supplicarlo. Ma egli rispose a suo padre: “Ecco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che è tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso”. Gli rispose il padre: “Figlio, tu sei sempre con me e tutto ciò che è mio è tuo; ma bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato”». / La vera religione è andare in cerca di quanti hanno abbandonato la via della salvezza e anche di quanti mai l’hanno conosciuta, perché tornino nell’obbedienza e nella verità che vengono da Dio. Abbandonare un peccatore alla sua morte spirituale e poi anche eterna non è della vera religione. Dio non vuole che alcuno si perda e così deve volere ogni suo vero adoratore. Non solo il peccatore va cercato, quando uno ritorna nella casa del Padre si deve fare una grande festa. Quest’uomo è passato dalla morte alla vita e per ogni risurrezione si deve gioire. La falsa religione invece critica e mormora. / Madre della Redenzione, Angeli, Santi, fate che ogni uomo divenga discepolo di Gesù.
</p>

<p>
<u>SILVESTRINI-21</u> / Il figlio e... il suo Padre. Con spregiudicatezza e superficialità il figlio parte dalla casa paterna perché vuol sentirsi libero e non servo. Si sente ormai grande, autonomo, "posso fare quello che mi pare", crede. Brama percorrere la sua strada di indipendenza, vuole vivere in piena libertà la sua vita, come ogni figlio che cresce. Si separa dunque dal padre perché si sente oppresso e schiacciato dall'ambiente familiare, o dall'impotenza della stessa figura paterna e dal bisogno di una libertà senza confini. Nella sua esperienza di autonomia, così bramata, però, il figlio disgraziatamente non sa organizzare la vita da uomo "libero", si dimostra immaturo. Spèrpera ogni cosa ricevuta in eredità dal padre, comportandosi in modo da perdere ogni possibilità di vita. Finisce nella miseria. È costretto a vivere non più nel decoro e nella dignità del figlio, ma come garzone, umiliato e asservito, privo delle più elementari necessità di mantenimento. Nell'ambiente giudaico non esiste cosa più vergognosa di pascolare i porci, di stare continuamente a contatto con gli animali impuri. Nel fondo dell'abisso una luce lo scuote. È il risveglio della coscienza, che non cessa di indicare un cammino. Allora ricorda la casa paterna e, con vergogna e pentimento, vi fa ritorno. Ma a casa inaspettatamente, lo attende non il rimprovero o un meritato castigo, ma l'abbraccio del padre che mai lo ha dimenticato e che lo attende con amore misericordioso. Di fronte al padre il figlio sinceramente si riconosce infedele, come solo un figlio può fare, un figlio "colpito" dall'amore del padre che è stato offeso dall'ingratitudine. Il figlio ne sente tutto rimorso e dispiacere e ne soffre profondamente. E' deciso. Si confessa al padre in tutta verità: "Ho peccato contro il cielo e dinanzi a te". Lui non cerca giustificazioni per ridurre la sua colpa, riversandola magari sugli altri. Ora è leale e non si vergogna di apparire un disgraziato, perché sa che il padre lo conosce e lo comprende. E' convinto che il genitore lo accoglierà, nonostante la sua infedeltà. Il cuore del padre va al di là di ogni aspettativa. "Ti ho atteso..., da tempo atteso..., vieni nelle mie braccia". Meravigliosa ma dal punto di vista umano sconvolgente la persona del padre. La può capire solo chi è povero e si lascia amare. Non sempre l'uomo è in grado di intendere i gesti del padre, il suo intenerirsi, il correre incontro a quello scapestrato, stringerlo al cuore e baciarlo. E' incapace di accettare quelle braccia spalancate in un gesto smisurato di perdono e di resistere alla tentazione di rifiuto chi non ama e non perdona. La facciamo nostra come domanda umile al Padre celeste. Padre, per tutte quelle volte che abbiamo preferito le nostre strade, le strade del mondo alla tua... e alla fine ci siamo accorti che solo nella tua casa c'è non solo il pane ma anche il calore del tuo cuore, perdonaci. Facci ritornare dai crocicchi del mondo per rimanere con te, nell'amoroso abbraccio paterno.
</p>

<p>
<u>LOYOLA-21</u> / Attorno. Gesù sembra frequentare soprattutto due tipi di persone: pubblicani/peccatori e i farisei; questi ultimi – spesso in cattiva luce nei vangeli – sembrano gravitare attorno all’orbita di Gesù che a loro di frequente rivolge le sue parole, come in questo caso. Peccatori e farisei sono come due poli contrapposti che fanno campo attorno a Cristo, sono un po’ anche le mie polarità di lassismo e rigorismo che hanno bisogno di convergere verso la misericordia. Mormorarono. Il rumoreggiare leggero, spesso non comprensibile nel suo contenuto ma che fa arrivare la sua carica negativa al destinatario, ecco il mormorare. Un uso anticamente perverso della parola che probabilmente non manca di farsi presente anche nella mia quotidianità. Tuttavia è proprio questo clima teso che ha fatto fiorire la più bella delle parabole del vangelo: la parabola dell’“amore del padre” è risposta al mormorio dei figli. Figli. Gesù racconta di due figli e del loro rapporto con il padre: uno che sperpera, l’altro fedele conserva, uno che si allontana, l’altro mai fuori dalla sfera familiare․․․ e il Padre. Stupisce il Padre col suo modo di reintegrare il figlio peccatore, organizza una festa per celebrare l’essere figli e niente più, senza rendiconti e pagelle esemplari da esibire all’entrata. Solo porta e braccia aperte. Fratelli. Caino e Abele, Esaù e Giacobbe, Marta e Maria, il “maggiore” e il “minore”, la storia dei fratelli e delle sorelle è segnata da una spiccata diversità, la sfida sta nell’andare insieme alla festa. / Lassismo e rigorismo. In quali luoghi della mia vita riconosco questi estremi etici nella mia vita? Cosa mi suscita sapere che al mio mormorare Gesù reagisce raccontandomi l’amore? Quali relazioni fraterne vivo con la logica del continuo confronto, come opportunità di crescita insieme? (Giuseppe Amalfa SJ)
</p>

<p>
<u>LettureBose</u> / Amministratori, non schiavi delle ricchezze / Se dicessimo che la ricchezza è malvagia, la maledizione ricadrebbe su colui che l'ha donata; diciamo invece che la ricchezza e la povertà sono state proposte agli uomini dal creatore come materia, come strumenti, mediante i quali gli uomini, quali artigiani, plasmano l'immagine della virtù o scolpiscono la statua del vizio. Ma con le ricchezze a stento qualcuno riesce a dare una forma artistica a qualche parte della virtù, mentre con la povertà a tutti è possibile plasmarla nella sua interezza. Non disprezziamo dunque la povertà, madre della virtù e non screditiamo la ricchezza, ma accusiamo coloro che ne fanno un uso sconveniente. Anche il ferro è stato dato agli uomini per costruire case, per coltivare la terra, per collaborare con chi fabbrica navi e agevolare le altre attività necessarie alla vita umana. Ma quelli che si avventano l'uno contro l'altro non consentono che esso serva soltanto per ciò che è necessario, ma per suo mezzo si danno l'un l'altro la morte. Non per questo però accusiamo il ferro, ma condanniamo la malvagità di quelli che ne fanno un cattivo uso. Così, anche il vino è stato dato agli uomini per rallegrare il cuore e non per ottenebrarlo, ma quelli che non hanno il senso della misura e si danno all'ubriachezza, rendono padre di follia questo vino che genera la gioia ... Allo stesso modo giudichiamo le ricchezze e coloro che ne usano: quelle preserviamole da, ogni accusa, questi invece, se ne divengono equi amministratori, incoroniamoli di lodi; se poi, invertendo il giusto ordine, mostrano di essere schiavi del denaro compiendo tutto ciò che esso pretende, accusiamoli di malvagità poiché, essendo stati costituiti padroni de denaro, hanno corrotto la loro autorità divenendone schiavi. (Teodoreto di Cirro, La provvidenza. Omelia 6) 
</p>

<p>
<u>FEGF1</u> / Quando era ancora lontano il padre lo vide, di Sant’Agostino  nel quinto secolo / “Intendi i miei pensieri da lontano; il mio cammino e il mio giacere tu scruti, e tutte le mie vie ti son note” (Sal 138,2-3). Tu hai conosciuto il mio pensiero mentre io mi trovo ancora nell'esilio, prima che raggiunga quella patria. Ripensa a quel figlio più giovane... Il più grande non si allontana ma resta a lavorare nel campo. Rappresenta i santi che vivono nella legge e della legge compiono le opere e osservano i precetti. In opposta direzione era andata quella porzione dell'umanità che s'era abbandonata all'idolatria. Cosa c'è infatti tanto lontano dal tuo Creatore quanto un idolo che tu stesso ti sei costruito? Ecco dunque il figlio minore. È partito per una terra lontana recando con sé la porzione del suo patrimonio, che, come sappiamo dal Vangelo, consumò rapidamente... Soffrì gli stenti, fu nella tribolazione e nell'indigenza, e in quello stato gli tornò in mente il padre: ebbe voglia di tornare a casa. Disse: “Mi alzerò e andrò dal padre mio”... Ma c'è forse un luogo dove non si trovi colui che avevo abbandonato? Per questo dice il Signore nel Vangelo che il padre “gli andò incontro mentre l'altro tornava”. Certo! quand'era ancora lontano ne aveva penetrato i pensieri. “La mia via e il mio confine tu hai scandagliato”. Qual via, se non la via cattiva che egli aveva battuta abbandonando il padre, quasi che potesse nascondersi all'occhio di colui che l'avrebbe castigato? Ovvero: gli sarebbe forse capitata quella miseria che lo annientò al segno di ridurlo a pascolare i porci, se non l'avesse voluto il Padre, il quale fino a tanto sferzò chi s'era allontanato finché non l'ebbe recuperato vicino? Dio infatti si prende la rivalsa su tutti i moti del nostro cuore, in qualsiasi direzione ci muoviamo allontanandoci [da lui]. Ecco ora questo fuggiasco, in un certo qual modo scoperto, parlare e dire: “Tu hai scandagliato la mia via e il mio confine”. Il confine da me raggiunto, per quanto avanzato, non era lontano ai tuoi occhi: avevo fatto molta strada ma là dov'ero arrivato tu c'eri ancora. “Tu hai preveduto tutte le mie vie”. Tu le hai previste prima che io le percorressi, prima che ci camminassi; e hai permesso che io mi inoltrassi fra gli stenti per quelle mie vie, suggerendomi insieme, però, che, se mi fosse piaciuto essere esente da fatica, tornassi a percorrere le vie tue... È una confessione che ti faccio: percorrendo la mia via io mi sono allontanato da te; ti ho abbandonato mentre sarebbe stata mia felicità restare con te. Per fortuna però ho avvertito quale sventura sia stata la mia lontananza da te. Se infatti mi fossi trovato bene senza di te, forse avrei ricusato di tornare a te.
</p>

<p>
<u>FEGF2</u> / Non ci sia per me altro vanto che nella croce del Signore Gesù Cristo, del Beato Guerrico, abate al dodicesimo secolo. / Nulla è più conveniente predicare che Gesù Cristo, e questi crocifisso. Che cosa distrugge i peccati, crocifigge i vizi, nutre e rinsalda le virtù, quanto il ricordo del Crocifisso? L'apostolo Paolo parli pure tra i perfetti di una sapienza nascosta, misteriosa; a me, anche imperfetto agli occhi degli uomini, parli invece di Cristo crocifisso, stoltezza per coloro che si perdono, ma potenza di Dio e sapienza di Dio per me e per coloro che si salvano (Cfr. 1 Cor 1, 23-24). Per me è altissima e purissima filosofia, grazie alla quale mi prendo gioco della presunta sapienza del mondo e della carne. Quanto mi riterrei perfetto ed esperto nella sapienza, se fossi trovato un autentico discepolo del Crocifisso, "il quale per opera di Dio è diventato per  noi" non solo "sapienza e giustizia", ma anche "santificazione e redenzione!" (1 Cor 1, 30). Se dunque sei crocifisso con Cristo, allora sei sapiente, sei giusto, sei santo, sei libero. Non è sapiente chi, innalzato da terra con Cristo, cerca e gusta le cose di lassù? Può non essere giusto, colui nel quale e stato distrutto il corpo del peccato perché non sia più servo del peccato? Non è santo chi offre se stesso come ostia viva, santa, gradita a Dio? O non è libero, colui che il Figlio di Dio ha liberato e che, per la libertà della sua coscienza, ha fiducia di poter fare sua quella libera affermazione del Figlio: "Viene il principe del mondo; egli non ha nessun potere su di me" (Gv 14,30)? Davvero presso il Crocifisso è la misericordia e grande la redenzione (Cfr. sal 129, 7); egli che ha redento Israele da tutte le sue colpe, meritando di fuggire, libero, le calunnie del principe di questo mondo. Dicano pertanto i riscattati del Signore, che egli liberò dalla mano del nemico e radunò da tutti i paesi, dicano - ripeto - con la voce e lo spirito del loro Maestro: "Quanto a me, non ci sia altro vanto che nella croce del Signore nostro Gesù Cristo" (Gal 6, 14).
</p>

<p>
<u>MichaelDavideSemeraro</u> / Convertire... la verga / Il profeta Michea si profonde in una supplica che sembra profetizzare la decisione del figlio minore della parabola, ormai sprofondato nell’umiliazione della miseria e della perdita di dignità: «Pasci il tuo popolo con la tua verga, il gregge della tua eredità, che sta solitario nella foresta tra fertili campagne» (Mi 7,14). Al culmine della sua umiliazione, non disgiunta da una certa depressione, il figlio minore «ritornò in sé» e prese la decisione della sua vita: «Mi alzerò, andrò da mio padre e gli dirò: “Padre ho peccato contro il Cielo e davanti a te"» (Lc 15,17-18). Possiamo ben immaginare quali fossero i pensieri e i timori di questo figlio che non si sente più «degno di essere chiamato tuo figlio» (15,19). Nella più nera disperazione, la sua grande speranza sarà stata la «verga» di un padre che lo avrebbe giustamente punito purché lo avesse riaccolto non tanto tra le sue braccia, ma nella sua casa dove c’è «pane in abbondanza» (15,17). Il pane sembra essere diventato il pensiero fisso di questo giovane cui vengono negate quelle stesse «carrube di cui si nutrivano i porci» (15,16). Eppure, il ritorno a casa coincide con la grande sorpresa del ritorno tra le braccia di un padre che è ferito non dalla mancanza di rispetto del proprio figlio, quanto piuttosto dal fatto che uno dei suoi figli rischia di sperperare non tanto il patrimonio, quanto la sua stessa vita. Al cuore della terza parabola della misericordia, quasi come spartiacque tra la storia del figlio minore e quella del figlio maggiore, Luca incastona la perla di un primo piano sul volto e sul cuore del vero protagonista: «Quando ancora era lontano, suo padre lo vide, ebbe compassione, gli corse incontro, gli si getto al collo e lo baciò» (Lc 15,20). In un solo versetto ci viene svelato il volto di Dio e viene tracciato l’esigente cammino di conversione cui ciascuno di noi è chiamato per essere veramente figli di Dio. Eppure, sembra ricordarci il vangelo, non basta recuperare come il figlio minore o mantenere come il figlio maggiore il proprio statuto filiale, se questo non genera la capacità e la creatività di essere fratelli. Sembra proprio che sia la mancanza di compassione fraterna ad addolorare il cuore di questo padre piuttosto che la mancanza di rispetto verso la sua autorità paterna. All’immagine così materna di un padre che accoglie nel suo seno il figlio che torna da lontano, si affianca un’immagine più drammatica che rischia di riguardarci ancora di più: «Suo padre allora uscì a supplicarlo» (15,28) di ricordare quel legame di fratellanza che è indistruttibile quanto quello della figliolanza: «perché questo tuo fratello era morto ed è tornato in vita, era perduto ed è stato ritrovato» (15,32). Non basta che il Padre ci ritrovi, è necessario che ci ritroviamo reciprocamente fino ad accettare di ricominciare a camminare fraternamente, trasformando ogni giorno la «verga» (Mi 7,14) in «compassione» (Lc 15,20). La misericordia diventa, così, più che una parola, uno stile in cui la miseria e il cuore non sono che una sola cosa, quasi invocandosi reciprocamente, e riesce a mettere insieme gli «umiliati dalla vita» e la bellezza, come amava ripetere Camus, facendone i poli di un’esigente e difficile fedeltà alla nostra opera di umanizzazione. In tal modo ci viene ricordato, come si indicano le porte di sicurezza prima di decollare, che per quanto si possa cadere in basso, non si può mai cadere più in basso che nelle braccia di Dio che «perdona tutte le tue colpe, guarisce tutte le tue infermità» (Sal 102,3).
</p>

<p>
<u>RobertoPasolini</u> / Tuo fratello / Le letture di questo sabato toccano un punto delicato e cruciale nel cammino di conversione a cui la Quaresima sta orientando i passi della nostra fede. Il profeta Michea, facendosi voce di un popolo stanco e stremato, bisognoso — come tutti — di sentirsi libero dagli inutili sensi di colpa e fiducioso in un futuro pieno di speranza, trova le parole per cantare la bellezza del volto di un Dio rivelatosi come alleato, tenero e forte come un Padre: «Quale Dio è come te, che toglie l’iniquità e perdona il peccato al resto della sua eredità? Egli non serba per sempre la sua ira, ma si compiace di manifestare il suo amore» (Mi 7,18). Nel porre la domanda e fornire subito anche la risposta, l’uomo di Dio non rimane per nulla chiuso in un triste monologo, come talvolta facciamo noi quando accomodiamo le cose nella nostra mente per poter accettare il peso di quanto ci sta capitando. Al contrario, il profeta non si stanca di assumere il compito di scrutare il volto di Dio, affrontando tutta la fatica di dover percorrere quel silenzioso deserto in cui ogni immagine idolatrica del suo onnipotente amore è destinata a scomparire – per sempre – per far spazio a una nuova visione. È questa la conversione che ogni generazione umana è chiamata ad assumere: entrare nel raffinato e ostinato «gioco» di rivelazione, fondato da Dio sul dono e sulla responsabilità di una creazione libera, che continua a maturare sotto il cielo, mite e paziente, della sua provvidenza per ogni creatura. Scrutando questo volto, il profeta non esita a dichiarare che la fedeltà di Dio si rivela infinitamente superiore alla nostra giustizia e, per questo, è capace di offrire un’immeritata e inaspettata salvezza al nostro volto: «Tu getterai in fondo al mare tutti i nostri peccati. Conserverai a Giacobbe la tua fedeltà, ad Abramo il tuo amore, come hai giurato ai nostri padri fin dai tempi antichi» (Mi 7,19-20). L’immagine di un Dio disposto a gettare in fondo al mare — dove difficilmente le cose possono essere ritrovate — toglie il fiato e colma il cuore di stupore. Ci rivela un Dio capace di tenere fisso lo sguardo su quello che siamo più che su ciò che facciamo, un Dio capace di sospendere il suo giudizio pur di non essere giudicato altro che Padre da tutti i suoi figli. È questa incrollabile solidarietà nei nostri confronti l’abisso di luce che intuisce il figlio minore della parabola. Il suo cammino di ritorno nella casa del padre resta uno dei nuclei incandescenti della rivelazione evangelica: «Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò» (Lc 15,20). In questo meraviglioso incontro, nel quale il bisogno di essere abbracciati sembra raggiunto — e superato — dal bisogno di abbracciare, si rivela il mistero della misericordia di Dio unitamente al cammino a noi indispensabile per poterne assaporare il gusto. Scoprire di essere amati, infatti, è necessario ma non sufficiente a salvare tutta la nostra vita. Sappiamo bene come sia possibile ritrovarsi arrotolati nell’egoismo e nella chiusura anche dopo aver ricevuto tanti segni di stima e di riconoscenza. Nella triste figura del figlio maggiore scopriamo quale cammino resta da percorrere, anche dopo aver scoperto di essere figli amati: «Figlio, tu sei sempre con me e tutto ciò che è mio è tuo; ma bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato» (Lc 15,31-32). Non basta sapere che i nostri peccati sono sepolti in fondo al mare, che il conto con il passato è avvolto per sempre dalla misericordia di Dio. Non è sufficiente comportarsi bene e tornare sui propri passi, dopo essersi accorti di aver sbagliato o varcato certe soglie. Occorre riconoscere nell’altro il nostro fratello e nei sentimenti di rabbia e giudizio che ancora ci abitano tutta la nostra resistenza alla tenerezza del Padre, il quale «non ci tratta secondo i nostri peccati e non ci ripaga secondo le nostre colpe» (Sal 102,10).
</p>

<p>
<u>LuigiMariaEpicoco</u> / L'inaspettato che salva / «Costui accoglie i peccatori e mangia con loro». La provocazione da cui nasce la famosa parabola del figliol prodigo che tutti conosciamo è esattamente questa. Ciò che fa da impedimento nella comprensione di Gesù è questo modo sconvolgente di andare incontro ai lontani. E tutto questo è sconvolgente perché tutti noi siamo sempre intimamente convinti che l’amore vada meritato. Senza meriti si è esclusi dall’amore. Ma è proprio la concezione di un amore così che blocca la comprensione di Dio che Gesù è venuto ad annunciarci. Gesù sembra dire con tutta la sua vita esattamente il contrario: l’amore di Dio è senza condizioni, è gratuito, ed è proprio per questo che ci salva la vita. Ecco perché la parabola del figliol prodigo è la spiegazione più chiara di questa logica. Un uomo ha due figli. Il più piccolo si fa dare l’eredità e se ne va da casa. Farsi dare l’eredità significa considerare il padre morto. Per lui il padre è morto, e questa morte è conveniente perché gli dà liquidità. Senza più padre a cui rendere conto e con le tasche piene di soldi fa quello che vuole e si diverte fino a spendere tutto. Ma speso tutto si ritrova drammaticamente a invidiare i porci che a differenza sua hanno almeno da mangiare, così decide di tornare a casa. Detta così questa storia non sembra la storia di una conversione, ma solo la storia di un opportunista. E infatti tale è questo figlio. La sua vita però non cambia perché trovandosi in difficoltà decide di tornare a casa. La sua vita cambia quando tornando effettivamente a casa non trova la porta sbarrata ma le braccia aperte del padre che gli corre incontro. È l’inaspettata reazione del padre che lo converte. L’amore proprio perché gratuito e senza condizioni è sempre un evento inaspettato, e proprio per questo ci cambia la vita. I cambiamenti invece che nascono per calcolo sono sempre destinati a finire. Questo modo di fare è incomprensibile se non si comincia a ragionare come Gesù. Fino ad allora l’unica reazione che ci suscita è il fastidio. 
</p>

<p>
<u>HomilyVoice-21</u> / PRIMA LETTURA / Quale dio è come te, che toglie l’iniquità e perdona il peccato al resto della sua eredità? Egli non serba per sempre la sua ira, ma si compiace di manifestare il suo amore. Non solo il nostro Dio si compiace di manifestare il suo amore, è Lui stesso che ci invita a ritornare a Lui attraverso la voce dei suoi profeti. O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l’orecchio e venite a me, ascoltate e vivrete. Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona (Is 5,1-3.6-7). Questo stesso grido risuona anche attraverso la voce dell’Apostolo Paolo. Lui del Signore è araldo. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio. Poiché siamo suoi collaboratori, vi esortiamo a non accogliere invano la grazia di Dio. Egli dice infatti: Al momento favorevole ti ho esaudito e nel giorno della salvezza ti ho soccorso. Ecco ora il momento favorevole, ecco ora il giorno della salvezza! (2Cor 5,19-6,2). Se il Signore non mettesse nel cuore dei suoi inviati questo altissimo amore per l’uomo da chiamare perchè ritorni al suo Dio per avere la salvezza in Cristo Gesù, il mondo sarebbe avvolto da grande tenebra. Ecco allora cosa deve fare il missionario del Signore, il cui cuore è incendiato da questo amore divino di salvezza e di redenzione per la salvezza dei suoi fratelli: chiedere al suo Dio che inondi moltissimi altri cuori e li disponga a gridare al mondo intero affinché accolga la grazia di Dio che viene a noi data in Cristo Gesù. Chi ha forte questo amore nel cuore sempre farà questa preghiera, anzi la farà ininterrottamente, senza mai stancarsi. Se non fa questa preghiera o si stanca, è segno che questo amore non è forte nel suo cuore. Cuore tiepido, preghiera tiepida. Cuore che brucia come una foresta in un giorno di forte vento di scirocco, preghiera che incendia il cuore di Dio perché infonda il suo amore in un modo ancora più forte in tantissimi altri operai, missionari, araldi, banditori del Vangelo. Il missionario del Signore non solo deve andare a cercare quanti ancora non conoscono il Signore predicando loro il Vangelo e invitandoli alla conversione e alla fede in Cristo Gesù. Il missionario di Gesù deve anche vivificare, rafforzare, purificare, rinnovare, mondare la fede di quanti già credono da tutte le impurità che la viziano ma anche da tutte le eresie che la tramortiscono e anche la uccidono. L’Apostolo Paolo consacra tutte le sue Lettere alla purificazione della fede dei cristiani della prima ora. Si sente dovunque parlare di immoralità tra voi, e di una immoralità tale che non si riscontra neanche tra i pagani, al punto che uno convive con la moglie di suo padre. E voi vi gonfiate di orgoglio, piuttosto che esserne afflitti in modo che venga escluso di mezzo a voi colui che ha compiuto un’azione simile! Ebbene, io, assente con il corpo ma presente con lo spirito, ho già giudicato, come se fossi presente, colui che ha compiuto tale azione. Nel nome del Signore nostro Gesù, essendo radunati voi e il mio spirito insieme alla potenza del Signore nostro Gesù, questo individuo venga consegnato a Satana a rovina della carne, affinché lo spirito possa essere salvato nel giorno del Signore. Non è bello che voi vi vantiate. Non sapete che un po’ di lievito fa fermentare tutta la pasta? Togliete via il lievito vecchio, per essere pasta nuova, poiché siete azzimi. E infatti Cristo, nostra Pasqua, è stato immolato! Celebriamo dunque la festa non con il lievito vecchio, né con lievito di malizia e di perversità, ma con azzimi di sincerità e di verità (1Cor 5,1-8). L’Apostolo Giovanni non solo dedica la sua missione a purificare la fede di tutto il popolo del Signore, nell’Apocalisse ci rivela come lo Spirito Santo purifica la fede degli Angeli delle sette Chiese della provincia di Asia. Ecco una di queste correzioni:<br>
All’angelo della Chiesa che è a Tiàtira scrivi: “Così parla il Figlio di Dio, Colui che ha gli occhi fiammeggianti come fuoco e i piedi simili a bronzo splendente. Conosco le tue opere, la carità, la fede, il servizio e la costanza e so che le tue ultime opere sono migliori delle prime. Ma ho da rimproverarti che lasci fare a Gezabele, la donna che si dichiara profetessa e seduce i miei servi, insegnando a darsi alla prostituzione e a mangiare carni immolate agli idoli. Io le ho dato tempo per convertirsi, ma lei non vuole convertirsi dalla sua prostituzione. Ebbene, io getterò lei in un letto di dolore e coloro che commettono adulterio con lei in una grande tribolazione, se non si convertiranno dalle opere che ha loro insegnato. Colpirò a morte i suoi figli e tutte le Chiese sapranno che io sono Colui che scruta gli affetti e i pensieri degli uomini, e darò a ciascuno di voi secondo le sue opere. A quegli altri poi di Tiàtira che non seguono questa dottrina e che non hanno conosciuto le profondità di Satana – come le chiamano –, a voi io dico: non vi imporrò un altro peso, ma quello che possedete tenetelo saldo fino a quando verrò. Al vincitore che custodisce sino alla fine le mie opere darò autorità sopra le nazioni: le governerà con scettro di ferro, come vasi di argilla si frantumeranno, con la stessa autorità che ho ricevuto dal Padre mio; e a lui darò la stella del mattino. Chi ha orecchi, ascolti ciò che lo Spirito dice alle Chiese” (Ap 2,18-29). Quando i missionari del Dio vivente, gli Apostoli di Cristo Gesù, i suoi Presbiteri, non eliminano dal seno delle comunità le radici velenose che la infestano, così come la gramigna infesta un campo coltivato a ortaggi, per quella comunità non c’è futuro. A nulla serve percorrere la terra e il mare per fare un discepolo di Gesù e poi inserirlo in una comunità nella quale regnano errori, falsità, menzogne, immoralità, infinite manifestazioni di idolatria. Si prendono pesci dalla palude del mondo ma non per immergerli in una palude di acque putride, ma nel mare vasto del cuore di Cristo e questo può avvenire in una comunità cristiana che sempre viene purificata dalle sue molteplici falsità, menzogne, inganni, vita non conforme al Vangelo. Oggi siamo ben al di là di tutto questo. Non si invita più a credere nel Vangelo e neanche si purificano le comunità cristiane da una vita senza fede, senza carità, senza speranza. Oggi si insegna da più parti che non vi è alcuna necessità di convertirsi a Cristo Signore per avere la salvezza. Siamo già tutti salvati. / LEGGIAMO Mi 7,14-15.18-20 / Pasci il tuo popolo con la tua verga, il gregge della tua eredità, che sta solitario nella foresta tra fertili campagne; pascolino in Basan e in Gàlaad come nei tempi antichi. Come quando sei uscito dalla terra d’Egitto, mostraci cose prodigiose. Quale dio è come te, che toglie l’iniquità e perdona il peccato al resto della sua eredità? Egli non serba per sempre la sua ira, ma si compiace di manifestare il suo amore. Egli tornerà ad avere pietà di noi, calpesterà le nostre colpe. Tu getterai in fondo al mare tutti i nostri peccati. Conserverai a Giacobbe la tua fedeltà, ad Abramo il tuo amore, come hai giurato ai nostri padri fin dai tempi antichi. Dobbiamo confessare che oggi si crede in questa parola del profeta Michea. Si crede senza però predicare la via che rende vera questa fede. La via è una sola: passare per la conversione e la fede nel solo nome nel quale è stabilito che possiamo essere salvati: Gesù il Nazareno. Oggi molti cristiani credono in una salvezza senza conversione, senza fede nella Parola, senza alcuna relazione con Cristo Gesù, il solo Mediatore, Salvatore, Redentore costituito da Dio per il mondo intero. Oggi si vuole una salvezza senza passare per la via della Chiesa, la via di Cristo Gesù, la via del Vangelo, la via dello Spirito Santo, la via che il Padre del Signore nostro Gesù Cristo ha tracciato per ogni uomo. Oggi si predica che ogni uomo è da se stesso via di salvezza. Anzi, neanche è via. È già salvato. Dio ha già gettato in fondo al mare i suoi peccati. Ha gettato quelli di ieri, di oggi, di domani. C’è ritorno da questa totale distruzione della purissima fede in Cristo Gesù e nel suo Vangelo? C’è ritorno se i missionari di Gesù rinsaviscono e ritornino essi per prima nella verità così come è stata rivelata dallo Spirito Santo. La vera fede nasce da chi vive di vera fede. / LETTURA DEL  <u>VANGELO</u> /  “Presto, portate qui il vestito più bello e fateglielo indossare, mettetegli l’anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa. Chi ama Dio deve pensare come Dio, agire come Dio, amare con Dio, perdonare come Dio, essere vero come Dio, illuminare il mondo con la sua Parola di verità così come Dio lo illumina con la sua Parola di verità, misericordia, giustizia, perdono, pace, compassione, santità. Chi ama Cristo Gesù, deve volere ciò che Cristo Gesù vuole. Cosa vuole Cristo Gesù? Fare dono della sua vita al Padre perché siano espiati i peccati del mondo e ogni uomo si riconcili con il Padre suo. Chi ama lo Spirito Santo deve divenire per il mondo potentissima luce di verità allo stesso modo che lo Spirito Santo è potentissima, divina, eterna, universale luce di verità, sapienza, intelligenza, comprensione, illuminazione del mistero di Dio e dell’uomo. L’Apostolo Giovanni così ammaestra i figli della Chiesa: Noi amiamo perché egli ci ha amati per primo. Se uno dice: «Io amo Dio» e odia suo fratello, è un bugiardo. Chi infatti non ama il proprio fratello che vede, non può amare Dio che non vede. E questo è il comandamento che abbiamo da lui: chi ama Dio, ami anche suo fratello (1Gv 4,19-21). Chi dice di credere deve manifestare visibilmente nei pensieri, nelle opere, nelle relazioni con gli uomini e con l’intero creato la verità, la carità, la speranza, la giustizia che governa il suo cuore. Mai potrà esistere una fede creduta che non sia anche fede vissuta. La fede vissuta rivela la verità della nostra fede creduta. Farisei e scribi attestano che vi è un abisso tra il pensiero di Dio e il loro.  Non si parla di un pensiero di Dio immaginato, ma del pensiero di Dio manifestato, scritto, sigillato nel rotolo del libro della Scrittura Santa. Ecco il vero pensiero di Dio così come esso è rivelato dal profeta Isaia: Eppure il Signore aspetta con fiducia per farvi grazia, per questo sorge per avere pietà di voi, perché un Dio giusto è il Signore; beati coloro che sperano in lui. Popolo di Sion, che abiti a Gerusalemme, tu non dovrai più piangere. A un tuo grido di supplica ti farà grazia;  appena udrà, ti darà risposta. Anche se il Signore ti darà il pane dell’afflizione e l’acqua della tribolazione, non si terrà più nascosto il tuo maestro; i tuoi occhi vedranno il tuo maestro, i tuoi orecchi sentiranno questa parola dietro di te: «Questa è la strada, percorretela», caso mai andiate a destra o a sinistra. Considererai cose immonde le tue immagini ricoperte d’argento; i tuoi idoli rivestiti d’oro getterai via come un oggetto immondo. «Fuori!», tu dirai loro. Allora egli concederà la pioggia per il seme che avrai seminato nel terreno, e anche il pane, prodotto della terra, sarà abbondante e sostanzioso; in quel giorno il tuo bestiame pascolerà su un vasto prato. I buoi e gli asini che lavorano la terra mangeranno biada saporita, ventilata con la pala e con il vaglio. Su ogni monte e su ogni colle elevato scorreranno canali e torrenti d’acqua nel giorno della grande strage, quando cadranno le torri. La luce della luna sarà come la luce del sole e la luce del sole sarà sette volte di più, come la luce di sette giorni, quando il Signore curerà la piaga del suo popolo e guarirà le lividure prodotte dalle sue percosse (Is 30,18-26). Possono farisei e scribi, che dicono di credere nel Dio della Scrittura, mormorare contro Cristo Gesù perché Lui ha pietà dei peccatori e dei pubblicani  che si accostano a Lui per ascoltare la sua Parola e trovare la pace nella conversione e nel ritorno al loro Dio e Signore? La vita mai potrà contraddire la fede nella quale si dice di credere, perché la fede è più che l’anima per un uomo. Se l’anima è nel corpo, il corpo manifesta la sua vitalità. Se l’anima esce dal corpo, il corpo rimane immobile e si avvia per la sua corruzione. Così dicasi della fede. Quando la fede è nel cuore di un uomo, tutto l’uomo pensa, agisce, opera, si muove secondo la verità della fede che lo anima. Se la fede è falsa, i pensieri sono falsi, la vita è falsa. Se la fede è vera, i pensieri sono veri, la vita è vera, perché è manifestazione visibile, concreta, storica della verità che anima il cuore e governa volontà e pensieri. Oggi il corpo di Cristo è lacerato a causa di una fede che non corrisponde né al Pensiero di amore del Padre, né all’obbedienza di Cristo Gesù, il Servo Sofferente del Signore, né alla luce della purissima verità dello Spirito Santo. Abbiamo un corpo di Cristo lacerato perché, secondo la Parola del Signore, ognuno segue la sua via, ma non quella scritta nella Legge, nei Profeti, nei Salmi, nel Vangelo, in tutta la Scrittura, Antico e Nuovo Testamento. In quel tempo non c’era un re in Israele; ognuno faceva come gli sembrava bene (Gdc 17,6; 21,35). Voi tutte, bestie dei campi, venite a mangiare; voi tutte, bestie della foresta, venite. I suoi guardiani sono tutti ciechi, non capiscono nulla. Sono tutti cani muti, incapaci di abbaiare; sonnecchiano accovacciati, amano appisolarsi. Ma questi cani avidi, che non sanno saziarsi, sono i pastori che non capiscono nulla. Ognuno segue la sua via, ognuno bada al proprio interesse, senza eccezione. «Venite, io prenderò del vino e ci ubriacheremo di bevande inebrianti. Domani sarà come oggi, e molto più ancora» (Is 56,9-12). / LEGGIAMO IL TESTO DI Lc 15,1-3.11-32 / Si avvicinavano a lui tutti i pubblicani e i peccatori per ascoltarlo. I farisei e gli scribi mormoravano dicendo: «Costui accoglie i peccatori e mangia con loro». Ed egli disse loro questa parabola: Disse ancora: «Un uomo aveva due figli. Il più giovane dei due disse al padre: “Padre, dammi la parte di patrimonio che mi spetta”. Ed egli divise tra loro le sue sostanze. Pochi giorni dopo, il figlio più giovane, raccolte tutte le sue cose, partì per un paese lontano e là sperperò il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominciò a trovarsi nel bisogno. Allora andò a mettersi al servizio di uno degli abitanti di quella regione, che lo mandò nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritornò in sé e disse: “Quanti salariati di mio padre hanno pane in abbondanza e io qui muoio di fame! Mi alzerò, andrò da mio padre e gli dirò: Padre, ho peccato verso il Cielo e davanti a te; non sono più degno di essere chiamato tuo figlio. Trattami come uno dei tuoi salariati”. Si alzò e tornò da suo padre. Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: “Padre, ho peccato verso il Cielo e davanti a te; non sono più degno di essere chiamato tuo figlio”. Ma il padre disse ai servi: “Presto, portate qui il vestito più bello e fateglielo indossare, mettetegli l’anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa. Il figlio maggiore si trovava nei campi. Al ritorno, quando fu vicino a casa, udì la musica e le danze; chiamò uno dei servi e gli domandò che cosa fosse tutto questo. Quello gli rispose: “Tuo fratello è qui e tuo padre ha fatto ammazzare il vitello grasso, perché lo ha riavuto sano e salvo”. Egli si indignò, e non voleva entrare. Suo padre allora uscì a supplicarlo. Ma egli rispose a suo padre: “Ecco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che è tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso”. Gli rispose il padre: “Figlio, tu sei sempre con me e tutto ciò che è mio è tuo; ma bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato”». Leggiamo questa Parabola alla luce di quanto rivela l’Apostolo Paolo: Questa parola è degna di fede: Se moriamo con lui, con lui anche vivremo; se perseveriamo, con lui anche regneremo; se lo rinneghiamo, lui pure ci rinnegherà; se siamo infedeli, lui rimane fedele, perché non può rinnegare se stesso (2Tm 2,11-14). Il figlio minore esce dal cuore del Padre. Il cuore del Padre mai rinnegherà il figlio del suo amore. Il Padre in eterno rimarrà fedele alla sua verità di Padre. Lui è il Padre. Sempre sarà Padre per il figlio. Questa è la verità del nostro Dio e Signore. Noi possiamo essere infedeli alla nostra verità di figli e in realtà lo siamo. Dio mai è infedele alla sua verità di Padre e non appena noi ritorniamo a Lui, sempre Lui ci accoglie, perché mai Lui ci ha scacciato dal suo cuore. Farisei e scribi non conoscono Dio, perché non conoscono le Scritture Sante. Il loro Dio è un idolo. Il Dio di Cristo Gesù è il vero Dio. Essi però non vogliono convertirsi al vero Dio, non al Dio annunciato da Cristo Gesù, ma al Dio delle Scritture profetiche. Chi legge le Scritture con onestà, amore per la verità, vivo desiderio di conoscere il vero Dio, sempre il vero Dio si farà da Lui riconoscere. Oggi non adoriamo più il Dio di Gesù Cristo e non adoriamo neanche Cristo Gesù, vero Figlio Unigenito del Padre, perché non camminiamo con le Scritture Profetiche.  Si compie per noi la profezia di Geremia: La cicogna nel cielo conosce il tempo per migrare, la tortora, la rondinella e la gru osservano il tempo del ritorno; il mio popolo, invece, non conosce l’ordine stabilito dal Signore. Come potete dire: “Noi siamo saggi, perché abbiamo la legge del Signore”? A menzogna l’ha ridotta lo stilo menzognero degli scribi! I saggi restano confusi, sconcertati e presi come in un laccio. Ecco, hanno rigettato la parola del Signore: quale sapienza possono avere? Dal piccolo al grande tutti commettono frode; dal profeta al sacerdote tutti praticano la menzogna. Curano alla leggera la ferita della figlia del mio popolo, dicendo: “Pace, pace!”, ma pace non c’è. Dovrebbero vergognarsi dei loro atti abominevoli, ma non si vergognano affatto, non sanno neppure arrossire (Ger 8, 7-12). / Madre di Dio, vieni in nostro soccorso. Fa’ che ritorniamo nella verità delle Scritture Profetiche. Sono esse che rivelano la verità del nostro Dio. Un Dio ridotto a idolo mai potrà salvarci. Liberaci dalla tentazione che ci fa essere come i farisei e gli scribi del tempo di Gesù. Vogliamo vivere di purissima fede secondo la verità che viene a noi dallo Spirito Santo oggi e sempre. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
