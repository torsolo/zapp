<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-05-03</h1>-->
<h1>DIES-05-03</h1>

<h5>Oremus</h5>

<p>
<ul>
<li>In questa festa dei santi apostoli Filippo e Giacomo, apriamo il nostro cuore con fiducia a Dio e diciamogli: Padre Celeste, accordaci la grazia di riconoscerti nella persona di tuo Figlio, nel suo amore e nel suo dono di se stesso. Signore Gesù Cristo, via, verità e vita, portaci al Padre, con il quale tu sei Uno. Spirito del Padre e del Figlio, fa' che noi siamo uno nell'amore, nella comunione della Trinità, nella comunione ecclesiale e nella comunione umana. Regina degli apostoli, Santa Maria del Cammino, mostraci Gesù, la via, la verità e la vita.</li>
</ul>
</p>

<p>
<ul>
<li>A te, Maria, fonte della vita, si accosta la mia anima assetata. A te, tesoro di misericordia, ricorre con fiducia la mia miseria. Come sei vicina, anzi intima al Signore!  Egli abita in te e tu in lui. Nella tua luce, posso contemplare la luce di Gesù, sole di giustizia. Santa Madre di Dio, io confido nel tuo tenerissimo e purissimo affetto. Sii per me mediatrice di grazia presso Gesù, nostro Salvatore. Egli ti ha amata sopra tutte le creature, e ti ha rivestito di gloria e di bellezza. Vieni in aiuto a me che sono povero e fammi attingere alla tua anfora traboccante di grazia. (San Bernardo di Chiaravalle) </li>
</ul>
</p>

<p>
<ul>
<li>Dolce Luce che m’inondi / Chi sei, dolce luce che m’inondi e rischiari la notte del mio cuore? Tu mi guidi come la mano di una mamma. Ma, se mi lasciassi, non più di un passo solo avanzerei. Tu sei lo spazio che circonda il mio essere e nel quale si nasconde. Se mi abbandoni, cado nell’abisso del nulla, dal quale mi chiamasti all’essere. Tu, a me vicino più di me stesso, più intimo dell’intimo mio. Eppure nessuno può toccarti o comprenderti: d’ogni nome tu infrangi le catene. Spirito santo, eterno Amore. (Santa Teresa Benedetta della Croce)</li>
</ul>
</p>

<p>
<ul>
<li>L'anima mia magnifica il Signore e il mio spirito esulta in Dio, mio salvatore, <b>perché ha guardato l'umiltà della sua serva.</b> D'ora in poi tutte le generazioni mi chiameranno beata. Grandi cose ha fatto in me l'Onnipotente e Santo è il suo nome: di generazione in generazione la sua misericordia si stende su quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva promesso ai nostri padri, ad Abramo e alla sua discendenza, per sempre. ♦ La Vergine Maria vede Dio, lo vede grande, grandissimo, alto, altissimo. La sua anima lo vuole magnificare. Dice solo la verità. Il suo spirito vuole esultare, gioire, ringraziare, benedire, osannare. Vuole cantare tutta la sua incontenibile felicità. Dio l’ha salvata. Dio la salva ogni giorno. Dio l’ha protetta dal male antico. La protegge da ogni male di oggi. Male moderno, invadente, penetrante. Male ogni giorno sempre nuovo. Male che si insinua nei pensieri più che acqua nella terra. Maria conosce tutta la potenza distruttrice, mortale, infernale del male. Se Lei ne è immune è per grazia del suo Dio. È Dio il suo Salvatore di ogni attimo. Lei si chiede: perché il Signore ogni giorno, ogni attimo mette un muro di fuoco attorno a me perché io sia perennemente preservata dal male? La risposta è una sola: perché il Signore ha guardato l’umiltà della sua serva. Cosa è esattamente, teologicamente, non moralmente, l’umiltà di Maria? È volere, desiderare, chiedere, impetrare, implorare ogni attimo il Signore che lei sia sempre opera delle sue mani. La Vergine Maria si vede come argilla nelle mani del suo Dio. Si vede esclusiva sua opera.  Si lascia da Dio modellare secondo il suo cuore. A Dio lei non oppone alcuna resistenza, neanche con un semplice pensiero. Lei è stata, è e sarà sempre opera del Signore. Il Signore potrà fare di lei ciò che desidera, vuole, brama. E Dio cosa fa? Fa di lei una creatura unica. La fa tutta santa, tutta pura, tutta immacolata. Ne fa una creatura speciale, unica, singolare. Nessun’altra creatura al mondo sarà, potrà essere come lei. Neanche se Dio volesse ne potrebbe fare un’altra simile a lei. Non potrebbe, perché la Madre di Dio è una sola. Nessuno potrà avere più madri, neanche il Figlio dell’Altissimo. Grande è la tua umiltà, Maria. La si vede tutta dalle altezze quasi divine nelle quali il Signore ti ha collocata. / Vergine Maria, Donna tutta umile,  Creatura tutta di Dio, Opera esclusiva del tuo Creatore, dacci un poco della tua umiltà. Anche noi vogliamo essere esclusiva opera di Dio. Angeli e Santi del Cielo venite in nostro aiuto. Liberateci dalla superbia mortale che ogni giorno ci sta uccidendo, senza alcun riparo.</li>
</ul>
</p>

<p>
<ul>
<li>Salve, Regina, Madre di misericordia; vita, dolcezza e speranza nostra, salve. A te ricorriamo, noi esuli figli di Eva; <b>a te sospiriamo, gementi e piangenti in questa valle di lacrime.</b> Orsù dunque, avvocata nostra, rivolgi a noi gli occhi tuoi misericordiosi. E mostraci, dopo questo esilio, Gesù, il frutto benedetto del Tuo seno. O clemente, o pia, o dolce Vergine Maria! ♦ Ogni lacrima che viene versata sulla nostra terra è il frutto del peccato, che si manifesta come stoltezza, insipienza, arroganza, stupidità, leggerezza, superficialità, prepotenza, dispotismo, schiavizzazione. Tutte queste cose generano morte, disperazione, dolore infinito, perdita della pace, miseria spirituale e fisica, povertà estrema, solitudine incolmabile, separazioni, divisioni, disunioni, divorzi, abolizione della famiglia, unioni non secondo Dio. Questa torre di Babele che è incomprensione e non amore tra gli uomini ingrossa sempre il fiume delle lacrime che allaga il mondo e lo rende una grande devastazione. In questa situazione di pianto e di dolore cosa fa la Vergine Maria? È la Madre che assiste il Figlio suo dimorando ai piedi della sua croce, condividendo con Lui il suo immenso dolore. Un passo delle Lamentazioni ci rivela quanto grande sia il dolore della Vergine Maria, dolore che è nostro, ma che Ella fa suo e lo trasforma in uno strumento di redenzione e di salvezza. “Voi tutti che passate per la via, considerate e osservate se c’è un dolore simile al mio dolore, al dolore che ora mi tormenta, e con cui il Signore mi ha afflitta nel giorno della sua ira ardente. Dall’alto egli ha scagliato un fuoco, nelle mie ossa lo ha fatto penetrare. Ha teso una rete ai miei piedi, mi ha fatto tornare indietro. Mi ha reso desolata, affranta da languore per sempre. S’è aggravato il giogo delle mie colpe, dalla sua mano sono annodate. Sono cresciute fin sul mio collo e hanno fiaccato la mia forza. Il Signore mi ha messo nelle loro mani, non posso alzarmi” (Lam 1,12-14). Ecco quale dovrà essere la nostra grandezza: non solo far sì che per mezzo nostro neanche una sola lacrima venga versata dai nostri fratelli. Questo può avvenire rimanendo noi sempre nella più alta santità, in una obbedienza perfetta ai comandamenti del Signore. Ogni trasgressione della Legge di Dio, anche lieve, ingrossa il fiume delle lacrime e aggiunge dolore a dolore. Dobbiamo anche essere capaci di assumere le lacrime dei nostri fratelli ed asciugarle. Come si assumono e come si asciugano? Attraverso il nostro grande amore, la nostra immensa carità, la condivisione, il dono del Vangelo, la testimonianza della nostra fede, il portare ciascuno dei nostri fratelli piangenti e doloranti, tristi e sconsolati a Lei, alla nostra Madre celeste, a Lei che sa prendere su di sé tutte le nostre lacrime e le sa asciugare con la sua immensa misericordia e la sua infinita compassione. Imitare la Vergine Maria è interrompere per quanto è nella nostra santità questo fiume di lacrime. Possiamo farlo in tanti modi: regalando un sorriso, dicendo una parola buona, evitando un giudizio, astenendoci da ogni condanna, accogliendo sempre, non dicendo mai frasi oscene ed offensive, pregando, aiutando, sostenendo, facendo bene ogni cosa, studiando, lavorando con coscienza e onestà, partecipando con zelo alla vita della comunità parrocchiale. Infinite sono le opere che possiamo fare perché le lacrime vengano asciugate sul volto dei nostri fratelli. / Vergine Maria, Madre della redenzione, asciuga le nostre lacrime. Fa’ però di noi persone che asciugano le lacrime dei loro fratelli. Angeli e Santi, sosteneteci. Vogliamo essere datori di gioia verso tutti. </li>
</ul>
</p>

<p>
<ul>
<li>(Pr 31,11a) In lei confida il cuore del marito / Confidare in qualcuno è porre il proprio cuore nel cuore di colui nel quale si confida. Se il cuore di colui nel quale uno confida è falso, vano, insipiente, stolto, idolatra, empio, disonesto, cattivo, malvagio, la vita che ad esso viene affidata di certo sarà guastata, rovinata, sarà un vero disastro, una catastrofe nel tempo e nell’eternità. Quando Israele confidava negli idoli vani, nelle vane profezie, nella falsa parola, all’istante diveniva vano, falso, empio. La sua vita era un totale fallimento. Non vi era alcuna buona speranza attorno ad esso. Vanità adorava, vanità diveniva. Stoltezza seguiva, stoltezza diventava. Empietà costruiva, in empietà si trasformava. I loro idoli sono argento e oro, opera delle mani dell’uomo. Hanno bocca e non parlano, hanno occhi e non vedono, Hanno orecchi e non odono, hanno narici e non odorano. Le loro mani non palpano, i loro piedi non camminano; dalla loro gola non escono suoni! Diventi come loro chi li fabbrica e chiunque in essi confida! L’esperienza del fallimento dovrebbe condurre l’uomo ad abbandonare le sue false e ingannevoli fiducie, fedi, verità alle quali si è consegnato. Invece come un uccello preso al laccio del cacciatore, più si agita, più si muove e più rimane impigliato. Questa è l’opera che la stoltezza produce nel cuore dell’uomo quando essa entra in esso. Sempre la sapienza di Israele ha invitato l’uomo a confidare solo nel Signore. È Lui la sola roccia eterna, la sola speranza vera, la sola parola vera, il solo presente e futuro vero per il suo popolo. Se Israele non confida e non si affida al suo Dio, non si pone interamente nel suo cuore, per esso vi è solo la morte, ogni morte. Non v’è vita. Israele, confida nel Signore: egli è loro aiuto e loro scudo. Casa di Aronne, confida nel Signore: egli è loro aiuto e loro scudo. Voi che temete il Signore, confidate nel Signore: egli è loro aiuto e loro scudo. Il Signore si ricorda di noi, ci benedice: benedice la casa d’Israele, benedice la casa di Aronne. Benedice quelli che temono il Signore, i piccoli e i grandi (Sal 115 (113B) 4.15). Dio Padre, lo Spirito Santo, Cristo Gesù hanno consegnato tutto il Cielo e tutta la terra nelle mani della Vergine Maria. Il loro cuore confida in Lei. Loro sono certi che Maria darà quel tocco di bellezza femminile, materna, dolce, delicata, di vera raffinatezza spirituale, a tutta la loro opera di creazione e di redenzione. Sanno che Maria non fallirà. Lei è la Donna forte che saprà ben governare tutta la loro casa. Di Lei si possono fidare. Lei non fallirà. Ora, se Dio ha affidato tutte le sue opere alla Madre di Dio, ha affidato anche ciascuno di noi. È giusto allora che ciascuno di noi si decida di mettere la sua vita tutta nelle mani della Vergine Maria, della Madre sua. / Vergine Maria, Madre della Redenzione, in te il Signore ha posto ogni fiducia. Tutto ti ha affidato. Liberaci dalla stoltezza che ci suggerisce di affidarci ad altri, saltando e ignorando te. Che tutto il mondo sappia che chi salta e ignora te, percorrerà solo vie di vanità, stoltezza, empietà, vie di falso Vangelo e di false verità. Angeli e Santi, voi che non vi siete affidati né a Lucifero né a nessun altro suo diavolo, aiutateci a fare la stessa vostra scelta. La nostra vita è sicura solo se ci consegneremo alla Madre di Dio e Madre nostra. Ogni altra consegna è foriera solo di gravi calamità spirituali e fisiche, temporali ed eterne. Ogni altra consegna è via di sicura morte.</li>
</ul>
</p>

<p>
<ul>
<li>(Lc 1,29) Ella fu molto turbata / L’Angelo entra nella casa di Nazaret, saluta la Vergine Maria con parole mai udite prima in tutto il corso della Storia Sacra: “Rallègrati, o piena di grazia, il Signore è con te”. La Vergine Maria, poiché piena di Spirito Santo, sa che la venuta dell’Angelo ha un significato chiaro. Lui è lì per chiedere qualcosa. Ma cosa può dare Lei, che è così piccola, umile, un nulla dinanzi alla maestosità del suo Dio e Signore? Cosa potrà mai fare per il suo Dio? Potrà mai Lei essere capace di servire il suo Creatore e Signore? È questo il motivo per cui subito il Vangelo dice: “A queste parole ella fu molto turbata e si domandava che senso avesse un saluto come questo”. Maria non è turbata perché ha visto l’Angelo. È turbata per le sue parole. Quando Dio parla, parla per chiedere. Dio vuole qualcosa da Lei. Ma potrà Lei soddisfare le richieste del suo Dio? Potrà mai una creatura essere adeguata? Lei sente la sua inadeguatezza. Anche Zaccaria si turba, ma il suo turbamento appartiene ad un altro ordine di cose. È il turbamento dell’uomo che si trova dinanzi al suo Signore. Questo turbamento esprime che Zaccaria veramente si è trovato dinanzi ad un evento soprannaturale. Lui si trova dinanzi ad una vera visita di Dio. L’Angelo era venuto a trovarlo per rivelargli qualcosa. Apparve a lui un angelo del Signore, ritto alla destra dell’altare dell’incenso. Quando lo vide, Zaccaria si turbò e fu preso da timore. Ma l’angelo gli disse: «Non temere, Zaccaria, la tua preghiera è stata esaudita e tua moglie Elisabetta ti darà un figlio, e tu lo chiamerai Giovanni. Avrai gioia ed esultanza, e molti si rallegreranno della sua nascita, perché egli sarà grande davanti al Signore; non berrà vino né bevande inebrianti, sarà colmato di Spirito Santo fin dal seno di sua madre e ricondurrà molti figli d’Israele al Signore loro Dio. Egli camminerà innanzi a lui con lo spirito e la potenza di Elia, per ricondurre i cuori dei padri verso i figli e i ribelli alla saggezza dei giusti e preparare al Signore un popolo ben disposto» (Lc 1,11-17). Nel Vangelo di Giovanni troviamo che Gesù si turba per ben due volte. Dinanzi al suo amico Lazzaro che è nel sepolcro e dinanzi a Giuda che è caduto nelle braccia del diavolo. Quando Maria giunse dove si trovava Gesù, appena lo vide si gettò ai suoi piedi dicendogli: «Signore, se tu fossi stato qui, mio fratello non sarebbe morto!». Gesù allora, quando la vide piangere, e piangere anche i Giudei che erano venuti con lei, si commosse profondamente e, molto turbato, domandò: «Dove lo avete posto?». Gli dissero: «Signore, vieni a vedere!». Gesù scoppiò in pianto. Dissero allora i Giudei: «Guarda come lo amava!». Ma alcuni di loro dissero: «Lui, che ha aperto gli occhi al cieco, non poteva anche far sì che costui non morisse?». Allora Gesù, ancora una volta commosso profondamente, si recò al sepolcro: era una grotta e contro di essa era posta una pietra (Gv 11,32-38). Dette queste cose, Gesù fu profondamente turbato e dichiarò: «In verità, in verità io vi dico: uno di voi mi tradirà». (Gv 13,21). Gesù si turba perché la sua luce è così potente, la sua verità come immediata, la sua intelligenza eccelsa, da quasi non riuscire a comprendere le cause sia della morte spirituale che di quella fisica. Sono due potenze quasi invincibili. In verità è difficile comprendere perché ogni giorno l’uomo avanza verso il suo suicidio spirituale che spesso è anche suicidio fisico. Dio è un bene così alto, divino, eterno, santo, vero albero di vita e l’uomo sceglie il suo male. Il mistero dell’iniquità turba Gesù Signore. Lo turba profondamente. Anche dinanzi all’amico Lazzaro sa che, risuscitandolo, avrebbe dato al mistero dell’iniquità nuovo alimento per la sua morte. Nella Vergine Maria il turbamento è solo di umiltà. Lei è l’umiltà fatta persona. Non si reputa neanche degna di ricevere la visita di un messaggero celeste. E poi, quelle parole! Qual è il loro vero significato? Cosa vuol dire che Lei è piena di grazia, ma soprattutto perché Dio l’ha fatta piena di grazia? Sono domande che turbano. Perché il Signore l’ha arricchita in un modo così potentemente grande e divino? Vi è uno scopo particolare? Forse dovrà compiere qualche missione speciale? Ma cosa potrà fare Lei, umile, piccola donna di una città sperduta nella Galilea. Forse l’Angelo è entrato in una casa anziché in un’altra? L’avrà confusa con un’altra persona? Tanto grande è l’umiltà di questa piccola, piccola serva del Signore. / Vergine Maria, Madre della Redenzione, Angeli, Santi, fateci piccoli, piccoli dinanzi a Dio.</li>
</ul>
</p>

<p>
<ul>
<li>(Lc 1,30) Hai trovato grazia presso Dio / Trovare grazia presso Dio si riveste di un’altissima verità. Dio trova qualcosa di Lui in noi e per questo ci manifesta la sua misericordia, il suo perdono, elargisce le grazie che gli chiediamo. L’Angelo rassicura la Vergine Maria: “L’angelo le disse: «Non temere, Maria, perché hai trovato grazia presso Dio”. Ma cosa ha visto di se stesso Dio nella Vergine Maria? Quale grazia e quale misericordia Dio vorrà operare attraverso di Lei, dal momento che è Dio che è venuto a visitarla? Lei non ha chiesto nessuna grazia. Non ha implorato alcuna misericordia. Mosè è nel deserto. Il suo popolo, lasciato da lui per qualche giorno sotto la guida di Aronne,  cade nel peccato di Idolatria, la più grande nefandezza che esso potesse commettere. Ha rinnegato il suo Dio per un vitello fuso. Il Signore decide di sterminarlo. Vuole creare con Mosè un nuovo popolo. Mosè interviene con fermezza e si interpone come mediatore di grazia e di salvezza tra il Signore e il suo popolo. Chiede per il popolo il perdono. Mosè disse al Signore: «Vedi, tu mi ordini: “Fa’ salire questo popolo”, ma non mi hai indicato chi manderai con me; eppure hai detto: “Ti ho conosciuto per nome, anzi hai trovato grazia ai miei occhi”. Ora, se davvero ho trovato grazia ai tuoi occhi, indicami la tua via, così che io ti conosca e trovi grazia ai tuoi occhi; considera che questa nazione è il tuo popolo». Rispose: «Il mio volto camminerà con voi e ti darò riposo». Riprese: «Se il tuo volto non camminerà con noi, non farci salire di qui. Come si saprà dunque che ho trovato grazia ai tuoi occhi, io e il tuo popolo, se non nel fatto che tu cammini con noi? Così saremo distinti, io e il tuo popolo, da tutti i popoli che sono sulla faccia della terra». Disse il Signore a Mosè: «Anche quanto hai detto io farò, perché hai trovato grazia ai miei occhi e ti ho conosciuto per nome». Gli disse: «Mostrami la tua gloria!». Rispose: «Farò passare davanti a te tutta la mia bontà e proclamerò il mio nome, Signore, davanti a te. A chi vorrò far grazia farò grazia e di chi vorrò aver misericordia avrò misericordia». Soggiunse: «Ma tu non potrai vedere il mio volto, perché nessun uomo può vedermi e restare vivo». Aggiunse il Signore: «Ecco un luogo vicino a me. Tu starai sopra la rupe: quando passerà la mia gloria, io ti porrò nella cavità della rupe e ti coprirò con la mano, finché non sarò passato. Poi toglierò la mano e vedrai le mie spalle, ma il mio volto non si può vedere» (Es 33,12-23). Allora il Signore scese nella nube, si fermò là presso di lui e proclamò il nome del Signore. Il Signore passò davanti a lui, proclamando: «Il Signore, il Signore, Dio misericordioso e pietoso, lento all’ira e ricco di amore e di fedeltà, che conserva il suo amore per mille generazioni, che perdona la colpa, la trasgressione e il peccato, ma non lascia senza punizione, che castiga la colpa dei padri nei figli e nei figli dei figli fino alla terza e alla quarta generazione». Mosè si curvò in fretta fino a terra e si prostrò. Disse: «Se ho trovato grazia ai tuoi occhi, Signore, che il Signore cammini in mezzo a noi. Sì, è un popolo di dura cervice, ma tu perdona la nostra colpa e il nostro peccato: fa’ di noi la tua eredità» (Es 34,5-9). Mosè dice al Signore: “Se in me c’è qualcosa di te, se per questo qualcosa tu mi ami, allora perdona il tuo popolo che è anche il mio”. Sappiamo che per questa preghiera, Dio ha perdonato. Non è Maria che si rivolge a Dio. È Dio che parla a Maria e le dice che lei ha trovato grazia ai suoi occhi. È Dio che manifesta tutto il suo amore per Lei. È Dio che le sta dicendo che Lui è come se vedesse tutto se stesso in Lei. Dio non vede qualcosa di sé in Maria, per cui si ama in Lei, amando Lei. Dio vede tutto se stesso. Maria è come un altro se stesso, ma creato, fatto da Lui. È questa perfetta identità creata che la rende idonea a far sì che Dio in Lei diventi, si faccia creatura. Dio ha messo tutto se stesso in Maria perché Maria possa mettere tutta se stessa in Dio, possa dare a Dio carne e sangue. Dio non può rendere Maria persona divina, perché Lei sempre apparterrà all’ordine della creazione. Maria invece farà divenire il Figlio di Dio vera carne e vero sangue, vero uomo, perché in Lei assumerà tutta la natura umana. Essendo la Vergine Maria natura “quasi divinizzata”, Lei darà carne e sangue al Figlio dell’Altissimo purissimi, santissimi, senza alcuna macchia. Saranno carne e sangue di altissima qualità. Su questa verità si apre l’abisso del mistero. / Vergine Maria, Madre della Redenzione, Angeli, Santi, fate che Dio trovi se stesso in noi. </li>
</ul>
</p>

<h5>Santorale</h5>

<p>
<a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a> / <a href="https://it.wikipedia.org/wiki/Calendario_dei_santi" title="wikipedia" class="https">wikipedia</a><br>
3 maggio: santi Filippo e Giacomo, apostoli; santi Timoteo e Maura, martiri; santi Evenzio, Alessandro e Teodulo, martiri; san Giovenale, primo vescovo di Narni; san Conlaedo, vescovo di Kildare; sant'Ansfrido, vescovo di Utrecht; san Teodosio, abate; beata Emilia Bicchieri, vergine domenicana; santo Stanislao Casimiritano, sacerdote e canonico regolare; beato Edoardo Giuseppe Rosaz, vescovo di Susa, fondatore delle Suore Francescane Missionarie di Susa; beata Maria Leonia Paradis, vergine, fondatrice delle Piccole Suore della Sacra Famiglia.
</p>

<h5>Quotes</h5>

<p>
<ul>
<li>«Esigo da te atti di Misericordia, che debbono derivare dall'amore verso di Me. Devi mostrare Misericordia sempre e ovunque verso il prossimo: non puoi esimerti da que- sto, né rifiutarti né giustificarti» (Diario Faustina, 742). </li>
<li>Non affannarti ad accumulare denaro. Sai bene che potrai perderlo; la vera ricchezza risiede dentro di te e nessuno potrà portartela via. (João Catarin Mezzomo)</li>
<li>Il valore importante nella vita non è quello che si ottiene. Il valore principale nella vita è quello che si diventa. (Jim Rohn)</li>
<li>Dio non si manifesta nella potenza di questo mondo, ma nell’umiltà del Suo Amore, quell’amore che chiede alla nostra libertà di essere accolto per trasformarci e renderci capaci di arrivare a Colui che è Amore. (Papa Benedetto XVI)</li>
<li>"La fede e la ragione sono come le due ali con le quali lo spirito umano s'innalza verso la contemplazione della verità. E Dio ad aver posto nel cuore dell'uomo il desiderio di conoscere la verità e, in definitiva, di conoscere Lui perché, conoscendolo e amandolo, possa giungere anche alla piena verità su se stesso (cfr Es 33, 18; Sal 27 [26], 8-9; 63 [62], 2-3; Gv 14, 8; 1 Gv 3,2)."  (Lettera Enciclica "Fides et Ratio" di Giovanni Paolo II)</li>
</ul>
</p>

<h5>Poesia</h5>

<h5>Dixit</h5>

<p>
<a href="https://www.facebook.com/Pensieri-dei-Padri-Dottori-Beati-Santi-e-Mistici-della-Chiesa-640618183082541/" title="Padri" class="https">Padri</a><br>
<ul>
<li>"Sia che il giusto cada nella colpa sia che il peccatore piombi nella morte, la sentinella (il sacerdote) deve temere che, per il suo silenzio, la colpa di coloro che peccano non coinvolga anche lei." Il Signore non indurisce il cuore di chi pecca, ma si dice che lo indurisce nel senso che non ne impedisce l'indurimento. Dio misericordioso, infatti, ci elargisce il tempo per pentirci, ma quando convertiamo la pazienza della sua grazia in aggravamento della colpa, questo stesso tempo che Lui misericordiosamente ha disposto per perdonarci lo volge a colpirci più severamente; in tal modo quando uno, anche dopo aver ricevuto il tempo opportuno, non vuol ritornare a Lui, aumenta la colpa dei suoi mali per il fatto che poteva liberarsene se si fosse convertito. Per cui è scritto: "Non sai che la bontà di Dio ti spinge alla conversione? Tu, però, con la tua durezza e il tuo cuore impenitente accumuli collera su di te per il giorno dell'ira e della rivelazione del giusto giudizio di Dio." (Rom. 2, 4-5.) Perciò, abusando della bontà di Dio onnipotente, il reprobo accumula collera su di sé per il giorno dell'ira, perché mentre riceve il tempo per pentirsi e lui lo usa per peccare, trasforma in aumento di colpa la medicina stessa della grazia. Per cui Dio onnipotente, vedendo che gli aiuti moltiplicati sono usati per aggravare la colpa, converte in severo giudizio la bontà che ha elargito, tanto che colpisce poi più ampiamente là dove più ampiamente aspetta. E siccome l'uomo non vuol abbandonare il male per vivere, accresce i motivi di morte. Ma sia che il giusto cada nella colpa sia che il peccatore piombi nella morte, la sentinella (il sacerdote) deve temere che, per il suo silenzio, la colpa di coloro che peccano non coinvolga anche lei. (Dalle omelie su Ezechiele di San Gregorio Magno)</li>
</ul>
</p>

<h5>InFinemDei</h5>

<p>
Signore, la tua vita non è stata una vita chiusa. Tu hai amato e ascoltato i malati e i sofferenti. Tu sei stato ferito dagli insulti dell'esperienza. Tu hai conosciuto la cattiveria dei nemici e il tradimento degli amici, ma non hai risposto al male col male; tu hai rivelato che nessun peccato è al di là del tuo perdono e che nessun peccatore pentito si vede rifiutare l'ingresso nel regno. Questa verità sia il nostro conforto e la nostra consolazione.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
