<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Venerdì della IV settimana di Pasqua.
</p>

<p>
<u>ANTIFONA</u> / Ci hai riscattati, Signore, con il tuo sangue,  uomini di ogni tribù, lingua, popolo e nazione: hai fatto di noi un regno di sacerdoti per il nostro Dio. Alleluia. (Ap 5,9-10)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, autore della nostra libertà e della nostra salvezza, esaudisci le preghiere di chi ti invoca, e fa’ che i redenti dal Sangue del tuo Figlio vivano per te e godano della beatitudine eterna. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Dio ha compiuto per noi la promessa risuscitando Gesù</b> / Dagli Atti degli Apostoli (At 13,26-33) / In quei giorni, [Paolo, giunto ad Antiòchia di Pisìdia, diceva nella sinagoga:] «Fratelli, figli della stirpe di Abramo, e quanti fra voi siete timorati di Dio, a noi è stata mandata la parola di questa salvezza. Gli abitanti di Gerusalemme infatti e i loro capi non hanno riconosciuto Gesù e, condannandolo, hanno portato a compimento le voci dei Profeti che si leggono ogni sabato; pur non avendo trovato alcun motivo di condanna a morte, chiesero a Pilato che egli fosse ucciso. Dopo aver adempiuto tutto quanto era stato scritto di lui, lo deposero dalla croce e lo misero nel sepolcro. Ma Dio lo ha risuscitato dai morti ed egli è apparso per molti giorni a quelli che erano saliti con lui dalla Galilea a Gerusalemme, e questi ora sono testimoni di lui davanti al popolo. E noi vi annunciamo che la promessa fatta ai padri si è realizzata, perché Dio l'ha compiuta per noi, loro figli, risuscitando Gesù, come anche sta scritto nel salmo secondo: "Mio figlio sei tu, io oggi ti ho generato"». / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 2) <b>Tu sei mio figlio, oggi ti ho generato</b> / «Io stesso ho stabilito il mio sovrano sul Sion, mia santa montagna». Voglio annunciare il decreto del Signore. Egli mi ha detto: «Tu sei mio figlio, io oggi ti ho generato. / Chiedimi e ti darò in eredità le genti e in tuo dominio le terre più lontane. Le spezzerai con scettro di ferro, come vaso di argilla le frantumerai». / E ora siate saggi, o sovrani; lasciatevi correggere, o giudici della terra; servite il Signore con timore e rallegratevi con tremore. 
</p>

<p>
<u>ALLELUIA</u> / Alleluia, Alleluia / Io sono la via, la verità e la vita, dice il Signore. Nessuno viene al Padre se non per mezzo di me. (Gv 14,6) / Alleluia.
</p>

<p>
<u>VANGELO</u> / <b>Io sono la via, la verità e la vita</b> / Dal Vangelo secondo  Giovanni (Gv 14,1-6) / In quel tempo, disse Gesù ai suoi discepoli: «Non sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore. Se no, vi avrei mai detto: "Vado a prepararvi un posto"? Quando sarò andato e vi avrò preparato un posto, verrò di nuovo e vi prenderò con me, perché dove sono io siate anche voi. E del luogo dove io vado, conoscete la via». Gli disse Tommaso: «Signore, non sappiamo dove vai; come possiamo conoscere la via?». Gli disse Gesù: «Io sono la via, la verità e la vita. Nessuno viene al Padre se non per mezzo di me». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore Gesù ci rivela il Padre attraverso la sua stessa persona, divenuta per noi verità. Invochiamo Dio con questa supplica: <b>Aiutaci a camminare sulla tua via, Signore.</b> / Perchè il ritorno di Gesù al Padre non rattristi i cuori dei suoi fedeli per la sua assenza fisica, ma li colmi sempre del suo Spirito. Preghiamo: / Perchè l'evento pasquale della morte e risurrezione sia al centro della fede e della speranza di tutti i credenti. Preghiamo: / Perchè tutti coloro che cercano una via di salvezza nelle varie religioni o filosofie, sappiano scoprire in Cristo l'unica strada che conduce a Dio. Preghiamo: / Perchè coloro che vivono nel dolore sperimentino nella fede e nella solidarietà dei fratelli la presenza di Cristo che conforta. Preghiamo: / Perchè noi, che abbiamo ricevuto l'assicurazione di un posto preparato nella casa del Padre, tendiamo ogni giorno alla piena comunione con Cristo. Preghiamo: / Per i missionari, annunciatori della salvezza in Cristo Gesù. / Per i giovani, affamati di verità e di vita. / O Padre, che sei la meta finale del nostro cammino, fa' che seguiamo la via del tuo Figlio che ci guida verso di te, rivelandoci la pienezza di vita nella tua casa. Per Cristo nostro Signore. Amen.
</p>

<p>
<u>OFFERTORIO</u> / Accogli, Padre misericordioso, le offerte di questa famiglia, perché con l’aiuto della tua protezione custodisca i doni ricevuti e raggiunga quelli eterni.  Per Cristo nostro Signore. ♦ Padre, tu hai voluto che tuo Figlio donasse la sua vita per radunare in unità i tuoi figli dispersi: concedi che questa offerta di pace realizzi la comunione tra gli uomini e faccia crescere l'amore fraterno. Per Cristo nostro Signore.
</p>

<p>
<u>PREFAZIO</u> / <b>La restaurazione dell’universo per mezzo del mistero pasquale</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. In lui, vincitore del peccato e della morte, l’universo risorge e si rinnova, e l’uomo ritorna alle sorgenti della vita. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Gesù, nostro Signore, è stato consegnato alla morte a causa delle nostre colpe, ed è stato risuscitato per la nostra giustificazione. Alleluia. (Rm 4,25) ♦ «Io sono la via, la verità e la vita», dice il Signore. Alleluia. (Gv 14,6)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Custodisci con instancabile amore, o Padre, il popolo che hai salvato, perché coloro che sono stati redenti dalla passione del tuo Figlio partecipino alla gioia della sua risurrezione. Egli vive e regna nei secoli dei secoli. ♦ O Padre, che ci hai nutriti con il Corpo e il Sangue del tuo Figlio, prezzo del nostro riscatto, concedi a noi di cooperare, nella libertà e nella concordia, al tuo regno di giustizia e di pace. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Teodoro Studita (759-826) monaco a Costantinopoli / Catechesi 11 / Seguite la via del cielo! / Giorno per giorno, seguite la via di Dio, tenendolo strettamente con voi per la sua promessa; infatti ha detto lui stesso, per mezzo degli apostoli, a tutti coloro che cercano la sua volontà e i suoi insegnamenti (Ps 119,31) che sarebbe rimasto  con loro fino alla fine del mondo (Mt 28,20), là dove sentieri e le orme rimarranno invisibili (Sal 77,20), come dice il divino Davide nei suoi canti. Ma in modo visibile è presente agli occhi dell'intelligenza, mostrandosi a chi ha il cuore puro e intrattendosi con loro. Seguite dunque la vostra via (...). Prendete le ali dell'amore di Dio per volare come le nubi (Is 60,8), innalzati al di sopra dei tranelli di questa terra. Ungete i piedi dell'olio di letizia (Sal 45,8) e di temperanza. Non ingombrate di passi oziosi la via stretta del Signore. Se nella vostra pusillanimità avete sete, bevete l'acqua della sapienza (Si 15,3); se nella vostra  tiepidità spirituale avete fame, mangiate il pane che nutre  e sostiene il cuore dell'uomo (Sal 104,15), una parola di sapienza e di coraggio. Rimboccatevi le maniche e siate pronti ad agire, guardate in alto e non appesantitevi di quanto vi opprime come è la vostra cattiva volontà; poiché per chi compie il viaggio dalla terra al cielo basta seguire la sua via con diligenza senza caricarsi di pesi supplementari. (...) Siate forti nel Signore; salite verso la montagna di Dio, verso il suo tempio santo (Is 2,3), col cantore Isaia, il profeta dalla voce potente. Nessuno resti indietro; nessuno si sieda; aiutatevi gli uni gli altri, tutti radicati in una solida carità.
</p>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / Il dono del Verbo incarnato, cap. XI, n. 27 / Camminare nella via della verità e della vita [Santa Caterina sentì Dio dirle:] "Io sono la Via, la Verità e la Vita; chi passa attraverso di me non cammina nelle tenebre ma nella luce" (Gv 14,6; 8,21). E in un altro posto, la mia Verità dice ancora che nessuno può venire a Me se non attraverso di Lui. Ed è così veramente. Se ti ricordi bene, è proprio quello che ti ho detto e spiegato quando ho voluto indicarti la via. Quindi, se egli dice che è la Via, è la verità stessa, e ti ho mostrato che questa via è a forma di ponte. Egli ha detto anche che è la Verità: cosa di più vero, poiché è uno con Me che sono la Verità? Chi lo segue, cammina dunque nella via della verità e della vita. Chi segue questa Verità riceve la vita della grazia e non può morire di fame: poiché la Verità diviene il suo cibo. Non può più cadere nelle tenebre, perché lui è la luce, pura da ogni menzogna. Molto di più, è lui che con la verità ha confuso e cancellato la menzogna con la quale il demonio sedusse Eva. Per quella menzogna la via del cielo era stata tagliata; ma questa via, la Verità l'ha ristabilita e cementata col Sangue. Coloro che camminano in questa via, sono i figli della Verità, perché seguono la Verità, passano per la porta della Verità, e si trovano finalmente uniti in me con colui che è la via e che è la porta, mio Figlio, Verità eterna, Oceano di Pace.
</p>

<p>
<u>DIBRUNO1</u> / Abbiate fede anche in me (Gv 14,1-6) / La fede nasce dall’ascolto della Parola di Dio. Ma la Parola di Dio non viene a noi per via diretta. Viene per via mediata. Oggi viene a noi per la Parola degli Apostoli del Signore, che è Parola di Cristo Gesù. Come Gesù chiede la fede in Lui, così gli Apostoli dovranno chiedere la fede in essi. Come Gesù attesta che Lui è dal Padre e dice la Parola del Padre, così anche gli Apostoli devono attestare che sono da Cristo Gesù e dicono la Parola di Cristo Gesù. Gesù attesta di essere dal Padre attraverso i segni che compie: “Allora Gesù, ancora una volta commosso profondamente, si recò al sepolcro: era una grotta e contro di essa era posta una pietra. Disse Gesù: «Togliete la pietra!». Gli rispose Marta, la sorella del morto: «Signore, manda già cattivo odore: è lì da quattro giorni». Le disse Gesù: «Non ti ho detto che, se crederai, vedrai la gloria di Dio?». Tolsero dunque la pietra. Gesù allora alzò gli occhi e disse: «Padre, ti rendo grazie perché mi hai ascoltato. Io sapevo che mi dai sempre ascolto, ma l’ho detto per la gente che mi sta attorno, perché credano che tu mi hai mandato». Detto questo, gridò a gran voce: «Lazzaro, vieni fuori!». Il morto uscì, i piedi e le mani legati con bende, e il viso avvolto da un sudario. Gesù disse loro: «Liberàtelo e lasciàtelo andare». Molti dei Giudei che erano venuti da Maria, alla vista di ciò che egli aveva compiuto, credettero in lui. Ma alcuni di loro andarono dai farisei e riferirono loro quello che Gesù aveva fatto” (Gv 12,38-46). Senza la fede nel missionario di Dio non c’è fede in Dio. Senza la fede nel missionario di Cristo, non c’è fede in Cristo. Se non c’è vera fede in Cristo, non c’è neanche vera fede in Dio. Non c’è vera fede nel missionario di Cristo, non c’è vera fede in Cristo, non c’è vera fede in Dio. Spetta pertanto al missionario di Cristo attestare che lui è sempre da Cristo Gesù. Deve manifestare che mai lui è dal suo cuore, dalla sua volontà, dai suoi desideri. Lui è solo da Cristo Gesù. / In quel tempo, disse Gesù ai suoi discepoli: «Non sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore. Se no, vi avrei mai detto: “Vado a prepararvi un posto”? Quando sarò andato e vi avrò preparato un posto, verrò di nuovo e vi prenderò con me, perché dove sono io siate anche voi. E del luogo dove io vado, conoscete la via». Gli disse Tommaso: «Signore, non sappiamo dove vai; come possiamo conoscere la via?». Gli disse Gesù: «Io sono la via, la verità e la vita. Nessuno viene al Padre se non per mezzo di me». / Quale via dona San Paolo perché il missionario di Gesù, l’Apostolo o ogni altro suo discepolo, attestino che sono sempre e solo da Cristo Signore? La via di Paolo è il carisma più alto, la carità: “Se parlassi le lingue degli uomini e degli angeli, ma non avessi la carità, sarei come bronzo che rimbomba o come cimbalo che strepita. E se avessi il dono della profezia, se conoscessi tutti i misteri e avessi tutta la conoscenza, se possedessi tanta fede da trasportare le montagne, ma non avessi la carità, non sarei nulla. E se anche dessi in cibo tutti i miei beni e consegnassi il mio corpo per averne vanto, ma non avessi la carità, a nulla mi servirebbe. La carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta” (1Cro 13,1-7). “La carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene, siate invece ferventi nello spirito; servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità” (Rm 12,9-13). Vivendo la carità alla maniera di Gesù, che offre la sua vita in riscatto per le pecore del Padre, ogni suo discepolo attesta e rivela di essere dal suo Maestro. Vedendo che è da Gesù, sarà ascoltato e si crederà in lui, perché anche la sua Parola è da Gesù ed è di Gesù. Ogni Parola di Gesù è data nello Spirito Santo e produce frutti di vera conversione e di salvezza. Mostrare, attestare, rivelare che si è di Gesù è obbligo per quanti vogliono essere suoi missionari per il dono della Parola di vita. / Madre di Dio, Angeli, Santi, fate che ogni cristiano attesti di essere di Gesù e da Lui. 
</p>

<p>
<u>DIBRUNO-21</u> / Abbiate fede in Dio e abbiate fede anche in me (Gv 14,1-6) / Perché è necessario avere fede in Dio e avere fede in Cristo Gesù? È necessario perché tutto viene dal Padre per mezzo di Cristo, che è il suo Mediatore universale, mediatore nella creazione, nella redenzione, nella salvezza, in ogni dono di grazia e di verità, nella Parola. Così Gesù ai Giudei: “Di nuovo disse loro: «Io vado e voi mi cercherete, ma morirete nel vostro peccato. Dove vado io, voi non potete venire». Dicevano allora i Giudei: «Vuole forse uccidersi, dal momento che dice: “Dove vado io, voi non potete venire”?». E diceva loro: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». Gli dissero allora: «Tu, chi sei?». Gesù disse loro: «Proprio ciò che io vi dico. Molte cose ho da dire di voi, e da giudicare; ma colui che mi ha mandato è veritiero, e le cose che ho udito da lui, le dico al mondo». Non capirono che egli parlava loro del Padre. Disse allora Gesù: «Quando avrete innalzato il Figlio dell’uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato è con me: non mi ha lasciato solo, perché faccio sempre le cose che gli sono gradite»” (Gv 8,21-29). Essendo Gesù l’Inviato del Padre nel quale è posta la nostra salvezza e ogni altro dono di grazia e verità, se non crediamo in Lui, siamo posto fuori dalla relazione di vita eterna con il Padre. Tutto è in Cristo e tutto è dato per Cristo e con Cristo, senza la fede in Lui, che è fede nella sua purissima relazione con il Padre, siamo tagliati fuori dal mistero della salvezza. Questa stessa verità va predicata anche degli Apostoli di Gesù Signore e per la comunione gerarchica con gli Apostoli anche di ogni presbitero, diacono, cresimato, battezzato. La fede in Cristo è inseparabile dalla fede negli Apostoli di Cristo. Il Padre, Cristo Gesù, gli Apostoli, ogni altro cristiano, sempre secondo la Legge della comunione gerarchica, sono una sola fede: “Ecco: io vi mando come pecore in mezzo a lupi; siate dunque prudenti come i serpenti e semplici come le colombe. Un discepolo non è più grande del maestro, né un servo è più grande del suo signore; è sufficiente per il discepolo diventare come il suo maestro e per il servo come il suo signore. Se hanno chiamato Beelzebùl il padrone di casa, quanto più quelli della sua famiglia! Perciò chiunque mi riconoscerà davanti agli uomini, anch’io lo riconoscerò davanti al Padre mio che è nei cieli; chi invece mi rinnegherà davanti agli uomini, anch’io lo rinnegherò davanti al Padre mio che è nei cieli. Chi accoglie voi accoglie me, e chi accoglie me accoglie colui che mi ha mandato. Chi accoglie un profeta perché è un profeta, avrà la ricompensa del profeta, e chi accoglie un giusto perché è un giusto, avrà la ricompensa del giusto. Chi avrà dato da bere anche un solo bicchiere d’acqua fresca a uno di questi piccoli perché è un discepolo, in verità io vi dico: non perderà la sua ricompensa»” (Cfr. Mt 10,1-42). Come Cristo e il Padre sono una cosa sola. Così anche il Discepolo e Cristo devono essere una sola cosa, una sola fede. / In quel tempo, disse Gesù ai suoi discepoli: «Non sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore. Se no, vi avrei mai detto: “Vado a prepararvi un posto”? Quando sarò andato e vi avrò preparato un posto, verrò di nuovo e vi prenderò con me, perché dove sono io siate anche voi. E del luogo dove io vado, conoscete la via». Gli disse Tommaso: «Signore, non sappiamo dove vai; come possiamo conoscere la via?». Gli disse Gesù: «Io sono la via, la verità e la vita. Nessuno viene al Padre se non per mezzo di me». / Credere in Cristo è credere nella Parola di Cristo come vera Parola di Dio. Credere nell’Apostolo di Cristo è credere nella Parola dell’Apostolo come vera Parola di Cristo Gesù. In questo ogni Apostolo di Cristo deve mettere ogni impegno perché giorno dopo giorno cresca per divenire una cosa sola con Cristo, un solo pensiero, un solo cuore, una sola vita. Mai un Apostolo di Cristo Gesù dovrà proferire una Parola che non sia di Cristo Gesù. La fede in lui dovrà essere purissima fede in Cristo Signore. È obbligo. / Madre della Redenzione, Angeli, Santi, fate che Apostolo e Cristo siano una cosa sola. 
</p>

<p>
<u>SILVESTRINI-21</u> / Io sono la via, la verità, la vita. Una frase di Gesù tra le più conosciute e tra le enigmatiche nella semplicità e completezza. Con tre sostantivi Gesù descrive il suo mistero; accosta tra di loro realtà completamente diverse. La via rappresenta la materialità, un essere concreto. La verità indica un concetto astratto, che in Cristo diventa però concretezza in un preciso riferimento. La vita ci proietta in un mistero che non è conoscibile con le uniche facoltà. Gesù non mette semplicemente una, vicina alle altre, queste tre realtà; indica una precisa relazione che trova in Lui il vero fondamento. Senza di Gesù la nostra vita è un rincorrere affannoso di tante strade, che non trovano una vera méta. Tra tante vie che troviamo davanti, la verità in Cristo ci indica un percorso sicuro per la nostra vita. Tra tante verità che il mondo ci propone, in Cristo troviamo l'unica Verità che ci fa percorre la Via per la Vita eterna. La Vita indica che la nostra esistenza non è legata alla sola temporalità e alla contingenza terrena. La Vita Eterna, donata da Cristo è la Vita in Dio, nella comunione del suo Amore Eterno ed infinito. Come fare però per rinnovare la Vita? Lo strumento è la Verità che Cristo ci fornisce. La sua Parola è la vera Parola che rinnova perché contiene l'unica Verità che non muore mai. I suoi insegnamenti, per la Vita sono la Verità. Come usare questi strumenti? Come realizzare questa Parola di Vita Eterna nella nostra esistenza? Gesù, con il suo esempio ci fornisce la strada. Impariamo dalla sua misericordia, dalla sua mitezza, dalla sua disponibilità, dalla sua docilità e scopriamo le virtù da realizzare concretamente.
</p>

<p>
<u>LOYOLA1</u> / Gesù, sembra facile per te dirci: «Non sia turbato il vostro cuore». Come si fa? Non è possibile! Ancora una volta, sembra che tu ci chieda cose di cui non siamo capaci. Valutare le nostre abilità, verificare gli obiettivi, studiare i percorsi, avere paura di sbagliare, ricominciare da capo. Questa è la strada che il mondo ci insegna per avere successo nella vita, ovvero guardare la realtà che ci circonda e fare di tutto per appigliarci a quelle boe che in qualche modo ci danno sicurezza. Ma con pazienza tu ci insegni a sganciarci dalle nostre certezze, ci inviti a lasciar stare le meticolose valutazioni dalle vacillanti garanzie, e con dolcezza ci accogli, ci dici che ci prepari un posto. Intuisco, così, che la fede non è un atto eroico, uno sforzo sovrumano di far coincidere ragione e verità; scopro che non serve avere successo nella vita; non c’è da capire o conoscere a fondo cose. C’è da rischiare, c’è da sperare, c’è da sognare, c’è da amare. C’è da lasciare quella traballante boa, che non ci permette di navigare liberi perché bloccati dalla falsità delle nostre paure, e prendere il largo. E tu, Gesù, ci dici che il primo atto di carità è lasciarci amare da te; riconoscerti come via, verità e vita. / Quando il mio cuore era turbato e mi sembrava impossibile uscire dalla sofferenza? Quali sono le mie “false boe”, le paure che mi bloccano? Quali sono le mie speranze, ciò che può aiutarmi a prendere il largo? (Marco Ruggiero)
</p>

<p>
<u>LOYOLA-21</u> / La perdita della persona amata lascia in noi un vuoto impossibile da colmare. Qualunque sia la causa di questo abbandono, il nostro cuore è attraversato da un senso di impotenza e di ingiustizia. La nostra mente vaga alla ricerca di un perché, mentre il corpo è orfano di abbracci e di carezze. In questi momenti di sofferenza, il Signore si fa vicino e ci invita a non aver timore. Non chiede di riempire, ma di abitare la nostra solitudine. A volte lo fa fisicamente, con la premura dei fratelli che ci prendono per mano. Altre volte, è il suo spirito a camminare accanto a noi. In questi momenti, la nostra relazione con lui si rafforza. Impariamo a conoscerlo, ci lasciamo conoscere. Questa intimità con lui ci rivela la nostra identità di figli amati e ci dona uno sguardo nuovo sulla nostra vita. L’amore donato e ricevuto non è perso. È parte integrante della nostra storia. Tutte le relazioni che ci hanno nutriti, continueranno ad accompagnarci. In un modo nuovo, ma ugualmente pieno. Il passato e il futuro sono legati da fili invisibili di memoria e attesa. Lo smarrimento, il dubbio e la morte lasciano il posto alla Via, la Verità e la Vita. Il caso non esiste. La realtà non è solo quella che si vede. / Cosa hai provato dinanzi alla perdita di una persona amata? In che modo hai lasciato che il Signore ti accompagnasse in questi momenti? Cosa guida i tuoi passi, quando pensi di aver perso la via? (Maria Pia S.)
</p>

<p>
<u>LettureBose</u> / La lodevole disuguaglianza / Dio che ha creato la natura e che sapientemente la guarisce quando è indebolita dal male, per amor nostro ha svuotato se stesso assumendo la forma di servo (Fil 2, 7), forma che ha unito a se stesso, senza mutamento, secondo l'ipostasi, divenendo uomo come noi, da noi e per noi ... Questo ha fatto per distruggere le opere del diavolo e restituire alle facoltà naturali la loro purezza e per rinnovare quella facoltà di amare che unisce a lui e che unisce gli uomini gli uni agli altri; essa è nemica dell'amore di sé, primo peccato e primo germoglio del diavolo, che è ed è riconosciuto padre delle passioni che a esso seguono. Facendo scomparire l'amore di sé mediante la carità, colui che si mostra degno di Dio fa sparire al tempo stesso l'intera moltitudine dei vizi, che in lui non ha altro motivo di esistere né altro fondamento. Un uomo simile non conosce più l'orgoglio, segno di arroganza nei confronti di Dio, male multiforme e innaturale; egli ignora la gloria caduca che coinvolge nella sua rovina quanti si inorgogliscono e, facendosi amici gli altri esseri umani con una volontaria benevolenza, consuma l'invidia, la quale per prima rode quanti la possiedono, recide la collera, i desideri omicidi, l'ira, l'inganno, la menzogna, lo scherno, il rancore, l'avidità, e tutto ciò che divide l'uomo. Quando infatti viene sradicato l'amore di sé, il quale, dicevo, è come il principio e il padre di ogni male, finisce per essere sradicato anche tutto ciò che viene da lui e dopo di lui perché, se non vi è più l'amore di sé, non può affatto restare alcuna sembianza o traccia di male, e vengono invece introdotte tutte le forme della virtù che portano a compimento la potenza della carità. Essa riunisce ciò che è diviso, ricompone l'uomo in un solo pensare e agire, uguaglia e appiana in tutti ogni disuguaglianza e differenza di volontà, e giustamente conduce invece a quell'altra lodevole disuguaglianza per la quale ciascuno, di proposito, attrae a sé il prossimo e lo preferisce a se stesso tanto quanto prima era pronto a respingerlo e a mettersi davanti a lui. Per essa ciascuno si libera volentieri di se stesso separandosi da pensieri e disposizioni personali conformi a volontà propria e viene ricondotto a un'unica semplicità e identità. (Massimo il Confessore, Lettere 2) 
</p>

<p>
<u>FEGF1</u> / «Del luogo dove io vado, voi conoscete la via» San Bernardo nel dodicesimo secolo / «Sono la via, la verità e la vita.» La via, è l’umiltà, che conduce alla verità. L’umiltà, è la fatica; la verità è il frutto della fatica. Dirai: Donde posso sapere che egli parla dell’umiltà, dato che dice semplicemente: «Sono la via»? Lui in persona ti risponde quando aggiunge: «Imparate da me, che sono mite e umile di cuore» (Mt 11,29). Propone quindi se stesso come modello di umiltà e di mitezza. Se lo imiterai, non camminerai nelle tenebre ma avrai la luce della vita (Gv 8,12). Cos’è la luce della vita se non la verità? Essa illumina ogni uomo che viene nel mondo (Gv 1,19); essa gli indica la vera via… Vedo la via, cioè l’umiltà; desidero il frutto, cioè la verità. Cosa però devo fare se la via è troppo difficile perché io possa giungere alla meta che desidero? Ascolta la sua risposta: «Sono la via, cioè il viatico che ti sosterrà lungo la strada.» A coloro che sviano e non conoscono la strada, egli grida: «Sono io la via»; a coloro che dubitano e non credono: «Sono io la verità»; a coloro che stanno già salendo ma si affaticano: «Sono io la vita». Ascoltate ancora questo: «Io ti rendo lode, Padre, Signore del cielo e della terra, che hai nascosto queste cose – questa segreta verità – ai dotti e ai sapienti, cioè ai superbi, e le hai rivelate ai piccoli, cioè agli umili» (Lc 10,21)… Ascoltate la verità dire a coloro che la cercano: «Avvicinatevi a me, voi che mi desiderate, e saziatevi dei miei prodotti» (Sir 24,18), e ancora: «Venite a me, voi tutti, che siete affaticati e oppressi, e io vi ristorerò» (Mt 11,28). Venite, dice. Dove? A me, la verità. Per dove? Per la via dell’umiltà.
</p>

<p>
<u>FEGF2</u> / «Nessuno viene al Padre se non per mezzo di me» Sant’Agostino nel quinto secolo / Cristo disse: “Io sono la via, la verità e la vita”. Come a dire: “Per dove vuoi andare? Io sono la via. Dove vuoi andare? Io sono la verità. Dove vuoi avere stabile dimora? Io sono la vita.” Perciò camminiamo sicuri lungo la via; ma dobbiamo temere insidie accosto alla via. L'avversario non ardisce tendere insidie sulla via, perché la via è Cristo; ma certamente, accosto alla via non è mai che smetta... Cristo la via, Cristo umile; Cristo verità e vita, l'elevato e Dio. Se stai alla sequela di Cristo umile, perverrai all'elevato; se, infermo, non disprezzi l'umile, ti stabilirai imbattibile in alto. Quale, infatti, se non la tua infermità, la causa dell'umiliazione di Cristo? Infatti la debolezza ti opprimeva assai e irreparabilmente. E questa situazione indusse a venire da te un così grande medico. Se la tua infermità fosse almeno tale da permetterti di recarti personalmente dal medico, l'infermità stessa poteva sembrare tollerabile, ma ti è stato impossibile recarti da lui ed egli è venuto da te; è venuto insegnando l'umiltà per la quale torniamo alla salute. Poiché non ci lasciava ritornare alla vita la superbia... Grida colui che si è fatto via: “Entrate per la porta stretta”(Mt 7,13). Si sforza di entrare, lo impedisce la superbia... Prenda il farmaco dell'umiltà. Beva, antidoto alla superbia, la pozione amara, ma salutare.... Quasi infatti che il superbo sia a chiedere: “Per dove entrerò?” “Io sono la via”, dice Cristo. “Entra per me: volendo entrare per la porta, non puoi camminare che per me. Poiché, come ho detto: Io sono la via, così: Io sono la porta. (Gv 10,7) E che vai cercando per dove far ritorno, dove tornare, per dove entrare?” Perché tu non vada a smarrirti in qualche luogo, egli si è fatto tutto questo per te. Perciò ti dice in breve: “sii umile, sii mite” (Mt 11,19).
</p>

<p>
<u>RobertoPasolini</u> / Anche in Gesù / La volontà di placare la paura presente nell’animo dei discepoli sembra essere la prima intenzione che anima il discorso del Signore Gesù durante quell’ultima, drammatica notte vissuta insieme a coloro che ha voluto chiamare «amici». Certo, i momenti di distacco sono sempre avvertiti dal nostro cuore come una terribile minaccia, colpevole di scatenare in noi la paura di dover rinunciare o perdere quanto appartiene ormai agli affetti più cari, alle cose aggiunte per sempre all’elenco dei “preferiti”: «Nella casa del Padre mio vi sono molte dimore. Se no, vi avrei mai detto: “Vado a prepararvi un posto”?» (Gv 14,2). Avere il posto assicurato è il tipo di rassicurazione che tutti desideriamo avere, ogni volta che dobbiamo andare a un appuntamento importante, oppure quando siamo invitati a partecipare a un evento speciale a cui teniamo molto. Avere il biglietto numerato in tasca, sapere che una poltrona attende solo noi è tutto ciò che basta al nostro cuore per sentirsi tranquillo e non cadere nel vortice delle ansie incontrollabili che intercettano tutti i nostri traumi d’abbandono. Eppure, anche nella circostanza delle più felici rassicurazioni, siamo capaci di inventare e formulare nuove domande: «Gli disse Tommaso: “Signore, non sappiamo dove vai; come possiamo conoscere la via?”. Gli disse Gesù: “Io sono la via, la verità e la vita. Nessuno viene al Padre se non per mezzo di me”» (Gv 14,5-6). La reazione dell’apostolo Tommaso è più che comprensibile. Non è facile intraprendere un viaggio quando non conosciamo con sufficiente chiarezza la meta, abituati come siamo a impostare la destinazione d’arrivo nei nostri navigatori e a conoscere in anticipo condizioni meteorologiche, orario d’arrivo e velocità di crociera consigliata. Fortunatamente il cammino verso la vita vera ed eterna ha bisogno di molta meno organizzazione. È un percorso più semplice e, tutto sommato, anche più bello e avventuroso. Per camminare verso il Padre non è necessario conoscere l’epilogo del viaggio — e come potremmo? — ma aver ben chiaro chi è la strada: il Signore Gesù e la logica paradossale della sua croce gloriosa, dove le cose si compiono nonostante e attraverso ogni circostanza siamo chiamati ad affrontare. Persino quando ci è chiesto di passare le indesiderabili tappe del rifiuto, della persecuzione e della morte a causa di ciò che abbiamo scelto di vivere nella libertà dell’amore. Perché dopo la Pasqua di risurrezione non esistono più passaggi che non si possano aprire a quella luce capace di splendere e rischiarare tutte le tenebre del mondo: «Fratelli, figli della stirpe di Abramo, e quanti fra voi siete timorati di Dio, a noi è stata mandata la parola di questa salvezza. Gli abitanti di Gerusalemme infatti e i loro capi non hanno riconosciuto Gesù e, condannandolo, hanno portato a compimento le voci dei Profeti che si leggono ogni sabato» (At 13,26-27). Riconoscere Gesù come unica via al Padre non significa essere cristiani tutti d’un pezzo, brandire valori e prospettive credenti per sentirci migliori degli altri o, peggio ancora, per giudicare chi non ha ancora raggiunto la nostra – presunta o reale – maturità di fede. Al contrario, vuol dire purificare continuamente la fiducia che riponiamo in Dio immergendola sinceramente nel criterio dell’incarnazione e del mistero pasquale, modificando le nostre attese spirituali mediante il parametro della carne e della storia. Questa duttilità nei confronti del reale — per nulla scontata — è capace di mostrare la qualità del nostro credere non solo in Dio. Ma anche in Gesù: «Non sia turbato il vostro cuore. Abbiate fede in Dio e abbiate fede anche in me» (Gv 14,1).
</p>

<p>
<u>MichaelDavideSemeraro</u> / Il tuo nome è Casa, alleluia! / Il tempo pasquale diventa sempre di più un tempo di meditazione e di interiorizzazione del mistero di Cristo Signore. Mentre ci sprofondiamo nella contemplazione di ciò che ci è stato rivelato nella carne del Verbo, ci sentiamo sempre più a casa, ci sentiamo sempre più accolti, percepiamo la verità di noi stessi sempre più in legame a una relazione di intimità e di familiarità. Ciò che i discepoli di Emmaus hanno sperimentato la sera stessa del giorno di Pasqua non è altro che la realizzazione della promessa fatta dal Signore alla vigilia della sua passione: «Non sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore» (Gv 14,1). Proprio a questa parola del Signore possiamo affiancare la parola esultante dell’apostolo Paolo: «E noi vi annunciamo che la promessa fatta ai padri si è realizzata, perché Dio l’ha compiuta per noi, loro figli, risuscitando Gesù» (At 13,32-33). Il dono che ci viene dalla risurrezione di Cristo è di aver ritrovato una casa, ciò che il Signore ci ha conquistato con la sua offerta pasquale è di poterci sentire tutti a casa. Uno dei segni distintivi del “sentirsi a casa” è di non avere paura. Il segno che ci garantisce di aver trovato finalmente il nostro «posto» (Gv 14,3) è di sentirci finalmente “a posto”, in una pace del cuore che permette alla nostra vita di avanzare in modo sereno. Il fondamento di questa pace e di questa serenità è una fiducia condivisa che potremmo definire ellittica e va da noi a Cristo fino al Padre e si riversa nelle nostre relazioni umane, rendendole sempre più fraterne. La domanda di Tommaso non solo non deve sorprenderci, ma può diventare la nostra stessa domanda: «Signore, non sappiamo dove vai; come possiamo conoscere la via?» (14,5). La risposta del Signore ci indica la via di casa, ci spiana davanti la strada per tornare a casa: «Io sono la via, la verità e la vita. Nessuno viene al Padre se non per mezzo di me» (Gv 14,6). Realizzare le promesse ricevute significa infine trovare casa nel cuore di Cristo, che è una casa aperta, accogliente, calda di misericordia e di tenerezza divine. Da questa casa possiamo ripartire ogni mattina per vivere la nostra avventura umana quotidiana, in quella casa possiamo rientrare ogni sera per condividere le gioie e la fatiche della nostra giornata e, infine, trovare il riposo dell’intimità. La certezza di avere una casa da cui uscire al mattino e in cui rientrare alla sera ci permette di avere il coraggio e la semplicità di assumere la precarietà della vita con le sue incognite senza che questo ci crei turbamento, anzi rinnovando ogni mattina una sorta di curiosità nei confronti della vita e dei suoi percorsi inediti. Non possiamo certo dimenticare che uno dei primi gesti del Risorto è stato proprio quello di restituire al Cenacolo, in cui i discepoli si erano asserragliati pieni di paura, la sua dimensione di «casa» in cui stare insieme, pregare insieme, attendere insieme e, prima di tutto, perdonarsi reciprocamente. Potremmo dire che la casa che continuamente il Signore edifica per noi si fonda sul perdono.
</p>

<p>
<u>HomilyVoice-21</u> / PRIMA LETTURA Dopo aver adempiuto tutto quanto era stato scritto di lui, lo deposero dalla croce e lo misero nel sepolcro. Ma Dio lo ha risuscitato dai morti ed egli è apparso per molti giorni a quelli che erano saliti con lui dalla Galilea a Gerusalemme, e questi ora sono testimoni di lui davanti al popolo. La risurrezione di Gesù è il cuore della rivelazione e di conseguenza è il cuore della fede. Essa attesta che in Cristo Signore tutte le promesse, le profezie, gli oracoli, i giuramenti, ogni altra Parola del Dio di Abramo, del Dio di Isacco, del Dio di Giacobbe si sono compiuti. Con la risurrezione Gesù attesta che nessuna sua parola è falsa. Tutto il Vangelo è parola di purissima verità perché sigillato con la sua gloriosa risurrezione. Senza la risurrezione Cristo Gesù sarebbe un uomo come tutti gli altri uomini. Sarebbe prigioniero della morte. La risurrezione di Gesù è anche il cuore della vera antropologia. Un’antropologia che finisce nel sepolcro, è una antropologia di tenebre, di disperazione, di morte. È una antropologia che vede l’uomo solo dalla nascita alla morte e per di più rinchiuso nei limiti dello spazio, del tempo e del visibile, oltre i quali vi è il nulla. È questa antropologia di tenebra e di morte che oggi giustifica l’aborto, il suicidio, il divorzio, il vizio, le trasgressioni, il peccato, ogni altra immoralità. Se nulla esiste prima di noi e nulla dopo di noi, se dal nulla veniamo e al nulla siamo diretti, allora che i sensi ci consumino e che noi ci consumiamo inseguendo i sensi, la concupiscenza, il vizio. La risurrezione ha un solido fondamento storico. Gesù Risorto è apparso a più di cinquecento testimoni. Dai racconti evangelici sappiamo la forte volontà degli Undici di non credere a quanti lo hanno visto risorto. Ecco come l’Apostolo Paolo parla della risurrezione ai Corinti: Vi proclamo poi, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano! A voi infatti ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me come a un aborto. Io infatti sono il più piccolo tra gli apostoli e non sono degno di essere chiamato apostolo perché ho perseguitato la Chiesa di Dio. Per grazia di Dio, però, sono quello che sono, e la sua grazia in me non è stata vana. Anzi, ho faticato più di tutti loro, non io però, ma la grazia di Dio che è con me. Dunque, sia io che loro, così predichiamo e così avete creduto. Ora, se si annuncia che Cristo è risorto dai morti, come possono dire alcuni tra voi che non vi è risurrezione dei morti? Se non vi è risurrezione dei morti, neanche Cristo è risorto! Ma se Cristo non è risorto, vuota allora è la nostra predicazione, vuota anche la vostra fede. Noi, poi, risultiamo falsi testimoni di Dio, perché contro Dio abbiamo testimoniato che egli ha risuscitato il Cristo mentre di fatto non lo ha risuscitato, se è vero che i morti non risorgono. Se infatti i morti non risorgono, neanche Cristo è risorto; ma se Cristo non è risorto, vana è la vostra fede e voi siete ancora nei vostri peccati. Perciò anche quelli che sono morti in Cristo sono perduti. Se noi abbiamo avuto speranza in Cristo soltanto per questa vita, siamo da commiserare più di tutti gli uomini (1Cor 15,1-19). Nella sua missione l’Apostolo Paolo unisce in modo mirabile la morte e la risurrezione di Gesù. È insieme nella morte e nella risurrezione che tutte le voci dei profeti si compiono. Né la morte senza la risurrezione, né la risurrezione senza la morte. Il mistero è uno, la verità è una, l’annuncio è uno, il Vangelo è uno: Il Verbo che si è incarnato, il Verbo che è stato crocifisso, è il Verbo che è risorto ed ha vinto la morte e il peccato. Il Verbo che si è incarnato, è stato crocifisso, è risuscitato è il Figlio unigenito del Padre. È il Figlio, il solo Figlio che il Padre ha generato oggi, nell’eternità. È vera generazione eterna. Il Figlio è vero Figlio eterno del Padre. Ed è questa verità che fa la differenza con ogni altro uomo, con ogni altra creatura, anche con ogni creatura angelica. Gli Angeli sono stati creati. Cristo Gesù è stato generato. Gli Angeli sono stati fatti per mezzo di Lui. Tutto ciò che esiste è stato creato per mezzo di Lui. LEGGIAMO At 13,26-33 Fratelli, figli della stirpe di Abramo, e quanti fra voi siete timorati di Dio, a noi è stata mandata la parola di questa salvezza. Gli abitanti di Gerusalemme infatti e i loro capi non l’hanno riconosciuto e, condannandolo, hanno portato a compimento le voci dei Profeti che si leggono ogni sabato; pur non avendo trovato alcun motivo di condanna a morte, chiesero a Pilato che egli fosse ucciso. Dopo aver adempiuto tutto quanto era stato scritto di lui, lo deposero dalla croce e lo misero nel sepolcro. Ma Dio lo ha risuscitato dai morti ed egli è apparso per molti giorni a quelli che erano saliti con lui dalla Galilea a Gerusalemme, e questi ora sono testimoni di lui davanti al popolo. E noi vi annunciamo che la promessa fatta ai padri si è realizzata, perché Dio l’ha compiuta per noi, loro figli, risuscitando Gesù, come anche sta scritto nel salmo secondo: Mio figlio sei tu, io oggi ti ho generato. Se Gesù non fosse Dio e non fosse risorto, la sua morte, anche se atroce, mai avrebbe potuto salvarci. Chi il Padre ha stabilito come Salvatore e Redentore è quella persona nella quale si compiono tra grandi misteri: Il mistero della sua generazione eterna, il mistero della sua morte per crocifissione, morte inflitta per odio contro la luce e la verità, risurrezione dei morti il terzo giorno. Oggi l’Apostolo Paolo attesta che questi tre misteri si compiono solo in Gesù di Nazaret. Gesù di Nazaret è il Figlio eterno del Padre. Così il Salmo: «Io stesso ho stabilito il mio sovrano sul Sion, mia santa montagna». Voglio annunciare il decreto del Signore. Egli mi ha detto: «Tu sei mio figlio, io oggi ti ho generato (Sal 2,6-7). Ecco ancora il Salmo: Oracolo del Signore al mio signore: «Siedi alla mia destra finché io ponga i tuoi nemici a sgabello dei tuoi piedi». Lo scettro del tuo potere stende il Signore da Sion: domina in mezzo ai tuoi nemici! A te il principato nel giorno della tua potenza tra santi splendori; dal seno dell’aurora, come rugiada, io ti ho generato. Il Signore ha giurato e non si pente: «Tu sei sacerdote per sempre al modo di Melchìsedek» (Sal 110,1-4). Gesù di Nazaret è stato crocifisso. Evento storico. Gesù di Nazaret è risorto il terzo giorno. Incarnazione, passione, morte, risurrezione sono eventi visibili, storici. La creazione del cielo e della terra sono eventi storici. Ma invisibili ad ogni occhio umano. Prima Dio creò il cielo e la terra, poi alla fine fece l’uomo a sua immagine e somiglianza. Incarnazione, passione, morte per crocifissione, risurrezione sono eventi storici visibili. Se si crede nella creazione per fede fondata su una solida e forte, santa e sapiente razionalità, molto di più si deve credere in Cristo. La fede in Cristo è sostenuta anche dalla visibilità del momento in cui l’evento si è compiuto. Chi non crede in Cristo non crede per volontà. Non crede per rifiuto. Voi, diceva Gesù, non volete credere per avere la vita. Gesù è la nostra salvezza e la nostra salvezza è in Lui. Anche questo annuncio è attestato nella sua verità dalla storia. Quando si crede in Cristo e si vive secondo le regole dalla fede, la vita si trasforma. È storia. La storia è essenza di verità nel processo della vera fede. LETTURA DEL VANGELO Non sia turbato il vostro cuore. Abbiate fede in Dio e abbiate fede anche in me. Io sono la via, la verità e la vita. Nessuno viene al Padre se non per mezzo di me. Perché Gesù dice ai suoi discepoli: “Abbiate fede in Dio e abbiate fede anche in me? Lo dice perché di Dio è la Parola che ha condotto la storia fino a Lui. Si crede in Dio credendo in tutte le parole da Lui proferite nella Legge, nei Profeti, nei Salmi. Salmi, Profeti e Legge parlano di Lui, annunciano Lui, profetizzano Lui. Senza la fede in Dio, Cristo Gesù sarebbe evento senza alcuna relazione con Dio. Sarebbe un Dio per se stesso e da se stesso. Questa non è la verità di Cristo Gesù. Cristo Gesù è dal Padre. Era questo il fine delle tentazioni del diavolo fatte a Gesù Signore: fare di Lui un Dio senza Dio, un Dio senza il Padre. Gesù non è caduto in questa tentazione. Lui è rimasto ed è in eterno Dio da Dio, Luce da Luce, Generato dal Padre. Lui del Padre è il Figlio Unigenito Eterno e viene sulla nostra terra per fare la volontà del Padre. È questo il vero sacrificio di Cristo Gesù: il sacrificio della sua volontà. Lui si è spogliato di essa e ne ha fatto un sacrificio al Padre. È per questo sacrificio che il Padre ci redime e ci salva. La fede in Dio ci porta a Cristo Signore. La fede in Cristo Signore ci porta al Padre. Non ci porta però così come siamo. Ci porta al Padre redenti, salvati, purificati, rigenerati, santificati. Ci porta al Padre perché anche noi possiamo offrire a Lui lo stesso sacrificio di Cristo Gesù: l’offerta della nostra volontà e della nostra vita, santificata in Cristo, per la redenzione di ogni altro uomo. È grande il mistero della nostra fede in Cristo Gesù. Gesù è la via, la verità, la vita. In verità, se noi diciamo: “Gesù è la via, la verità, la vita”, mortifichiamo il significato di questa affermazione. Non è Gesù che è la via, la verità, la vita. Ma “Io sono la via, la verità, la vita”. Significa: “Io, Dio, Figlio eterno del Padre, dal Padre sono stato costituito via per far ritornare voi nella vostra verità, quella verità che avete perduto con il peccato. Sono stato costituito verità per fare voi verità di Dio per creazione ancora più mirabile. Sono stato costituito vita per essere io la vostra vita. Non c’è vita se non in me, per me, con me. Fuori di me, non esiste vita eterna. Io sono la vostra vita per creazione, per redenzione, per giustificazione, per elevazione, per rigenerazione, per santificazione”. Questo è il decreto eterno del Padre: Non c’è vita eterna se non in Cristo, con Cristo, per Cristo. Non c’è ritorno dell’uomo nella sua verità di creazione con una nuova vera creazione, se non in Cristo, con Cristo, per Cristo. Non c’è via per andare al Padre, per andare all’uomo, per andare alla creazione, rivestiti di verità e di vita eterna, se non in Cristo, con Cristo, per Cristo. Significa che se un uomo vuole andare presso un altro uomo, secondo verità e vita eterna, può andare solo percorrendo la via di Cristo Gesù. Può andare solo in Cristo, con Cristo, per Cristo. Cristo Gesù è il solo necessario per ogni uomo. Necessario non in alcune cose e in altre no. È necessario in ogni cosa. Anche il problema ecologico non può risolversi se non per Cristo, in Cristo, con Cristo. Solo un uomo redento e santificato in Cristo Gesù vive una relazione di verità con il Creato. Se ci separiamo da Cristo, ci separiamo dalla nostra verità. Andiamo al creato dalla nostra falsità e rivestiti da quella montagna di vizi e di concupiscenza che tanto danno e tanto male generano sulla terra. Ieri Dio ha parlato per mezzo dei profeti. Oggi parla a noi per mezzo del Figlio suo. Ecco come questa verità è solennemente annunciata dalla Lettera agli Ebrei: “Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo. Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell’alto dei cieli, divenuto tanto superiore agli angeli quanto più eccellente del loro è il nome che ha ereditato (Eb 1,1-4). La stessa verità la troviamo nel Vangelo secondo Giovanni: “Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato» (Gv 6,26-29). Se non crediamo in Cristo, non crediamo nell’Eucaristia, non crediamo nel Battesimo, non crediamo nel dono dello Spirito Santo, non crediamo nella missione evangelizzatrice, non crediamo nella sua divinità, non crediamo nel mistero della Beata Trinità, non crediamo nella redenzione, non crediamo nella salvezza, non crediamo nella sua Chiesa, non crediamo neanche nel Padre. Senza la fede in Cristo, il nostro Dio è un Dio di ieri, non è il Dio di oggi. Senza la fede in Cristo, muore la vera fede. LEGGIAMO IL TESTO DI Gv 14,1-6 Non sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore. Se no, vi avrei mai detto: “Vado a prepararvi un posto”? Quando sarò andato e vi avrò preparato un posto, verrò di nuovo e vi prenderò con me, perché dove sono io siate anche voi. E del luogo dove io vado, conoscete la via». Gli disse Tommaso: «Signore, non sappiamo dove vai; come possiamo conoscere la via?». Gli disse Gesù: «Io sono la via, la verità e la vita. Nessuno viene al Padre se non per mezzo di me. La vera fede in Cristo Gesù è necessaria perché si abbia vera fede in Dio. È falsa ogni fede in Dio che non sia fondata sulla più pura verità della fede in Cristo Gesù. Oggi è questo il male che sta attraversando la cristianità: si sta distruggendo la vera fede in Cristo. Con quali conseguenze? Si sta distruggendo ogni vera antropologia, soteriologia, escatologia, teologia. La nuova antropologia è vera antropologia di nuova creazione. Infatti gli Apostoli devono andare nel mondo per creare l’uomo nuovo, perché l’uomo nuovo, governato dallo Spirito Santo, sempre in Cristo, con Cristo, per Cristo, faccia nuove tutte le cose. Come si fa l’uomo nuovo? Predicando, annunciando Cristo e la sua Parola. Invitando ogni uomo ad accogliere Cristo e la sua Parola, a lasciarsi battezzare nel nome del Padre e del Figlio e dello Spirito Santo. Questo di Cristo Gesù è vero mistero di amore. Purtroppo oggi per una scelta insipiente e stolta, il cristiano si è separato da Cristo Gesù ed è divenuto ideatore di una altrettanto stolta e insipiente antropologia. Sta dichiarando verità ogni antropologia di peccato. Sta rinunciano ad ogni vera antropologia per nuova creazione. Ogni crisi cristologica, o in poco o in molto, genera sempre una crisi teologia, ecclesiologica, antropologica, escatologica e anche vera crisi ecologica. Tutta la creazione appartiene a Cristo, è sua. Il cristiano è chiamato a servire la creazione dalla volontà del suo Signore, che è Cristo Gesù, non dalla sua volontà. Ecologia soprannaturale, mai ecologia atea, senza alcun riferimento al suo Signore e Dio. Che il mondo possa rifiutare Cristo e in realtà lo rifiuta è cosa non giustificabile, ma comprensibile. Le tenebre amano solo le tenebre. Che oggi il cristiano rifiuti Cristo è cosa incomprensibile. Attesta di non essere luce. Rivela di essere divenuto tenebra con le tenebre e mondo con il mondo. Siamo caduti dalla vera fede in Cristo. Il nostro Dio è un idolo. Madre di Cristo, ottienici il dono della più pura fede in Gesù Signore.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
