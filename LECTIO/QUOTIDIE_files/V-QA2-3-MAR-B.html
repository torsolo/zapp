<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della II settimana di Quaresima.
</p>

<p>
<u>ANTIFONA</u> / "Conserva la luce ai miei occhi, o Signore, perché non mi sorprenda il sonno della morte e il mio nemico non dica: l'ho vinto!". (Sal 12,4-5)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Custodisci con continua benevolenza, o Padre, la tua Chiesa e poiché, a causa della debolezza umana, non può sostenersi senza di te, il tuo aiuto la liberi sempre da ogni pericolo e la guidi alla salvezza eterna. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Imparate a fare il bene, cercate la giustizia</b> / Dal libro del profeta Isaìa (Is 1,10.16-20) / Ascoltate la parola del Signore, capi di Sòdoma; prestate orecchio all'insegnamento del nostro Dio, popolo di Gomorra! «Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l'oppresso, rendete giustizia all'orfano, difendete la causa della vedova». «Su, venite e discutiamo - dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana. Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato». / Parola di Dio.
</p>

<p>
<u>PSALMUS</u> / (Sal 49) <b>A chi cammina per la retta via mostrerò la salvezza di Dio</b> / <b>Mostraci, Signore, la via della salvezza</b> / Non ti rimprovero per i tuoi sacrifici, i tuoi olocàusti mi stanno sempre davanti. Non prenderò vitelli dalla tua casa né capri dai tuoi ovili. R. / Perché vai ripetendo i miei decreti e hai sempre in bocca la mia alleanza, tu che hai in odio la disciplina e le mie parole ti getti alle spalle?  R. / Hai fatto questo e io dovrei tacere? Forse credevi che io fossi come te! Ti rimprovero: pongo davanti a te la mia accusa. Chi offre la lode in sacrificio, questi mi onora; a chi cammina per la retta via mostrerò la salvezza di Dio. R.
</p>

<p>
<u>ACCLAMATIO</u> / Lode e onore a te, Signore Gesù! / Beato chi abita la tua casa, Signore: senza fine canta le tue lodi. (Sal 83,5) / Lode e onore a te, Signore Gesù!
</p>

<p>
<u>VANGELO</u> / <b>Dicono e non fanno</b> / Dal Vangelo secondo Matteo (Mt 23,1-12) / In quel tempo, Gesù si rivolse alla folla e ai suoi discepoli dicendo: «Sulla cattedra di Mosè si sono seduti gli scribi e i farisei. Praticate e osservate tutto ciò che vi dicono, ma non agite secondo le loro opere, perché essi dicono e non fanno. Legano infatti fardelli pesanti e difficili da portare e li pongono sulle spalle della gente, ma essi non vogliono muoverli neppure con un dito. Tutte le loro opere le fanno per essere ammirati dalla gente: allargano i loro filattèri e allungano le frange; si compiacciono dei posti d'onore nei banchetti, dei primi seggi nelle sinagoghe, dei saluti nelle piazze, come anche di essere chiamati rabbì dalla gente. Ma voi non fatevi chiamare rabbì, perché uno solo è il vostro Maestro e voi siete tutti fratelli. E non chiamate padre nessuno di voi sulla terra, perché uno solo è il Padre vostro, quello celeste. E non fatevi chiamare guide, perché uno solo è la vostra Guida, il Cristo. Chi tra voi è più grande, sarà vostro servo; chi invece si esalterà, sarà umiliato e chi si umilierà sarà esaltato». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Dio, unico nostro Padre, da cui trae origine ogni paternità sulla terra, si china su di noi e accoglie la nostra preghiera. Diciamo insieme: <b>Donaci un cuore umile, Signore.</b> / Perchè i ministri di Dio e della Chiesa preferiscano servire che essere serviti, dimostrando che vi è una sola autorità, quella del Padre celeste, e un solo insegnamento, quello del Figlio Gesù. Preghiamo: / Perchè coloro che hanno responsabilità nell'ambito culturale, politico, economico, sociale, adempiano la loro missione con umiltà e spirito di servizio. Preghiamo: / Perchè i paesi poveri possano ricorrere agli aiuti internazionali senza dover accettare egemonie e soprusi. Preghiamo: / Perchè i giovani considerino l'impegno politico come legittima vocazione dei laici cristiani. Preghiamo: / Perchè questa eucaristia, che ricorda l'ultima cena in cui Gesù lavò i piedi agli apostoli, liberi il nostro cuore da ogni chiusura e ci renda capaci di amare il prossimo. Preghiamo: / Per i genitori e gli insegnanti che esercitano la difficile arte dell'educazione. / Per gli animatori di associazioni, di gruppi e di attività parrocchiali. / O Dio, che abbassi i superbi e innalzi gli umili, fa’ che nella corrispondenza alla vocazione battesimale, non cerchiamo l'affermazione di noi stessi, ma ciò che è giusto davanti a te e giova al bene dei fratelli. Per Cristo nostro Signore. Amen.
</p>

<p>
<u>OFFERTORIO</u> / Per la potenza di questo mistero di riconciliazione compi in noi, o Signore, la tua opera di salvezza, perché ci guarisca dai mali di questo mondo e ci conduca ai beni del cielo. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Annuncerò tutte le tue meraviglie. In te gioisco ed esulto, canto inni al tuo nome, o Altissimo. (Sal 9,2-3) ♦ Chi si esalta sarà umiliato e chi si umilia sarà esaltato. (Mt 23,12)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / La partecipazione alla tua mensa, o Signore, ci faccia progredire nell’impegno di vita cristiana e ci ottenga il continuo aiuto della tua misericordia. Per Cristo nostro Signore. / Orazione sul popolo ad libitum / Accogli con benevolenza, o Signore, le suppliche dei tuoi fedeli e guarisci le loro debolezze, perché, ottenuta la grazia del perdono, gioiscano sempre della tua benedizione. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Beato Charles de Foucauld (1858-1916) eremita e missionario nel Sahara  / "Uno solo è il vostro maestro e voi siete tutti fratelli" (Mt 23,8) / "Avete un solo Padre che è Dio: voi siete tutti fratelli". Ce lo dite chiaramente, Mio Signore Gesù: tutti gli uomini formano una grande famiglia; tutti sono fratelli, Dio è il Padre comune: tutti devono avere gli uni per gli altri pensieri, parole, gesti che un buon padre vuole che i suoi figli abbiano fra loro. L'amore che il miglior padre vuol veder regnare fra i figli, questo è l'amore che dobbiamo a tutti, a ogni uomo, senza eccezioni. E il nostro modello, Gesù, ce ne dà l'esempio: è Dio che viene sulla terra a mostrarci sotto forma umana come vuole che ognuno ami gli altri. Cosa fa Gesù? Vive 34 anni e dà il sangue in mezzo ai tormenti più terribili per la santificazione e la salvezza di tutti, non solo di tutti in generale ma di ciascuno in particolare, per cui non c'è alcuno di cui non si debba dire: quest'uomo, Gesù è morto per salvarlo e santificarlo. Dopo il precetto dell'amore fraterno, ecco l'esempio come l'ha dato Gesù. Come dice S. Paolo: "è vostro fratello, che Cristo ha comprato a caro prezzo" (1Co 6,20). Ogni uomo è vero fratello in Dio, e ogni uomo è stato tanto amato e stimato così tanto da Gesù che è morto per lui. Ogni uomo deve apparirci come un fratello, e come coperto da un manto del Sangue di Gesù.
</p>

<p>
<u>DIBRUNO-21</u> / Essi dicono e non fanno (Mt 23,1-12) / Gesù è perfettissimo nella Parola e nell’obbedienza ad essa. Dice e fa solo ciò che il Padre gli comanda, quando e come glielo comanda. Lo possiamo imitare: “Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero” (Mt 11,28-30). “Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi. In verità, in verità io vi dico: un servo non è più grande del suo padrone, né un inviato è più grande di chi lo ha mandato. Sapendo queste cose, siete beati se le mettete in pratica” (Gv 13,12-17). San Paolo invita i Filippesi ad avere gli stessi sentimenti che furono in Cristo Gesù: “Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre” (Fil 5,6-11). Gesù è modello perenne e insuperabile. Nessuno potrà mai eguagliare la sua obbedienza. Anche la Lettera agli Ebrei invita a tenere fissi gli occhi su Gesù Crocifisso: “Anche noi dunque, circondati da tale moltitudine di testimoni, avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti, tenendo fisso lo sguardo su Gesù, colui che dà origine alla fede e la porta a compimento. Egli, di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio. Pensate attentamente a colui che ha sopportato contro di sé una così grande ostilità dei peccatori, perché non vi stanchiate perdendovi d’animo. Non avete ancora resistito fino al sangue nella lotta contro il peccato” (Eb 12,1-4). Paolo non guarda verso Cristo, nel suo corpo porta le stigmate di Cristo. Per questo può dire: “Fratelli, fatevi insieme miei imitatori e guardate quelli che si comportano secondo l’esempio che avete in noi. Perché molti – ve l’ho già detto più volte e ora, con le lacrime agli occhi, ve lo ripeto – si comportano da nemici della croce di Cristo” (Fil 3,17-28). Gesù mette in guardia dall’imitare scribi e farisei. Essi non fanno ciò che dicono. Imitarli è percorrere vie di grande male, infinito male. / In quel tempo, Gesù si rivolse alla folla e ai suoi discepoli dicendo: «Sulla cattedra di Mosè si sono seduti gli scribi e i farisei. Praticate e osservate tutto ciò che vi dicono, ma non agite secondo le loro opere, perché essi dicono e non fanno. Legano infatti fardelli pesanti e difficili da portare e li pongono sulle spalle della gente, ma essi non vogliono muoverli neppure con un dito. Tutte le loro opere le fanno per essere ammirati dalla gente: allargano i loro filattèri e allungano le frange; si compiacciono dei posti d’onore nei banchetti, dei primi seggi nelle sinagoghe, dei saluti nelle piazze, come anche di essere chiamati “rabbì” dalla gente. Ma voi non fatevi chiamare “rabbì”, perché uno solo è il vostro Maestro e voi siete tutti fratelli. E non chiamate “padre” nessuno di voi sulla terra, perché uno solo è il Padre vostro, quello celeste. E non fatevi chiamare “guide”, perché uno solo è la vostra Guida, il Cristo. Chi tra voi è più grande, sarà vostro servo; chi invece si esalterà, sarà umiliato e chi si umilierà sarà esaltato». / Ogni discepolo di Gesù è obbligato ad essere imitabile in ogni cosa. Se non è imitabile non è vero discepolo. Più cresce la sua imitabilità e più si rende manifesta la verità del suo essere cristiano. Pensare di portare qualcuno alla vera fede nel Vangelo con il cattivo esempio è grande stoltezza. Il Vangelo si annunzia e si mostra vissuto sempre. / Madre della Redenzione, Angeli, Santi, fateci veri imitatori di Gesù Signore. 
</p>

<p>
<u>SILVESTRINI-21</u> / Conoscersi, accettarsi, superarsi. Oggi meditiamo insieme le esortazioni del profeta Isaia "Lavatevi, purificatevi" e "anche se i vostri peccati fossero come scarlatto, diventeranno bianchi come neve". Sono esortazioni rivolte al popolo eletto ma anche alla nostra comunità monastica e cristiana. Il profeta Isaia ci manifesta la sua grande preoccupazione perché vuole il cambiamento, la conversione, vuole una novità di vita e di spirito, una vera vita di comunione. Gesù nel Vangelo ci conferma, in un suo invito, di amarci gli uni gli altri. Queste esortazioni ci devono far riflettere, in modo particolare in questo periodo di Quaresima. Abbiamo bisogno di conoscerci a fondo. Nessuno può progredire nel cammino della vita spirituale senza una profonda conoscenza di se stesso, delle sue qualità e dei suoi limiti, delle tendenze del proprio carattere e della propria personalità, delle possibilità che effettivamente possiede. Chi ha un vero interesse di avanzare nel cammino della vita cristiana deve compiere dei passi necessari: - conoscersi, - accettarsi, - superarsi. Già l'antico filosofo Sòcrate diceva: "conosci te stesso". Ognuno è chiamato in causa a fare un'introspezione personale. Se non conosciamo noi stessi rischiamo di avanzare nel buio, nelle tenebre, e di sbagliare la strada della vita. Abbiamo tutti bisogno di luce e di amore. Questo amore ci viene dalla riflessione, dal contatto con gli altri che ci possono consigliare o aiutare, ma, soprattutto dalla preghiera, dai sacramenti e dallo Spirito Santo. Conoscersi è far morire se stesso, per fare l'esperienza con Dio. Solo chi si avvicina in questo modo a Dio trova garanzia di vita e certezza del cammino. Ma poi però non basta conoscersi. Dobbiamo accettarci come siamo, con grande realismo ed umiltà. Diceva Santa Teresa d'Avila che "l'umiltà è la verità". Non si tratta quindi di mortificarci per le nostre mancanze e miserie, ma oltre a riconoscere queste dovremmo saper ringraziare il Padre Eterno anche per i doni ricevuti, le qualità e le virtù che, per sua grazia, possiamo praticare. Dobbiamo impegnarci, quindi, nel conoscere meglio noi stessi, per comprendere quali virtù e quali difetti dòminano in noi. Tutto questo per intraprendere un sano cammino di crescita spirituale. Il tempo di quaresima è un tempo di grazia molto propizio per la nostra metànoia, per la nostra conversione.
</p>

<p>
<u>LOYOLA-21</u> / «Prendi voti buoni, laureati in fretta, sposati, non troppo presto ma non troppo tardi, sii furbo, segui le regole, infrangi le regole, risparmia i soldi, investili․․․» Quelli che per Gesù erano i farisei e gli scribi sono per noi tutti quelli che ci dicono cosa dovremmo fare, come dovremmo essere a ogni piè sospinto. Il fardello diventa molto pesante perché è solo il nostro senso del dovere a sollevarlo, spesso con la sola forza di volontà. Ma a volte semplicemente non ce la facciamo, e ci chiediamo: chi ha messo questo peso su di me? A volte addirittura diamo la colpa al Signore, che ci vuole servi. Ma la servitù di cui parla Gesù non ha niente a che fare con quel fardello. Innanzitutto, probabilmente quest’ultimo è molto più pesante di quanto dovrebbe essere, perché sostiene anche le nostre ansie di non farcela, la nostra tristezza e il senso di colpa per quando non riusciamo a trasportarlo. Inoltre, il fardello è pesante perché di solito siamo noi stessi che lo mettiamo sulle spalle degli altri, giudicando noi e loro e costringendo tutti quanti a mantenere standard elevatissimi di efficienza e precisione. Questa è la schiavitù. Come liberarsi del dramma del dovere senza amore? Ascoltando la voce di Gesù che ci dice, innanzitutto, che non siamo soli; ci dice di sentirci fratelli tra di noi, che chiedere aiuto e offrirlo è l’unico modo per dimezzare il peso che ci portiamo addosso. Ci dice di riconoscere che la vita non ce la siamo meritata, non ci siamo autocreati: un Padre ci ha regalato questo attimo in cui leggi queste parole, senza voler niente in cambio; un Padre celeste che ci ha anche dato una guida, il Cristo, per renderci conto di questo dono. Ogni giorno abbiamo la possibilità, anche per pochi minuti, di entrare in questa relazione con il Padre che ci ha dato tutto, che non vuole nessun fardello per noi. Se tutto il resto della giornata si nutre di ciò che gustiamo in quei pochi minuti, allora sì che la servitù diventa servizio, fatto per amore e non per dovere, e il fardello․․․ leggero come una piuma. / Quando ti ritagli del tempo durante il giorno per entrare in relazione con il Padre? In quali occasioni le cose che devi fare diventano quasi insostenibili? In che modo potresti cambiare la tua prospettiva e accostarti a queste cose con lo spirito del servizio? (Gloria Ruvolo)
</p>

<p>
<u>LettureBose</u> / Il volto del nostro Salvatore / Dice Isaia: "Perché digiunare e intanto contendere e combattere e colpire con pugni il povero?" (Is 8,3-4). Lo stesso profeta ci insegna le opere di un digiuno sincero e puro: "Sciogli ogni ingiusta catena, sciogli i contratti forzati, spezza il tuo pane all'affamato e fa' entrare i poveri senza tetto in casa tua" (Is 58,6-7). Il tempo presente ci ha procurato una grande quantità di ignudi e senzatetto. Alle porte di ognuno vi è una folla di deportati. Non mancano stranieri e profughi; ovunque si vede la mano tesa a chiedere. Per costoro la casa è all'aperto, loro riparo sono i portici, i crocicchi e gli angoli più riposti delle piazze ... Ma tu mi dirai: "Anch'io sono povero". E sia! Da' quello che hai. Dio non chiede al di là delle nostre forze. Tu dai del pane, un altro darà un bicchiere di vino, un altro un vestito, e così con un po' di solidarietà si libera uno dalla disgrazia. Neppure Mosè ricevette da uno solo il necessario per la tenda, ma da tutto il popolo. Un ricco infatti portò dell'oro, un altro dell'argento, il povero delle pelli, il più povero dei poveri della lana. Vedi come l'obolo della vedova supera le offerte dei ricchi (Mc 12,41-44)? Diede, infatti, tutto quello che aveva, i ricchi invece avevano dato una piccola parte. Non disprezzare i poveri che giacciono a terra come se non meritassero nulla. Pensa chi sono e scoprirai la loro dignità: hanno rivestito il volto del nostro Salvatore. L'amico degli uomini ha dato loro il suo stesso volto affinché siano confusi i duri di cuore che odiano i poveri. Avviene come ai viaggiatori che, assaliti dai predoni, mostrano le immagini del re affinché dinanzi all'immagine di chi detiene il potere restino confusi quelli che la disprezzano. I poveri sono le casseforti dei beni che attendiamo, i portinai del Regno, quelli che aprono le porte ai buoni e le chiudono a quanti sono duri di cuore e odiano i poveri. I poveri sono accusatori terribili e buoni avvocati. Sono avvocati e giudici senza proferire parola: il giudice li guarda. Le cure che noi prodighiamo gridano presso colui che conosce i cuori, con voce più chiara di quella di ogni araldo. (Gregorio di Nissa, Omelia sull'amore per i poveri 1,3-4- 7-8) 
</p>

<p>
<u>FEGF1</u> / Chi si innalzerà sarà abbassato e chi si abbasserà sarà innalzato, di San Giovanni Crisostomo nel quarto secolo / Non c’è umiltà nel considerarsi peccatore, se lo siamo effettivamente. Ma l’umiltà esiste quando uno è consapevole di aver fatto quantità di grandi cose, eppure non ne concepisce alcun’alta opinione di sé; quando, essendo simile a Paolo fino a poter dire: «Non sono consapevole di colpa alcuna», aggiunge subito: «non per questo sono giustificato» (1Cor 4,4) o anche: «Cristo Gesù è venuto nel mondo per salvare i peccatori e di questi il primo sono io» (1Tm 1,15). In questo consiste l’umiltà: a dispetto della grandezza dei nostri atti, abbassarci in spirito. Dio, però, a motivo del suo amore indicibile per gli uomini, accoglie e riceve non soltanto coloro che si umiliano in questo modo, ma anche coloro che ammettono francamente le loro colpe, e si mostra favorevole e benevolo verso coloro che sono in tali disposizioni. E affinché tu impari quanto è buono non avere un’alta opinione di te stesso, immaginati due carri. A uno, attacca la virtù e la superbia, all’altro, il peccato e l’umiltà. Vedrai il tiro del peccato distanziare quello della virtù, non certo grazie alla propria potenza, ma grazie alla forza dell’umiltà che lo accompagna. E vedrai l’altro sorpassato, non a causa della debolezza della virtù, ma a causa del peso e dell’enormità della superbia. Infatti, come l’umiltà, grazie alla sua immensa forza di elevazione, trionfa della pesantezza del peccato e, per prima, sale al cielo, così la superbia, a causa del suo gran peso e della sua enormità, riesce a spuntarla sull’agilità della virtù e trascinarla facilmente verso il basso.
</p>

<p>
<u>FEGF2</u> / Il vero timore del Signore, di sant’Ilario di Poitiers nel quarto secolo /  “Beato l’uomo che teme il Signore e cammina nelle sue vie”. Il timore di Dio è tutto nell’amore, e l’amore perfetto perfeziona questo timore. Il compito proprio del  nostro amore verso Dio è di ascoltarne gli ammonimenti, obbedire ai suoi comandamenti, fidarsi delle sue promesse. Ascoltiamo dunque la Scrittura che dice: “Ora, Israele, che cosa ti chiede il Signore tuo Dio, se non che tu tema il Signore tuo Dio, che tu cammini per tutte le sue vie, che tu ami e serva il Signore tuo Dio con tutto il cuore e con tutta l’anima,  che tu osservi i comandi del Signore e le sue leggi, che oggi ti do per il tuo bene?” (Dt 10, 12-13). Molte poi sono le vie del Signore, benché egli stesso sia la via. Ma quando parla di se stesso si chiama via, dando anche la ragione per cui si chiami così: “Perché nessuno può venire  al Padre se non per me” (Gv 14, 6). Bisogna dunque porsi il problema delle molte vie possibili e ponderare molti elementi perché, edotti da molte ragioni, possiamo trovare quell’unica via della vita eterna che fa per noi. Vi sono infatti vie nella legge, vie nei profeti, vie nei vangeli, vie negli apostoli, vie anche nelle diverse opere dei maestri. Beati coloro che camminano in esse col timore di Dio.
</p>

<p>
<u>RobertoPasolini</u> / Imparare / La parola del Signore, con cui oggi siamo chiamati a misurarci, toglie il fiato per il timbro di urgente correzione che il profeta Isaia è in grado di conferirle: «Lavatevi, purificatevi, allontanate dai miei occhi il male delle vostre azioni. Cessate di fare il male» (Is 1,16). Il male – lo sappiamo bene – si concretizza e si esprime in svariate forme, senza poter essere mai identificato fino in fondo con quelle «strutture di peccato» che nella storia ricorrono e si evolvono, come virus silenziosi e aggressivi di cui siamo tutti, al contempo, responsabili e vittime. Tuttavia, lo sguardo lucido e concreto del profeta ci costringe a riconoscere che, dietro a ogni male, si nasconde sempre un certo tentativo di negare quella paternità di Dio riconoscibile nella realtà di quello che siamo: «e voi siete tutti fratelli» (Mt 23,8). Nella sua potente invettiva, Isaia non denuncia un male generico, ma affronta a viso aperto quella ordinaria violazione dei vincoli di solidarietà che dovrebbero essere maggiormente garantiti proprio nei confronti delle categorie di persone più deboli e indifese: «Cercate la giustizia, soccorrete l’oppresso, rendete giustizia all’orfano, difendete la causa della vedova» (Is 1,17). Secondo la parola del Vangelo, la forma ordinaria con cui tentiamo di sfuggire alla logica dell’incarnazione – quindi alla Pasqua come forma di compimento della nostra umanità – coincide con l’illusione di vivere per «poter essere ammirati dalla gente» (Mt 23,5), anziché nella speranza di poter essere realmente utili alla loro vita. L’atteggiamento per cui scribi e farisei vengono denunciati dal Signore Gesù davanti alla folla è quello di chi non sente più il bisogno di rimanere seduto tra i banchi di scuola dei discenti, ma preferisce sedersi su una sedia dove si accarezza il sogno di essere migliore degli altri: «Allargano i loro filattèri e allungano le frange; si compiacciono dei posti d’onore nei banchetti, dei primi seggi nelle sinagoghe, dei saluti nelle piazze, come anche di essere chiamati “rabbì” dalla gente» (Mt 23,5-7). L’incapacità di restare nella posizione – in realtà così liberante – di coloro che devono ancora imparare, non è altro che una forma di ribellione alla nostra umanità, creata da Dio per raggiungere una sana autonomia, ma non certo per isolarsi in una falsa e inutile indipendenza. Di fronte a questo tentativo di fasulla emancipazione, il Signore Gesù traccia un destino che non lascia scampo a nessuno: «Chi tra voi è più grande, sarà vostro servo; chi invece si esalterà, sarà umiliato e chi si umilierà sarà esaltato» (Mt 23,11-12). La conclusione della lezione di Isaia ritagliata dalla liturgia odierna ha la capacità di rendere ancora più solenne e drammatica la conseguenza di un cuore sordo e duro: «Ma se vi ostinate e vi ribellate, sarete divorati dalla spada, perché la bocca del Signore ha parlato» (Is 1,20). Se c’è un’ostinazione che possiamo provare a coltivare è semmai la rinuncia a ogni tentativo di porre «sulle spalle» degli altri quei pesi che, noi per primi, non sappiamo ancora assumere liberamente e fedelmente, anche a costo di dover alzare la voce per accogliere il più sconcertante degli inviti che Dio accorda alla nostra umanità: «Su, venite e discutiamo, dice il Signore» (Is 1,18). Quando è priva di collera e di risentimento, la discussione è l’unica strada per imparare a crescere con l’altro, senza dare per scontato che il bene possa esistere prima di essere cercato insieme. Per questo il Signore non si stanca mai di farci ripartire da ciò che è essenziale, anche quando i chilometri sul nostro cruscotto dovessero avere già molte cifre: «Imparate a fare il bene…» (Is 1,17). Come ricorda l’apostolo Paolo, si tratta di essere molto sinceri con noi stessi: «Non aspirate a cose troppo alte, piegatevi invece a quelle umili. Non fatevi un’idea troppo alta di voi stessi» (Rm 12,6). Del resto, la realtà che dobbiamo imparare ad accogliere, liberi e «docili» (Is 1,19), non fa male e non deve spaventare nessuno: noi siamo «tutti fratelli» e «uno solo è il Padre» nostro, «quello celeste» (Mt 23,8.9).
</p>

<p>
<u>LuigiMariaEpicoco</u> / La logica del servizio / “Sulla cattedra di Mosè si sono seduti gli scribi e i farisei. Praticate e osservate tutto ciò che vi dicono, ma non agite secondo le loro opere, perché essi dicono e non fanno”. Le parole del Vangelo di oggi sono di una grande durezza e smascherano anche il reale motivo per cui Gesù godeva da una parte dell’amore appassionato della gente semplice, e di una profonda antipatia e rifiuto da parte degli scribi, farisei e dottori della Legge. Ma la durezza delle sue parole non tocca lontanamente il messaggio della Legge ma bensì la sua applicazione da parte di chi “dice e non fa”. Basta chiacchierare con un adolescente per accorgersi che la cosa che lo manda più su tutte le furie è ricevere dai propri genitori un rimprovero per qualcosa e vedere che loro sono i primi a farlo al contrario. Il cortocircuito tra il dire una cosa giusta, pretenderla nella vita dell’altro e vivere al contrario portando una cattiva testimonianza, è ciò che allontana di più la gente. Gesù sembra voler dire: salvate ciò che di buono vi dicono ma non comportatevi nello stesso modo. E qual è questo modo sbagliato? “Legano infatti fardelli pesanti e difficili da portare e li pongono sulle spalle della gente, ma essi non vogliono muoverli neppure con un dito. Tutte le loro opere le fanno per essere ammirati dalla gente: allargano i loro filattèri e allungano le frange; si compiacciono dei posti d’onore nei banchetti, dei primi seggi nelle sinagoghe, dei saluti nelle piazze, come anche di essere chiamati “rabbì” dalla gente”. Vivere sempre pretendendo di essere esigenti con gli altri fino a quasi a rendergli la vita impossibile; fare le cose solo per essere visti e ammalarsi di narcisismo spirituale; essere chiamati maestri e padri pensando che la vita coincida con i titoli che abbiamo. Tutte queste cose sono sempre alle porte del nostro cuore come una tentazione continua. Gesù sta parlando di noi, e l’unico antidoto a questo è ricordarsi della logica del servizio e non della prevaricazione: “Chi tra voi è più grande, sarà vostro servo”.
</p>

<p>
<u>MichaelDavideSemeraro</u> / Convertire... in spada / Le ultime parole della prima lettura rischiano di toglierci il sonno: «Ma se vi ostinate e vi ribellate, sarete divorati dalla spada, perché la bocca del Signore ha parlato» (Is 1,20). Certamente è una minaccia, ma, ancor più certamente, questa parola rappresenta un’opportunità per dare alla propria vita una direzione sempre più capace di dare senso e profondo significato all’esistenza di tutti e di ciascuno. La spada minacciosa può e forse deve diventare il taglio necessario alla nostra vita per prendere decisamente una direzione chiara e operativa. Allora le parole del profeta arrivano direttamente al cuore del nostro combattimento quotidiano e vi portano la luce di un ordine continuamente desiderato e quotidianamente ritrovato: «Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova» (Is 1,16-17). Il cammino quaresimale è l’occasione propizia per trovare la forza e la decisione di fare tutta una serie di scelte che rimettono ordine nella nostra esistenza. Solo così potremo assumere come criterio per le nostre scelte e come orientamento per i nostri cammini l’attenzione e la cura del più debole senza dimenticare di avere occhi e cuore per la parte più debole di noi stessi. Il Signore Gesù è capace di dare ancora più concretezza al taglio necessario per essere fedeli al suo Vangelo. Si tratta di tagliare ogni inutile ricerca dell’apparenza e, soprattutto, bisogna dare sempre più spazio alla cura della serenità nostra e dei nostri fratelli e sorelle, cercando radicalmente di non cadere nella trappola dell’ipocrisia mascherata di inutile devozione: «Chi tra voi è più grande, sarà vostro servo; chi invece si esalterà, sarà umiliato e chi si umilia sarà esaltato» (Mt 23,11). Questa parola del Signore non vuole certo essere una “pia esortazione”. È, invece, un’orientazione chiara del cammino discepolare, continuamente chiamato a misurarsi con le esigenze di una rinuncia a se stessi e alla propria tendenza a mettersi al centro, per affrontare il buon combattimento di un continuo ri-orientamento della vita attraverso scelte concrete di decentramento. Come discepoli del Signore, siamo chiamati ogni giorno a tagliare con tutto ciò che ci induce a esigere titoli che ci permettano di legare «fardelli pesanti e difficili da portare» (23,4). La spada della conversione è posta nelle mani della nostra decisione per recidere le funi che legano, appesantiscono, paralizzano una vita di comunione e di solidarietà radicale che si gioca nella convinzione profonda di essere tutti e sempre fratelli senza presumere di essere «guide» (23,10) di nessuno. Il Signore non ha certo paura né di affrontarci né, tantomeno, di essere affrontato, ma ci sfida alla relazione: «Su, venite e discutiamo» (Is 1,18). Il primo passo per ogni cammino di conversione è la capacità e la volontà di liberare la parola accettando il rischio di una relazione che può richiederci di riconoscere i nostri limiti fino a richiederci un passo ulteriore nel coraggio e nell’umiltà: «Anche se i vostri peccati fossero come scarlatto, diventeranno bianchi come neve» (Is 1,18)!
</p>

<p>
<u>HomilyVoice-21</u> / PRIMA LETTURA / Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova». La morale non è una sovrastruttura caricata sulle spalle dell’uomo, allo stesso modo di un peso che viene caricato sul dorso di un asino. La morale è conservare la vita nella verità scritta nell’anima, nello spirito, nel corpo dell’uomo. Vita e verità sono una cosa sola. Si priva la vita della sua verità, essa entra nella morte. Morte e falsità sono anch’esse una cosa sola. La vita è verità. La morte è falsità. Mai la verità è morte. Mai la falsità è vita. Oggi invece si dichiara morte la verità e vita la falsità. Verità e religione devono essere una cosa sola. Solo se sono una cosa sola, danno vita. Se non sono una cosa sola, nasce la morte. Oggi si vuole e si predica una religione senza alcuna verità. Anzi possiamo ben dire che ci stiamo avviando verso la dichiarazione della falsità come unica e sola religione dell’uomo. Da cosa ci si accorge che ci si sta avviando – e abbiamo già fatto un cammino ben consistente e si sta giungendo verso il completamente di questo progetto – verso la dichiarazione della falsità come religione? Dal male elevato a diritto della persona. Oggi non c’è male che non si stia dichiarando diritto. Non solo il male lo si sta dichiarando diritto. Si dice di esso che è vero amore, dignità, libertà. In nome di questa religione stiamo distruggendo la natura umana. Anche al tempo di Isaia si viveva questo dramma. Ci si consegnava al male, si viveva nella grande immoralità, si praticava l’idolatra. Si andava al tempo, si celebrava il culto, ma poi si ritornava nei delitti e nei misfatti. Anche a quei tempi la falsità veniva elevata a religione. Sempre però il Signore faceva udire la sua voce potente attraverso i suoi profeti. Isaia è voce che grida senza alcuna interruzione il ritorno nella verità del rapporto dell’uomo con il suo Signore, verità dalla quale dipende anche la verità del rapporto dell’uomo con l’uomo. Mai vi potrà essere vero rapporto con l’uomo, se non vi è vero rapporto con il Signore. Avendo noi oggi falsificato ogni rapporto con il nostro Dio e Signore, anche i rapporti dell’uomo con l’uomo sono falsificati. Ecco oggi cosa grida il profeta ai figli del suo popolo: LAVATEVI, PURIFICATEVI. Da cosa si devono lavare e da cosa si devono purificare? Da ogni trasgressione dei Comandamenti della Legge del Sinai. La Legge è la verità della religione. Se la Legge non viene osservata, la religione muore nella sua verità. Sempre l’uomo deve riconoscere le sue colpe e detestarle. Invece l’empio non solo non le detesta. Si ostina nel fare il male. Oracolo del peccato nel cuore del malvagio: non c’è paura di Dio davanti ai suoi occhi; perché egli s’illude con se stesso, davanti ai suoi occhi, nel non trovare la sua colpa e odiarla. Le sue parole sono cattiveria e inganno, rifiuta di capire, di compiere il bene. Trama cattiveria nel suo letto, si ostina su vie non buone, non respinge il male (Sal 36,2-5). Lavarsi e purificarsi riguarda il passato. Ma c’è il presente da vivere. Come si vive il presente? ALLONTANATE DAI MIEI OCCHI IL MALE DALLE VOSTRE AZIONI. Ecco come si vive il presente: allontanando il male dal cuore, dalla mente, dal corpo, dall’anima, dallo spirito. A nulla serve purificarsi se poi si ritorna nel peccato e in esso si abita. Ecco cosa insegna a noi l’Apostolo Pietro: Se infatti, dopo essere sfuggiti alle corruzioni del mondo per mezzo della conoscenza del nostro Signore e salvatore Gesù Cristo, rimangono di nuovo in esse invischiati e vinti, la loro ultima condizione è divenuta peggiore della prima. Meglio sarebbe stato per loro non aver mai conosciuto la via della giustizia, piuttosto che, dopo averla conosciuta, voltare le spalle al santo comandamento che era stato loro trasmesso. Si è verificato per loro il proverbio: «Il cane è tornato al suo vomito e la scrofa lavata è tornata a rotolarsi nel fango» (2Pt 2,20-22). CESSATE DI FARE IL MALE. Non ci si separa dal male per un giorno o per molti giorni. Dal male ci si deve separare per sempre. Ma cosa è il male? Male è ogni azione, pensiero, parola, omissione che è contro la Parola del Signore, che è disobbedienza ai suoi Comandamenti. Va detta una parola chiara ed esplicita. Bene e male non sono decisi dall’uomo. Bene e male sono rivelati da Dio. Solo Dio conosce la sua natura. Solo Dio conosce la natura dell’uomo, fatta ad immagine e a somiglianza della divina natura. Solo Dio può dire ciò che è conforme alla natura. È il bene. Solo Dio può dire ciò che è difforme alla natura. È il male. Sono tutti in grande errore coloro che pensano che la natura possa cambiare natura. Come la natura di Dio è immodificabile, così la natura dell’uomo è immodificabile. Ciò che ieri era contro la natura, oggi è contro la natura, domani sarà contro la natura. Noi invece pensiamo oggi che debba essere l’uomo a decidere ciò che è bene e ciò che è male. Nessun uomo può farsi la propria natura. Con il peccato la può deturpare. Ma è natura deturpata. Mai il peccato potrà fare vera la natura. IMPARATE A FARE IL BENE, CERCATE LA GIUSTIZIA. Imparare implica impegno della volontà, del cuore, della mente, del desiderio, dell’anima, dello spirito, del corpo. Imparare richiede la presenza di tutto il nostro essere. Anche il cercare è impegno senza interruzione. Cosa dobbiamo cercare? La giustizia. Cosa è la giustizia? La volontà rivelata del Signore nostro Dio. Cosa è il bene? La Legge del Signore vissuta con piena, perfetta, ininterrotta obbedienza. Nessun uomo può scrivere le leggi del bene e nessun uomo può determinare la giustizia. Bene e giustizia sono il frutto dei Comandamenti osservati. I Comandamenti vanno insegnati. Anche la giustizia va insegnata. Imparare e cercare devono essere attività permanenti di chi vuole vivere la sua religione secondo verità pura e santa. SOCCORRETE L’OPPRESSO, RENDETE GIUSTIZIA ALL’ORFANO. Anche nella vera religione c’è il prepotente e colui che lede i diritti degli altri. Soccorrere l’oppresso, rendere giustizia all’orfano è Comandamento del Signore al quale ogni fedele è obbligato.  Se questo comandamento non viene osservato, non si è nella verità della religione. È nella falsità chi opprime e chi lede la giustizia. Ma anche è nella falsità della religione anche chi non soccorre l’oppresso e chi non rende giustizia all’orfano. Non fare il bene che siamo chiamati a fare ci fa passare dalla vera religione alla falsa. In questo dobbiamo porre molta attenzione. Il peccato di omissione non è mai piccola cosa. DIFENDETE LA CAUSA DELLA VEDOVA. Anche questo è comandamento della vera religione. Chi è la vedova? È persona che ha perso il suo difensore, il suo custode, il suo protettore, la sua stessa vita. Ogni uomo della vera religione è obbligato a difendere la causa della vedova. Se questo non viene fatto, si è della falsa religione. / LEGGIAMO Is 1,10.16-20 / Ascoltate la parola del Signore, capi di Sòdoma; prestate orecchio all’insegnamento del nostro Dio, popolo di Gomorra! Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova». «Su, venite e discutiamo – dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana. Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato». Il Signore ha rivelato al suo popolo cosa esso deve fare. La rivelazione da sola non basta. È necessario accogliere la Parola e trasformarla in nostra vita. Se si ascolta non si trasforma in vita la Parola, a nulla serve averla ascoltata. Si ascolta e si vive. SE SARETE DOCILI E ASCOLTERETE, MANGERETE I FRUTTI DELLA TERRA. Docile è colui che si consegna all’insegnamento del suo Maestro. I figli d’Israele saranno docili se si lasceranno immergere nella Parola del Signore. Saranno docili se trasformeranno la Parola in loro vita, con pronta, immediata, duratura obbedienza. Dalla loro docilità è il loro bene sia spirituale che materiale, sia per l’anima e per lo spirito ma anche per il loro corpo. La vera ecologia è dalla vera antropologia. La vera antropologia è dalla vera pneumatologia. La vera pneumatologia dalla vera cristologia. La vera cristologia dalla vera teologia. La vera teologia dalla vera ecclesiologia. Tutto diviene sgangherato quando l’ecclesiologia viene sgangherata. Poiché oggi la vera ecclesiologia è sgangherata, tutto è sgangherato. Che tutto sia sgangherato lo attesta il fatto che si vuole un creato sano senza un uomo sano. Chi può fare l’uomo sano è solo lo Spirito del Signore nostro Gesù Cristo. Ma lo Spirito del Signore nostro Gesù Cristo fa l’uomo sano mediante l’opera del corpo di Cristo che è la Chiesa. MA SE VI OSTINATE E VI RIBELLATE SARETE DIVORATI DALLA SPADA. Quando il popolo esce dall’alleanza, perché non osserva la Legge sulla quale l’alleanza è fondata, Dio non può più essere di aiuto e di sostegno, di protezione e di difesa del suo popolo. Mai dobbiamo dimenticarci di questa verità: Dio opera nell’alleanza, mai fuori di essa. Se opera fuori dell’alleanza è per portare il suo popolo e ogni altro uomo nell’alleanza. Oggi si vuole un Dio che libera l’uomo da ogni male e l’uomo invece fautore di ogni male. Si vuole un Dio che liberi dalla pandemia fisica. Si vuole un uomo creatore di ogni pandemia non solo spirituale e morale, ma anche fisica. Si vuole un uomo creatore di ogni disastro morale, spirituale, fisico. Si vuole un Dio che allontani dall’uomo i disastri fisici, malattie e altro. Siamo fuori dall’alleanza. Se poi andiamo a confrontare i disastri provocati dalla natura e quelli provocati dall’uomo, ci accorgiamo che la differenza in percentuale è altissima. Quelli provocati dall’uomo sono al 99,99/100, quelli provocati dalla natura sono lo 001/1000. Molti dei disastri della natura  sono anche essi il frutto dei disastri morali, fisici, spirituali provocati dall’uomo a causa della sua superbia, arroganza, presunzione, stoltezza, insipienza. Un uomo che vive fuori dell’alleanza è capace di qualsiasi disastro. PERCHÉ LA BOCCA DEL SIGNORE HA PARLATO. Il Signore con questa frase pone il suo sigillo. Che l’uomo creda, non creda, ascolti non ascolti, la Parola del Signore si compie sempre. La vita dell’uomo è nella Parola. Si esce dalla Parola, non c’è vita per l’uomo né fisica, né materiale, né spirituale, né morale.  Fuori della Parola c’è morte. Quando noi oggi diciamo che la Parola di Dio è uguale ad ogni altra parola, altro non diciamo se non che a nulla serve la Parola di Dio. Ogni parola è uguale ad ogni altra parola. Così dicendo e attestando noi dichiariamo inutile la Parola del Signore. Dio però non la dichiara inutile. Lo attesta la nostra vita che viene consegnata ad ogni morte: sociale, economica, politica, spirituale, morale, fisica. La vita è solo nella Parola del Signore. La Chiesa esiste per annunciare la Parola del Signore, non per legittimare le parole degli uomini. Legittimare le parole degli uomini o paragonarle alla Parola di Dio è vero tradimento e rinnegamento della Parola, del Vangelo. È vero tradimento e rinnegamento del Padre, di Cristo Gesù, dello Spirito Santo. È vero tradimento e rinnegamento di tutto il sangue sparso dei martiri e dei confessori della fede. Che il Signore ci liberi da un così orrendo peccato! / LETTURA DEL  <u>VANGELO</u> / Tutte le loro opere le fanno per essere ammirati dalla gente: allargano i loro filattèri e allungano le frange; si compiacciono dei posti d’onore nei banchetti, dei primi seggi nelle sinagoghe, dei saluti nelle piazze, come anche di essere chiamati “rabbì” dalla gente. La vera religione è purissimo servizio della Parola del Signore. Il servizio della Parola verso gli altri è vero se è vero il servizio della Parola verso noi stessi. Quando il servizio della Parola è vero verso noi stessi? Quando siamo ascoltatori fedeli della Parola e prestiamo ad essa ogni obbedienza, trasformandola in vita per il nostro corpo, la nostra anima, il nostro spirito. Ecco l’insegnamento che viene a noi dall’Apostolo Giacomo: Lo sapete, fratelli miei carissimi: ognuno sia pronto ad ascoltare, lento a parlare e lento all’ira. Infatti l’ira dell’uomo non compie ciò che è giusto davanti a Dio. Perciò liberatevi da ogni impurità e da ogni eccesso di malizia, accogliete con docilità la Parola che è stata piantata in voi e può portarvi alla salvezza. Siate di quelli che mettono in pratica la Parola, e non ascoltatori soltanto, illudendo voi stessi; perché, se uno ascolta la Parola e non la mette in pratica, costui somiglia a un uomo che guarda il proprio volto allo specchio: appena si è guardato, se ne va, e subito dimentica come era. Chi invece fissa lo sguardo sulla legge perfetta, la legge della libertà, e le resta fedele, non come un ascoltatore smemorato ma come uno che la mette in pratica, questi troverà la sua felicità nel praticarla. Se qualcuno ritiene di essere religioso, ma non frena la lingua e inganna così il suo cuore, la sua religione è vana. Religione pura e senza macchia davanti a Dio Padre è questa: visitare gli orfani e le vedove nelle sofferenze e non lasciarsi contaminare da questo mondo (Gc 1,19-27). Se siamo veri servi della Parola verso noi stessi possiamo, con la grazia di Dio, essere veri servi della Parola verso ogni altro uomo. Gesù rivela la falsa religione degli scribi e dei farisei. Costoro avevano la presunzione di essere i veri servi della Parola verso il popolo del Signore. La loro vita però era tutta posta fuori della Parola. Dice di loro Gesù che essi non conoscono né il Padre suo e né Mosè, nel quale essi dicevano di fondare ogni loro insegnamento. Io però ho una testimonianza superiore a quella di Giovanni: le opere che il Padre mi ha dato da compiere, quelle stesse opere che io sto facendo, testimoniano di me che il Padre mi ha mandato. E anche il Padre, che mi ha mandato, ha dato testimonianza di me. Ma voi non avete mai ascoltato la sua voce né avete mai visto il suo volto, e la sua parola non rimane in voi; infatti non credete a colui che egli ha mandato. Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita. Io non ricevo gloria dagli uomini. Ma vi conosco: non avete in voi l’amore di Dio. Io sono venuto nel nome del Padre mio e voi non mi accogliete; se un altro venisse nel proprio nome, lo accogliereste. E come potete credere, voi che ricevete gloria gli uni dagli altri, e non cercate la gloria che viene dall’unico Dio? Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza. Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?» (Gv 5,36-47). Non solo scribi e farisei dicono e non fanno. In più caricano pesanti fardelli sulle spalle della gente, fardelli che essi non toccano neanche con un dito. Il fardello è il frutto della parola e della dottrina degli uomini. La Parola di Dio mai potrà essere detta un fardello, perché essa è dolce, leggera, soave. I precetti del Signore sono retti, fanno gioire il cuore; il comando del Signore è limpido, illumina gli occhi. Il timore del Signore è puro,  rimane per sempre; i giudizi del Signore sono fedeli, sono tutti giusti, più preziosi dell’oro,  di molto oro fino, più dolci del miele  e di un favo stillante. Anche il tuo servo ne è illuminato, per chi li osserva è grande il profitto (Sal 19,9-12), Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,28-30). Sempre urge porre ogni attenzione affinché si faccia una netta separazione tra la Parola di Dio e il pensiero degli uomini. Il pensiero degli uomini è sempre un pesante fardello che si carica sul cuore degli altri. È questo pesante fardello che sempre allontana dalla vera fede.  Ma sempre la falsa religione carica pesanti fardelli. / LEGGIAMO IL TESTO Di Mt 23,1-12 / Allora Gesù si rivolse alla folla e ai suoi discepoli dicendo: «Sulla cattedra di Mosè si sono seduti gli scribi e i farisei. Praticate e osservate tutto ciò che vi dicono, ma non agite secondo le loro opere, perché essi dicono e non fanno. Legano infatti fardelli pesanti e difficili da portare e li pongono sulle spalle della gente, ma essi non vogliono muoverli neppure con un dito. Tutte le loro opere le fanno per essere ammirati dalla gente: allargano i loro filattèri e allungano le frange; si compiacciono dei posti d’onore nei banchetti, dei primi seggi nelle sinagoghe, dei saluti nelle piazze, come anche di essere chiamati “rabbì” dalla gente. Ma voi non fatevi chiamare “rabbì”, perché uno solo è il vostro Maestro e voi siete tutti fratelli. E non chiamate “padre” nessuno di voi sulla terra, perché uno solo è il Padre vostro, quello celeste. E non fatevi chiamare “guide”, perché uno solo è la vostra Guida, il Cristo.  Chi tra voi è più grande, sarà vostro servo; chi invece si esalterà, sarà umiliato e chi si umilierà sarà esaltato. Qual è la religione che Gesù vuole per ogni suo discepolo? Gesù vuole la religione nella quale ognuno pone la sua vita a servizio della salvezza di ogni altro uomo, che è suo fratello, perché figlio dello stesso padre che è Adamo. La propria vita va spesa a servizio della salvezza di tutti i figli di Adamo, perché diventino in Cristo, per Cristo, con Cristo, figli adottivi del Padre, nascendo da acqua e da Spirito Santo. Ma anche la propria vita va spesa per dare pienezza di vita ad ogni figlio del Padre in Cristo, perché produca più vita per ogni suo fratello, fratello in Adamo e fratello in Cristo Signore. Questa religione del servizio Gesù l’aveva già insegnata ai suoi Apostoli: Allora gli si avvicinò la madre dei figli di Zebedeo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato». Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dóminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell’uomo, che non è venuto per farsi servire, ma per servire e dare la propria vita in riscatto per molti» (Mt 20,20-28). Lo stesso insegnamento così viene dato nel Cenacolo: Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri.  Vi ho dato un esempio, infatti, perché anche voi facciate come io ho fatto a voi (Gv 13,1-15). Tutto questo è possibile nella misura in cui la vita di Cristo Gesù diviene nostra vita e il suo Santo Spirito il nostro Santo Spirito. Se la vita di Cristo non diviene nostra vita e lo Spirito di Cristo non è il nostro Spirito, vivremo sempre una religione a servizio di noi stessi. La carne nutre ogni vizio dell’uomo e ogni vizio è sempre contro l’uomo.  Lo Spirito invece nutre ogni virtù e ogni virtù è per dare vita ad ogni uomo. Chi vuole essere servo della vera religione, deve lasciarsi sempre muovere e condurre dallo Spirito Santo. Solo lo Spirito del Signore sa di cosa ha bisogno ogni uomo e solo Lui può renderci capaci del vero servizio secondo la sua volontà. Ecco il vero servizio secondo lo Spirito Santo: dare ad ogni uomo Cristo, donando in Cristo la nostra vita, per la vita di ogni uomo. La nostra vita va data per dare Cristo. Se Cristo non è dato, l’offerta della nostra vita è vana. A nulla serve. È un servizio sterile. Siamo tutti fratelli in Adamo, ma gli uni contro gli altri.  Se vogliamo essere fratelli gli uni per gli altri, dobbiamo divenire fratelli in Cristo. È questo il vero servizio della vera religione: operare perché ogni uomo divenga nostro fratello in Cristo, con Cristo, per Lui. / Madre di Dio, tu che sei stata costituita Madre di ogni uomo, aiuta quanti credono in Cristo Gesù, affinché facciano di ogni altro uomo un tuo figlio in Cristo, con Cristo, per Cristo. Liberarci dalla stoltezza che ci fa pensare che si possa essere fratelli gli uni per gli altri rimanendo figli di Adamo. Se questo fosse possibile, la redenzione sarebbe opera vana. Si renderebbe vana la croce di Cristo Gesù.  Madre di Cristo Crocifisso, vieni in nostro soccorso. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
