<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 1 gennaio, solennità Maria Santissima Madre di Dio.
</p>

<p>
<u>ANTIFONA</u> / Salve, Madre santa: tu hai dato alla luce il Re che governa il cielo e la terra per i secoli in eterno.
</p>

<p>
<u>ANTIFONA</u> / Oggi la luce splenderà su di noi: è nato per noi il Signore. Il suo nome sarà: Consigliere mirabile, Dio potente, Padre per sempre, Principe della pace. Il suo regno non avrà fine. (Is 9,1.5; Lc 1,33)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che nella verginità feconda di Maria hai donato agli uomini i beni della salvezza eterna, fa’ che sperimentiamo la sua intercessione, poiché per mezzo di lei abbiamo ricevuto l’autore della vita, Gesù Cristo, tuo Figlio. Egli è Dio, e vive e regna con te.
</p>

<p>
<u>COLLETTA</u> / Padre buono, che in Maria, vergine e madre, benedetta fra tutte le donne, hai stabilito la dimora del tuo Verbo fatto uomo tra noi, donaci il tuo Spirito, perché tutta la nostra vita nel segno della tua benedizione si renda disponibile ad accogliere il tuo dono. Per il nostro Signore Gesù Cristo.
</p>

<p>
<u>LETTURA1</u> / <b>Porranno il mio nome sugli Israeliti, e io li benedirò</b> / Dal libro dei Numeri (Nm 6, 22-27) / Il Signore parlò a Mosè e disse: «Parla ad Aronne e ai suoi figli dicendo: Così benedirete gli Israeliti: direte loro: Ti benedica il Signore e ti custodisca. Il Signore faccia risplendere per te il suo volto e ti faccia grazia. Il Signore rivolga a te il suo volto e ti conceda pace. Così porranno il mio nome sugli Israeliti e io li benedirò». / Parola di Dio.
</p>

<p>
<u>PSALMUS</u> / (Sal 66) <b>Dio abbia pietà di noi e ci benedica</b> / Dio abbia pietà di noi e ci benedica, su di noi faccia splendere il suo volto; perché si conosca sulla terra la tua via, la tua salvezza fra tutte le genti. / Gioiscano le nazioni e si rallegrino, perché tu giudichi i popoli con rettitudine, governi le nazioni sulla terra. / Ti lodino i popoli, o Dio, ti lodino i popoli tutti. Ci benedica Dio e lo temano tutti i confini della terra. 
</p>

<p>
<u>LETTURA2</u> / <b>Dio mandò il suo Figlio, nato da donna</b> / Dalla lettera di san Paolo apostolo ai Gàlati (Gal 4,4-7) / Fratelli, quando venne la pienezza del tempo, Dio mandò il suo Figlio, nato da donna, nato sotto la Legge, per riscattare quelli che erano sotto la Legge, perché ricevessimo l'adozione a figli. E che voi siete figli lo prova il fatto che Dio mandò nei nostri cuori lo Spirito del suo Figlio, il quale grida: Abbà! Padre! Quindi non sei più schiavo, ma figlio e, se figlio, sei anche erede per grazia di Dio. / Parola di Dio.
</p>

<p>
<u>ACCLAMATIO</u> / Alleluia, alleluia / Molte volte e in diversi modi nei tempi antichi Dio ha parlato ai padri per mezzo dei profeti, ultimamente, in questi giorni, ha parlato a noi per mezzo del Figlio. (Eb 1,1-2) / Alleluia.
</p>

<p>
<u>VANGELO</u> / <b>I pastori trovarono Maria e Giuseppe e il bambino. Dopo otto giorni gli fu messo nome Gesù</b> / Dal Vangelo secondo Luca (Lc 2,16-21) / In quel tempo, [i pastori] andarono, senza indugio, e trovarono Maria e Giuseppe e il bambino, adagiato nella mangiatoia. E dopo averlo visto, riferirono ciò che del bambino era stato detto loro. Tutti quelli che udivano si stupirono delle cose dette loro dai pastori. Maria, da parte sua, custodiva tutte queste cose, meditandole nel suo cuore. I pastori se ne tornarono, glorificando e lodando Dio per tutto quello che avevano udito e visto, com'era stato detto loro. Quando furono compiuti gli otto giorni prescritti per la circoncisione, gli fu messo nome Gesù, come era stato chiamato dall'angelo prima che fosse concepito nel grembo. / Parola del Signore.
</p>

<p>
<u>OREMUS</u> / In questo giorno in cui tutti si augurano ogni bene, la nostra preghiera per tutti gli uomini possa essere in sintonia con la volontà di Dio. Preghiamo insieme dicendo: <b>Dio della pace, venga il tuo regno!</b> / Venga la pace, Signore, nelle Chiese: la fede dei piccoli sia rispettata, i doni dello Spirito siano accolti, il servizio di preti e vescovi sia pieno di cordialità, preghiamo. / Venga la pace, Signore, nella nostra società: tutti abbiano il necessario per vivere, i deboli e gli emarginati siano accolti, a tutti i malati e anziani sia data un'umana assistenza, preghiamo. / Venga la pace, Signore, nelle nostre famiglie: i giovani e gli adulti non si sottraggano al dialogo, e trovino le parole giuste per comprendersi e rispettarsi nella diversità, preghiamo. / Venga la pace, Signore, dove sembra così lontana: nei paesi martoriati dalla guerra, là dove la legge è quella della violenza e del terrore, preghiamo. / Venga la pace, Signore, nei luoghi di lavoro e di studio: gli uomini si offrano aiuto reciproco, nel rispetto dei diritti e della diversità dei ruoli, preghiamo. / O Signore, che in Maria hai mostrato che il tuo amore supera ogni nostro sogno e speranza, donaci la forza di non arrenderci mai di fronte alle ingiustizie e ai dolori del mondo, per impegnarci giorno per giorno a costruire nel mondo la tua pace. Per Cristo nostro Signore.
</p>

<p>
<u>OREMUS</u> / Con l'animo pieno di esultanza per la divina maternità di Maria Vergine, innalziamo al Padre, che l'ha associata al mistero della redenzione, la nostra filiale e unanime preghiera. R. <b>O Maria, intercedi per noi presso il tuo Figlio.</b> / Per la comunità ecclesiale, perché sull'esempio di Maria, immagine e modello della Chiesa, sia docile nell'ascolto della parola di vita e porti a tutti gli uomini il dono del Salvatore, preghiamo. R. / Per i papà e le mamme, perché accolgano il dono della vita come una benedizione di Dio e siano per i loro figli guide e testimoni nella fede, preghiamo. R. / Per tutti i popoli della terra, perché sappiamo vincere le suggestioni della violenza e della guerra e impegnino tutte le loro energie e risorse all'edificazione di una stabile pace, preghiamo. R. / Per la donna del nostro tempo, perché in Maria nuova Eva trovi il senso della propria vocazione, il culto della verità e il valore autentico della bellezza e dell'amore, preghiamo. R. / Per noi qui presenti, perché l'anno nuovo che la bontà del Padre ci dona sia vissuto come tempo di grazia nell'adesione operosa e serena alla sua volontà, preghiamo. R. / O Dio, principio e fine di tutte le cose, accogli dalle mani di Maria, vergine e madre, le preghiere fiduciose del tuo popolo; donaci di crescere con la forza del tuo Spirito fino alla pienezza della vita in Cristo. Egli vive e regna nei secoli dei secoli. R. Amen.
</p>

<p>
<u>OFFERTORIO</u> / O Dio, che nella tua provvidenza dai inizio e compimento a tutto il bene che è nel mondo, concedi a noi, nella solennità della divina maternità di Maria, di gustare le primizie del tuo amore misericordioso per goderne felicemente i frutti. Per Cristo nostro Signore.
</p>

<p>
<u>PREFAZIO</u> / <b>La maternità della beata Vergine Maria</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Noi ti lodiamo, ti benediciamo, ti glorifichiamo nella maternità della beata sempre Vergine Maria. Per opera dello Spirito Santo ha concepito il tuo unico Figlio, e sempre intatta nella sua gloria verginale, ha irradiato sul mondo la luce eterna, Gesù Cristo, Signore nostro. Per mezzo di lui gli Angeli lodano la tua grandezza, le Dominazioni ti adorano, le Potenze ti venerano con tremore; a te inneggiano i cieli dei cieli e i Serafini, uniti in eterna esultanza. Al loro canto concedi, o Signore, che si uniscano le nostre umili voci nell’inno di lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Maria custodiva tutte queste cose meditandole nel suo cuore. (Lc 2,19)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / I sacramenti ricevuti con gioia, o Signore, conducano alla vita eterna noi che ci gloriamo di riconoscere la beata sempre Vergine Maria Madre del tuo Figlio e Madre della Chiesa. Per Cristo nostro Signore. / Dio, sorgente e principio di ogni benedizione, effonda su di voi la sua grazia e vi doni per tutto l’anno vita e salute. R. Amen. / Vi custodisca integri nella fede, costanti nella speranza, perseveranti e pazienti sino alla fine nella carità. R. Amen. / Dio disponga opere e giorni nella sua pace, ascolti qui e in ogni luogo le vostre preghiere e vi conduca alla felicità eterna. R. Amen. / E la benedizione di Dio onnipotente, Padre e Figlio e Spirito Santo, discenda su di voi e con voi rimanga sempre. R. Amen.
</p>

<h3>LECTIO</h3>

<h5>EVANGELIZO</h5>

<p>
<u>EVANGELIZO-1</u> / Sant'Efrem Siro (ca 306-373), diacono in Siria, dottore della Chiesa / Inno / "I pastori ... glorificavano e lodavano Dio per tutto quello che avevano udito e visto" / Vieni, Mosè, mostraci quel roveto sulla cima della montagna, le cui fiamme danzavano sul tuo viso (Es 3,2): è il Figlio dell'Altissimo, apparso dal seno della Vergine Maria e che ha illuminato il mondo con la sua venuta. Tutta la creazione gli dia gloria, e beata colei che l'ha dato alla luce. / Vieni, Gedeone, mostraci quel vello e quella dolce rugiada (Gdc 6,37), spiegaci il mistero della tua parola: è Maria il vello che ha ricevuto la rugiada, il Verbo di Dio: da lei egli si è manifestato nella creazione e ha riscattato il mondo dall'errore. / Vieni, Davide, mostraci la città che hai vista e la pianta che da essa è germogliata: la città è Maria, la pianta che da essa è nata, è il nostro Salvatore, il cui nome è Aurora (Ger 23,5; Zc 3,8 LXX). / L'albero di vita, custodito da un cherubino e la fiamma della spada folgorante (Gen 3,24), ecco che dimora in Maria, la Vergine purissima; Giuseppe lo custodisce. Il cherubino ha deposto la spada, perché dall'alto del cielo il frutto che egli custodiva è stato inviato fino agli esiliati nell'abisso. Mangiatene tutti, uomini mortali, e vivrete. Benedetto il frutto nato dalla Vergine. / Benedetto colui che è disceso e ha abitato in Maria e da lei è uscito per salvarci. Beata tu, o Maria che sei stata ritenuta degna di essere la madre del Figlio dell'Altissimo, che hai generato quel Vegliardo che aveva dato la vita ad Adamo e Eva. È nato da te, il dolce frutto pieno di vita, e per mezzo di lui gli esiliati hanno accesso nuovamente al paradiso.
</p>

<p>
<u>EVANGELIZO-2</u> / Santa Gertrude di Helfta (1256-1301) monaca bendettina / Esercizi I, SC 127 / Accoglimi nel tuo amore, Vergine e Madre / Prega la Vergine Madre di ottenerti di rinnovare perfettamente la vita. Sia lei, rosa venerabile, tua madre e madrina in questa grazia e tu sia nei comportamenti sua vera figlia. Lei, perla del pudore, copra la tua anima col mantello della sua purezza e sotto la sua dolcissima protezione la conservi senza macchia per suo Figlio il Signore Re. Faccia scrivere il tuo nome in Israele, eletta eredità, affinché sia la tua parte con coloro che camminano nell'innocenza del cuore e si propongono come fine in tutte le loro strade sempre il Signore (Sal 16,8).  Salve, Maria, Regina di clemenza, olivo di misericordia, tu per la quale ci è arrivato il rimedio della vita; Regina di clemenza, Vergine e Madre del divino germoglio, tu per la quale è venuto a noi il Figlio dell'eterna luce, il profumato germoglio d'Israele. Oh! poiché per tuo Figlio sei diventata la vera madre di tutti gli uomini di cui lui, tuo unigenito, non ha disdegnato di diventare fratello, ora, per il suo amore, accoglimi, malgrado la mia indegnità, nel tuo amore di madre: aiuta la mia fede, conservala, rafforzala. E così ora sii per me la madrina del mio cambiamento e della mia fede, affinché tu sia per l'eternità  la mia unica e amatissima madre sempre affettuosa; accordami le tue cure in questa vita ed accoglimi nella pienezza della tua maternità all'ora della mia morte. Amen.
</p>

<p>
<u>EVANGELIZO-21</u> / San Pio X papa dal 1903 al 1914 / Enciclica "Ad diem illum laetissimum" Chiamati figli di Maria / Non è Maria la Madre di Dio? Dunque è anche nostra Madre. Poiché ciascuno deve avere la ferma convinzione che Gesù, Verbo incarnato, è anche il Salvatore del genere umano. Ora, in quanto Dio Uomo, Egli ha un corpo come gli altri uomini: in quanto Redentore della nostra razza, ha un Corpo spirituale o, come si dice, mistico, il quale non è altro che la società dei cristiani legati a Lui dalla fede. «Numerosi come siamo, formiamo un solo corpo in Gesù Cristo» (Rm 12,5). La Vergine non ha concepito il Figlio di Dio soltanto perché ricevendo da Lei natura umana divenisse uomo; ma anche affinché diventasse il Salvatore degli uomini appunto per mezzo di quella natura che aveva ricevuto da Lei. Questa è la spiegazione delle parole degli angeli ai pastori: «Oggi è nato a voi il Salvatore, Cristo Signore». (Lc 2,11) Così, nel casto grembo della Vergine dove ha preso la carne mortale, Gesù ha preso anche il Corpo spirituale, formato da tutti coloro «che erano destinati a credere in Lui»: e si può dire che Maria, portando in seno Gesù, vi portava anche tutti coloro la vita dei quali era contenuta nella vita del Salvatore. Dunque, tutti noi che uniti a Cristo siamo, come dice l'Apostolo: «le membra del suo corpo formate dalla sua carne e dalle sue ossa» (Col 1,18), dobbiamo considerarci usciti dal grembo della Vergine come un corpo attaccato alla sua testa. Per questo in verità noi siamo chiamati, in un senso spirituale e tutto mistico, i figli di Maria ed Ella, per parte Sua, è madre di noi tutti. (...) Se dunque la Beatissima Vergine è nello stesso tempo madre di Dio e degli uomini, chi può dubitare che Ella non impiegherà tutte le Sue forze presso Suo Figlio, «testa del Corpo della Chiesa» (Col 1,18), perché Egli diffonda su di noi che ne siamo le membra i doni della Sua grazia, soprattutto quello di conoscerlo e di «vivere per Lui» (1Gv 4,9)
</p>

<h5>SILVESTRINI</h5>

<p>
<u>SILVESTRINI-21</u> / La Madre di Dio regina della pace. La festa di oggi ci offre molteplici motivi di riflessione: la chiesa scandisce per tutti noi ripetutamente nel nome del Signore una solenne benedizione sacerdotale. È l'augurio migliore che possiamo ricevere e scambiarci in questo giorno: viene da Dio, ma è per tutti noi. Pur essendo la festa della Madre di Dio, domina la figura del Cristo e ci viene ricordata ancora la sua opera di salvezza per l'intera umanità. Maria è sapientemente incastonata nel mistero del suo Figlio per sottolineare il suo ruolo nella storia della salvezza e in quello sempre attuale di Madre dei credenti. Noi onoriamo Maria sempre vergine, proclamata nel Concilio di Efeso "santissima madre di Dio" perché Cristo sia riconosciuto veramente Figlio di Dio. È nel nome di Maria che dal 1967 si celebra oggi in tutto il mondo cattolico la giornata mondiale della pace. Dono divino, dono messianico è la pace. Non può essere costruita soltanto da noi uomini e soprattutto non potrà mai essere proclamata efficacemente fin quando non si depongono le armi. La pace degli uomini non può essere diversa da quella di Cristo: va quindi costruita sulle solide basi dell'amore fraterno e della grazia divina. Ogni cristiano per vocazione deve essere un costruttore di pace cominciando magari dalle mura domestiche, impartendo una sana educazione ai figli con la forza dell'esempio. Il tutto dobbiamo accompagnarlo con la forza della preghiera come fa la liturgia di questo giorno che ci fa ripetere nella orazione: "Tu, o Dio nella verginità feconda di Maria hai donato agli uomini i beni della salvezza eterna", una salvezza che inizia già durante il nostro pellegrinaggio terreno.
</p>

<h5>LOYOLA</h5>

<p>
<u>LOYOLA-1</u> / Una scena movimentata quella della natività. Tanta gente si muove intorno a quel bambino. La vista di quel pargoletto non lascia indifferenti: la gente si stupisce, i pastori lodano, Maria medita nel suo cuore. Ognuno viene toccato in modo diverso da quell’evento. Non c’è niente da fare, la vista di un bambino appena nato intenerisce anche il cuore più indurito. Come se ci venisse da dire: “Questa è cosa molto buona!”. Per un momento noi stessi sperimentiamo il sentire di Dio quando crea l’uomo. Riconosciamo quella sensazione irrinunciabile di voler prendersi cura, di proteggere, di custodire quella creatura. Proprio come fa Dio con noi, abitualmente, ogni giorno. E così, ci scopriamo anche noi divini perché capaci di amare come Dio ama. Non è questione di merito, o per onore: semplicemente siamo stati voluti così. Lo dobbiamo scoprire più volte nella vita perché accade che lo dimentichiamo e viviamo senza rendercene conto. E’ allora che, ancora una volta, Lui si fa come noi, per farci come lui… Quando puoi dire di essere rinato? In quali momenti ti scopri capace di amare come Dio ci ama? Come stai quando liberi il tuo desiderio di amare? (Flavio Emanuele Bottaro SJ)
</p>

<p>
<u>LOYOLA-2</u> / Al centro della scena, tra l’andare e il venire dei pastori, Maria osserva quello che le sta succedendo intorno e custodisce questa esperienza nel suo cuore. Maria non ha fretta di tirare conclusioni. Non ha urgenza di dare interpretazioni a quanto sta accadendo, non ha bisogno di appiccicare delle etichette o esprimere dei giudizi. Non semplifica, non banalizza. Semplicemente si lascia interpellare dagli stimoli in cui è immersa e li trasforma in domande interiori che per il momento rimangono aperte. E accetta di non capire. Maria non aggredisce la realtà che vive. Non la plasma secondo i suoi schemi o preconcetti. Non pretende di conoscerla a priori. Non si arroga il diritto di detenere la verità. Anzi, accetta di mettersi in discussione, si lascia toccare da quanto sta vivendo. Si mette in attesa che sia la realtà stessa a rivelare il mistero in cui si trova immersa. Di una cosa ormai è certa: essa stessa è parte di questo mistero. E sa che per comprenderlo deve viverlo fino in fondo. Così facendo, Maria si lascia conoscere a partire da una chiave di lettura esterna a sé, non contaminata da giudizi e preconcetti. E si vede in tutta la sua bellezza reale. Non è sottomessa al mistero, ne diventa protagonista essenziale. Non per controllarlo, non per gestirlo, bensì per gustarlo in tutta la sua ricchezza. È così che la novità della buona notizia si dischiude in lei ed è così che può trovare dimora anche presso di noi. / Qual è il tuo modo di affrontare gli imprevisti e le situazioni che accadono e sconvolgono i tuoi piani? Come riconosci che una certa esperienza ti ha cambiato? Puoi richiamare alla memoria degli esempi concreti che ti sono capitati, su cui poter riflettere? (Flavio Emanuele Bottaro SJ)
</p>

<p>
<u>LOYOLA-21</u> / Tutti si stupiscono, Maria custodisce queste cose, meditandole nel suo cuore. Colpisce questa precisazione che Luca fa di Maria rispetto alle altre persone che stanno lì intorno. Custodire e meditare sono due verbi fondamentali che ci aiutano a esplorare il mondo interiore di Maria, che è anche il nostro. Custodire queste cose nel cuore: Maria fa spazio dentro di sé per accogliere ciò che sta accadendo senza avere la pretesa di capire subito tutto. Accetta di non comprendere e attiva una sorta di vigilanza. Custodire è un atteggiamento interiore, è un tenersi al riparo da giudizi, precomprensioni e aspettative. Succede anche a noi quando ad esempio guardiamo un film che ci appassiona ma ancora non abbiamo capito come va a finire e così aspettiamo il finale con il fiato sospeso. Non è che non abbiamo attese o propensioni: semplicemente siamo consapevoli che sono “solo” questo e non sono la realtà. Maria dunque custodisce perché appassionata da quello che sta succedendo. Percepisce che quanto sta accadendo ha a che fare con lei, con la sua vita… Forse non ha ancora ben messo a fuoco la situazione, ma nello stesso tempo sa che quanto sta succedendo cambierà la sua vita… C’è un legame profondo tra la realtà che accade e me che abito la realtà. E non sempre questo legame è esplicito o chiaro, a volte lo percepiamo nella forma di una sensazione che ci chiede di fidarci. Maria poi medita nel cuore. Anzi, custodisce meditando. Cioè Maria non è passiva rispetto all’esperienza che sta facendo. Dentro di lei sta permettendo alla nuova situazione di attivare memorie e creare connessioni con quanto ha già vissuto. Come una paziente tessitrice, Maria sta cucendo la sua storia attraverso la novità che sta attraversando. Quello che sta vivendo ora è il filo che attraversa tutta la sua vita e la unifica. La meditazione è un’operazione importante per noi esseri umani: solitamente immagazziniamo esperienze dentro di noi una dietro l’altra, come se le stessimo stoccando dentro un magazzino. La meditazione invece funziona diversamente: significa riconfigurare, rimettere ordine nelle esperienze già vissute attraverso un nuovo paradigma. Quando questo succede, ci sentiamo unificati, riconciliati, più a nostro agio con la nostra storia. Così cambia il corso della nostra vita. Ecco perché Maria ci è madre: dischiude per noi la sua interiorità per mostrarci da vicino come lo Spirito abita i nostri processi interni e lavora perché la nostra vita possa aprirsi continuamente alla novità di quello che accade. / In che modo quello che hai vissuto nell’anno appena passato sta cambiando la tua vita? In quali ambiti puoi dire di essere maturato? Dove senti che la meditazione potrebbe aiutarti a cambiare? (Flavio Emanuele Bottaro SJ)
</p>

<h5>Letture</h5>

<p>
<u>LettureBose</u> / Maria, Madre di Dio / Se uno mi vuole servire, mi segua, e dove sono io, là sarà anche il mio servo (Gv 12,26). Se questo vale per tutti coloro che servono Cristo con la fede e l'agire, quanto di più e in special modo vale per Maria! Chi nutre pensieri conformi al vangelo sa che Maria, per il suo agire e la sua fede, è stata veramente serva di Cristo. È stata la serva che ha portato Cristo nel suo grembo, lo ha partorito, lo ha nutrito, lo ha curato e, come dice il vangelo, lo ha deposto in una mangiatoia (Lc 2,7) e, fuggendo in Egitto, lo ha sottratto a Erode (Mt 2,13-15). Con affetto materno Maria lo ha accudito quand'era bambino, con il medesimo affetto lo ha accompagnato fino alla croce, dalla quale ha visto pendere il figlio divenuto uomo adulto; non si è mai tirata indietro, e questo non solo standogli dietro passo a passo a motivo del rispetto dovuto al Signore, ma anche per il suo vivo desiderio di imitarlo. Maria dunque è stata fedelissima serva di Cristo in ragione del suo modo di vivere e di agire e sua discepola per la fede e la carità frutto di una fede sincera. Se non avesse avuto fede, non avrebbe potuto credere alla divinità di Cristo, lei che sapeva di averlo concepito non con seme di uomo, secondo l'ordine naturale, ma mediante il divino soffio come le aveva annunciato l'arcangelo (Lc 1,26-38) ... Maria, custodendo in sé tutte le cose accadute e confermata ancor più nella fede per mezzo di esse, le conservava nel suo cuore di madre (Lc 2,19). Maria è serva di Cristo per la sua fede e le sue opere; è sua fedele discepola fino alla morte, non tanto nello stare dietro a lui passo a passo, quanto nel desiderio di imitarlo. Ora se Maria non è là dove Cristo vuole che siano i suoi servi, dove sarà? È giusto che viva in pienezza colei che ha generato l'integra e perfetta vita di tutti. È giusto che sia insieme a colui che ha portato nel suo grembo e che sia presso colui che essa ha generato, nutrito e circondato di affetto. Maria è la madre di Dio, la nutrice di Dio, la serva di Dio, la discepola di Dio. (Pseudo-Agostino, Trattato sull'Assunzione della beata vergine Maria 7-8) 
</p>

<p>
<u>FEGF1</u> / Papa Giovanni Paolo II, omelia del 1  gennaio 1979 Giorno della Madre, giorno della pace / «Vi do la mia pace!» dice Gesù. Oggi la Chiesa venera particolarmente la maternità di Maria. Questa è come un ultimo messaggio dell’ottava del Natale del Signore. La nascita parla sempre della genitrice, di colei che dà la vita, di colei che dà l’uomo al mondo. Il primo giorno dell’anno nuovo è la giornata della Madre. La vediamo quindi col Bambino tra le braccia. Madre, colei che ha generato e nutrito il Figlio di Dio. Madre di Cristo. Non è forse questa immagine la sorgente della nostra singolare fiducia? Non è proprio essa che ci permette di vivere nella cerchia di tutti i misteri della nostra fede, e, contemplandoli come «divini», considerarli nello stesso tempo così «umani»? Ma c’è ancora un’altra immagine della Madre con il Figlio tra le braccia: Maria con Gesù tolto dalla croce; con Gesù che torna fra quelle braccia, sulle quali a Betlemme fu offerto come Salvatore del mondo. Vorrei, quindi, oggi unire la nostra preghiera per la pace con questa duplice immagine. Vorrei collegarla a questa maternità, che la Chiesa venera in modo particolare nell’ottava del Natale del Signore. Perciò dico: «Madre, che sai cosa significa stringere nelle braccia il corpo morto del Figlio, di colui al quale hai dato la vita, risparmia a tutte le madri di questa terra la morte dei loro figli, i tormenti, la schiavitù, la distruzione della guerra, le persecuzioni, i campi di concentramento, le carceri! Conserva loro la gioia della nascita, del sostentamento, dello sviluppo dell’uomo e della sua vita. Nel nome di questa vita, nel nome della nascita del Signore, implora con noi la pace, la giustizia nel mondo! Madre della Pace, sii con noi in ogni momento! Fa’ che questo nuovo anno sia un anno di pace.»
</p>

<p>
<u>FEGF2</u> / Maria, Madre di Dio,  Cirillo d’Alessandria nel quarto secolo / Mi sono meravigliato del fatto che alcuni dubitano se la santa Vergine debba essere detta o meno Madre di Dio. Se infatti il Signore nostro Gesù Cristo è Dio, perché mai la santa Vergine che lo ha generato non deve essere detta Madre di Dio? Questa fede ce l’hanno trasmessa i divini discepoli, anche se non ricordano questa espressione. Così abbiamo imparato a pensare dai santi padri. E in verità il nostro padre Atanasio di santa memoria, che adornò la sede della Chiesa di Alessandria per interi quarantasei anni, (…) scrivendo un libro sulla santa e consostanziale Trinità nel terzo discorso qua e là chiama la santa Vergine Madre di Dio. Citerò le sue parole; dice:«Questo è il fine e il carattere distintivo della santa Scrittura, come abbiamo spesso detto: l’annuncio in essa contenuto del Salvatore è duplice. Da un lato, che egli era sempre Dio ed è Figlio, poiché è Verbo, Splendore e Sapienza del Padre; dall’altro, che negli ultimi tempi,,assumendo per noi la carne, divenne uomo dalla vergine Maria, Madre di Dio». E, dopo aver detto altre cose, continua: «Molti furono santi e puri da ogni macchia: Geremia fu santificato dal seno materno e Giovanni, ancora nell’utero, balzò di gioia alla voce di Maria, Madre di Dio». (…) Santa Vergine è intesa e viene detta contemporaneamente “madre di Cristo” e «Madre di Dio». Non ha generato, infatti, un semplice uomo come noi, ma il Verbo di Dio Padre, incarnato e fatto uomo. E se anche noi per grazia siamo chiamati dèi, non così il Figlio di Dio, che lo è per natura e in verità, anche se è divenuto carne.
</p>

<h5>DIBRUNO</h5>

<p>
<u>DIBRUNO-2</u> / Gli fu messo nome Gesù / (Nm 6,22-27; Sal 66; Gal 4,4-7; Lc 2,16-21) / Quando un bambino nasce, viene alla vita, tutto riceve dai genitori. Se dovesse essere abbandonato a se stesso, dopo qualche ora morirebbe. La sua vita è interamente dagli altri. Il bambino non è solo corpo, ma è anche anima e spirito. Come si nutre il corpo, così si deve nutrire l’anima e lo spirito. L’anima si nutre di grazia di Dio, lo spirito di sapienza, verità, giustizia. Lui dovrà essere così ben nutrito spiritualmente da scegliere in ogni circostanza, momento, istante, solo il bene e mai il male. Per questo sempre va alimentato con ogni dono soprannaturale. Oggi si deve confessare che per molti ci si preoccupa solo del corpo. Non essendo esso sostenuto né dall’anima né dallo spirito che sono morti o esistono allo stato di totale paralisi, si consegna ad ogni concupiscenza, stoltezza, insipienza, giungendo alla malvagità, crudeltà, al male senza alcun limite. Quando si commette il peccato contro lo Spirito Santo allora non c’è più ritorno nel bene. Si è sulla terra, ma è come se fossimo già nell’inferno. Siamo dannati viventi. Qualcuno potrebbe obiettare: chi non è cristiano, potendo crescere in sapienza e grazia, in Cristo e nello Spirito Santo, quali reali possibilità possiede per nutrire la sua anima e il suo spirito? Le possibilità sono quelle dettate dalla coscienza che comanda che ci si allontani dal male e che si compia il bene. Sappiamo che Gesù dona come regola la nostra coscienza come misura del bene. Quanto vogliamo che gli altri facciano a noi, noi dobbiamo farlo agli altri. Questa è la Legge e i Profeti. / Anche Gesù come vero uomo, deve nutrirsi di sapienza e grazia. Prima di ogni cosa lo si deve fare vero figlio di Abramo e lo si diviene attraverso la circoncisione che, per disposizione data da Dio al Patriarca, sempre dovrà essere praticata l’ottavo giorno dalla nascita. Oggi Cristo Gesù diviene discendenza di Abramo, viene circonciso. Ma diviene anche discendenza di Davide perché Giuseppe gli dona il nome e lo fa suo vero Figlio. Da Figlio di Maria, oggi Gesù diviene vero figlio di Abramo, vero Figlio di Davide. In quanto vero figlio di Abramo viene costituito benedizione per tutti i popoli della terra. In quanto vero figlio di Davide, diviene il vero Messia, l’Unto del Signore, il Cristo di Dio. Compiendosi queste due profezie, o promesse di Dio, si compiranno in Lui tutte le altre promesse, profezie, giuramenti. Con la circoncisione Gesù inizia il suo cammino per la redenzione e la salvezza dell’umanità. Ogni genitore cristiano deve imitare Maria e Giuseppe. Devono dare ai loro figli tutta la forza, la verità, la potenza, la luce che è custodita nella loro fede. Essi sono obbligati dal loro ministero di genitori. Se nella loro casa non si vive di fede, i figli cresceranno male, senza alcuna luce e forza, senza verità e conoscenza del bene e del male. Si consegneranno ben presto al male e difficilmente vi sarà ritorno indietro. La fede si trasmette vivendola. Essa è l’alito della vera vita. Quella casa nella quale la fede non si vive, è una dimora senza aria. / Andarono, senza indugio, e trovarono Maria e Giuseppe e il bambino, adagiato nella mangiatoia. E dopo averlo visto, riferirono ciò che del bambino era stato detto loro. Tutti quelli che udivano si stupirono delle cose dette loro dai pastori. Maria, da parte sua, custodiva tutte queste cose, meditandole nel suo cuore. I pastori se ne tornarono, glorificando e lodando Dio per tutto quello che avevano udito e visto, com’era stato detto loro. Quando furono compiuti gli otto giorni prescritti per la circoncisione, gli fu messo nome Gesù, come era stato chiamato dall’angelo prima che fosse concepito nel grembo. / Ai nostri giorni le famiglie un tempo cristiane vivono di una fede divenuta tradizione, ricordo, memoria di eventi che ieri erano vita, oggi sono solo pratiche esteriori, svuotate di ogni grazia, verità, mistero soprannaturale in esse contenute. Questo svuotamento oggi sta colpendo anche i sacramenti: battesimo, cresima, eucaristia, matrimonio. Molto apparato esteriore rimane, privo però del suo contenuto interiore. Abbiamo il guscio della fede, ma non la verità e la grazia di essa. Maria e Giuseppe ci insegnano che la famiglia non solo deve nascere dalla fede, ma sempre nella fede deve rimanere e di fede nutrirsi, compiendo ogni adempimento che viene dalla Parola. / Madre di Dio, Angeli, Santi, fate che le famiglie cristiane si riapproprino della vera fede.
</p>

<p>
<u>DIBRUNO-2</u> / Gli otto giorni prescritti per la circoncisione (Lc 2,16-21) / Con la circoncisione Gesù diviene vero figlio di Abramo, vera sua discendenza. Poiché vera discendenza, in Lui saranno benedette tutte le tribù della terra, tutti i popoli, tutti le nazioni. Il rito della circoncisione ha origini lontanissime. Nella Scrittura Santa essa è fatta risalire ad un preciso ordine del Signore: “Quando Abram ebbe novantanove anni, il Signore gli apparve e gli disse: «Io sono Dio l’Onnipotente: cammina davanti a me e sii integro. Porrò la mia alleanza tra me e te e ti renderò molto, molto numeroso». Subito Abram si prostrò con il viso a terra e Dio parlò con lui: «Quanto a me, ecco, la mia alleanza è con te: diventerai padre di una moltitudine di nazioni. Non ti chiamerai più Abram, ma ti chiamerai Abramo, perché padre di una moltitudine di nazioni ti renderò. E ti renderò molto, molto fecondo; ti farò diventare nazioni e da te usciranno dei re. Stabilirò la mia alleanza con te e con la tua discendenza dopo di te, di generazione in generazione, come alleanza perenne, per essere il Dio tuo e della tua discendenza dopo di te. La terra dove sei forestiero, tutta la terra di Canaan, la darò in possesso per sempre a te e alla tua discendenza dopo di te; sarò il loro Dio». / Il segno nella carne attesta che si è in questa promessa di Dio ad Abramo: “Disse Dio ad Abramo: «Da parte tua devi osservare la mia alleanza, tu e la tua discendenza dopo di te, di generazione in generazione. Questa è la mia alleanza che dovete osservare, alleanza tra me e voi e la tua discendenza dopo di te: sia circonciso tra voi ogni maschio. Vi lascerete circoncidere la carne del vostro prepuzio e ciò sarà il segno dell’alleanza tra me e voi. Quando avrà otto giorni, sarà circonciso tra voi ogni maschio di generazione in generazione, sia quello nato in casa sia quello comprato con denaro da qualunque straniero che non sia della tua stirpe. Deve essere circonciso chi è nato in casa e chi viene comprato con denaro; così la mia alleanza sussisterà nella vostra carne come alleanza perenne. Il maschio non circonciso, di cui cioè non sarà stata circoncisa la carne del prepuzio, sia eliminato dal suo popolo: ha violato la mia alleanza»” (Gen 17,1-14). La circoncisione non è un rito senza significato. Essa è segno di appartenenza, discendenza, figliolanza. Essa fa divenire uomini secondo la fede, uomini che sono secondo la carne. Anche Gesù, pur essendo Figlio di Dio, il Padre in Lui non può benedire tutte le genti, tutti i popoli, se Lui prima non diviene figlio di Abramo secondo la promessa, la fede, il comando del Signore. / In quel tempo, [i pastori] andarono, senza indugio, e trovarono Maria e Giuseppe e il bambino, adagiato nella mangiatoia. E dopo averlo visto, riferirono ciò che del bambino era stato detto loro. Tutti quelli che udivano si stupirono delle cose dette loro dai pastori. Maria, da parte sua, custodiva tutte queste cose, meditandole nel suo cuore. I pastori se ne tornarono, glorificando e lodando Dio per tutto quello che avevano udito e visto, com’era stato detto loro. Quando furono compiuti gli otto giorni prescritti per la circoncisione, gli fu messo nome Gesù, come era stato chiamato dall’angelo prima che fosse concepito nel grembo. / Nella nostra santissima fede, ogni rito, anche se appartiene all’Antico Testamento, è carico di misteri altissimi, divini, eterni. Prima e dopo la celebrazione del rito, la persona non è più la stessa. Prima Gesù era solo Figlio di Dio e Figlio di Maria. Non era Figlio di Abramo, mai avrebbe potuto essere Figlio di Davide e mai la discendenza nella quale il Signore avrebbe domani benedetto tutte le genti. Maria e Giuseppe adempiono la Legge, sottopongono Gesù al rito della circoncisione, Gesù è ora vero Figlio di Abramo, vero Figlio di Davide, vera Discendenza di Abramo. Tutto si compie con la circoncisione. Se tutti quei cristiani, tra i quali molti ministri della Parola, smettessero di affermare, sostenere, gridare che il battesimo a nulla serve e iniziassero a diffondere la verità dell’altissimo mistero che è contenuto in esso, farebbero un grande servizio di redenzione e di salvezza all’intera umanità. Invece per la stoltezza e l’insipienza di falsità e di menzogna che governa mente e cuore, privano l’uomo della grazia che redime, giustifica, salva, fa dell’uomo una creatura nuova, colmandola di grazia e di Spirito Santo. La falsità uccide ogni vera speranza. / Madre di Dio, Angeli, Santi, fate che la bocca del cristiano sia fonte di verità e luce. 
</p>

<p>
<u>DIBRUNO-21</u> / Riferirono ciò che del bambino era stato detto loro (Lc 2,16-21) / Evangelizzare è riferire una lieta notizia. Inventare non è evangelizzare. L’angelo viene dal cielo per riferire ai pastori il fatto accaduto in Betlemme e il suo significato. Fatto e significato devono essere una sola cosa: «Non temete: ecco, vi annuncio una grande gioia, che sarà di tutto il popolo: oggi, nella città di Davide, è nato per voi un Salvatore, che è Cristo Signore. Questo per voi il segno: troverete un bambino avvolto in fasce, adagiato in una mangiatoia» (Lc 2,10-12). I pastori si recano a Betlemme e riferiscono quanto era stato loro rivelato dall’angelo. Evangelizzare è ripetere quanto ascoltato e visto. Gesù ripete quanto ha udito dal Padre: “Gesù allora esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me»” (Gv 12,44-50). Perché riferire e ripetere siano perfetti occorre che vengano vissuti nello Spirito Santo, che è lo Spirito della verità del fatto e del significato. Luca raccoglie ciò che Cristo Gesù ha fatto e insegnato son somma diligenza e accortezza e tutto riferisce a Teofilo: “Poiché molti hanno cercato di raccontare con ordine gli avvenimenti che si sono compiuti in mezzo a noi, come ce li hanno trasmessi coloro che ne furono testimoni oculari fin da principio e divennero ministri della Parola, così anch’io ho deciso di fare ricerche accurate su ogni circostanza, fin dagli inizi, e di scriverne un resoconto ordinato per te, illustre Teòfilo, in modo che tu possa renderti conto della solidità degli insegnamenti che hai ricevuto” (Lc 1,1-4). “Nel primo racconto, o Teòfilo, ho trattato di tutto quello che Gesù fece e insegnò dagli inizi fino al giorno in cui fu assunto in cielo, dopo aver dato disposizioni agli apostoli che si era scelti per mezzo dello Spirito Santo” (At 1,1-2). Si riceve con somma diligenza nello Spirito Santo, si riferisce, si ripete con somma diligenza nello Spirito Santo. L’Evangelista Giovanni riferisce i grandi segni di Gesù e il fine di essi: “Gesù, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perché crediate che Gesù è il Cristo, il Figlio di Dio, e perché, credendo, abbiate la vita nel suo nome” (Gv 20,30-31). Il riferimento è nel fatto e nella sua piena comprensione: “Quello che era da principio, quello che noi abbiamo udito, quello che abbiamo veduto con i nostri occhi, quello che contemplammo e che le nostre mani toccarono del Verbo della vita – la vita infatti si manifestò, noi l’abbiamo veduta e di ciò diamo testimonianza e vi annunciamo la vita eterna, che era presso il Padre e che si manifestò a noi –, quello che abbiamo veduto e udito, noi lo annunciamo anche a voi, perché anche voi siate in comunione con noi. E la nostra comunione è con il Padre e con il Figlio suo, Gesù Cristo. Queste cose vi scriviamo, perché la nostra gioia sia piena” (1Gv 1,1-4). / In quel tempo, [i pastori] andarono, senza indugio, e trovarono Maria e Giuseppe e il bambino, adagiato nella mangiatoia. E dopo averlo visto, riferirono ciò che del bambino era stato detto loro. Tutti quelli che udivano si stupirono delle cose dette loro dai pastori. Maria, da parte sua, custodiva tutte queste cose, meditandole nel suo cuore. I pastori se ne tornarono, glorificando e lodando Dio per tutto quello che avevano udito e visto, com’era stato detto loro. Quando furono compiuti gli otto giorni prescritti per la circoncisione, gli fu messo nome Gesù, come era stato chiamato dall’angelo prima che fosse concepito nel grembo. / Per riferire il mistero di Cristo Gesù si deve divenire mistero del suo mistero ponendosi a servizio di esso. Si diviene mistero di Cristo Gesù divenendo mistero della Chiesa, ponendoci a servizio di esso. Chi non diviene mistero, mai potrà riferire il mistero. / Madre della Redenzione, Angeli, Santi, fateci mistero di Cristo Gesù e della Chiesa. 
</p>

<p>
<u>HOMILYVOICE</u> / La nostra vita è un viaggio che dal grembo della madre, attraverso vie misteriose e arcane, deve condurci nel grembo del nostro Dio, dal quale siamo usciti per la sua onnipotenza creatrice. Per i cristiani questo viaggio dal grembo della madre al grembo di Dio dovrà essere operato nel grembo di Cristo Gesù, come suo vero corpo, sotto la potente guida e conduzione dello Spirito Santo. Rimanendo noi sempre nel grembo di Cristo Signore, è Lui che dovrà condurci nel grembo eterno del Padre per abitare con Lui, in Lui, per i secoli eterni. Un esempio ci aiuterà ad entrare in questo mistero. Giacobbe deve compiere un vero viaggio di salvezza. Non parte da solo. Lascia la casa paterna, ma accompagnato dal suo Signore con la sua protezione e custodia. Ecco cosa narra la Genesi sugli inizi di questo viaggio: Giacobbe partì da Bersabea e si diresse verso Carran. Capitò così in un luogo, dove passò la notte, perché il sole era tramontato; prese là una pietra, se la pose come guanciale e si coricò in quel luogo. Fece un sogno: una scala poggiava sulla terra, mentre la sua cima raggiungeva il cielo; ed ecco, gli angeli di Dio salivano e scendevano su di essa. Ecco, il Signore gli stava davanti e disse: «Io sono il Signore, il Dio di Abramo, tuo padre, e il Dio di Isacco. A te e alla tua discendenza darò la terra sulla quale sei coricato. La tua discendenza sarà innumerevole come la polvere della terra; perciò ti espanderai a occidente e a oriente, a settentrione e a mezzogiorno. E si diranno benedette, in te e nella tua discendenza, tutte le famiglie della terra. Ecco, io sono con te e ti proteggerò dovunque tu andrai; poi ti farò ritornare in questa terra, perché non ti abbandonerò senza aver fatto tutto quello che ti ho detto». Giacobbe si svegliò dal sonno e disse: «Certo, il Signore è in questo luogo e io non lo sapevo». Ebbe timore e disse: «Quanto è terribile questo luogo! Questa è proprio la casa di Dio, questa è la porta del cielo». La mattina Giacobbe si alzò, prese la pietra che si era posta come guanciale, la eresse come una stele e versò olio sulla sua sommità. E chiamò quel luogo Betel, mentre prima di allora la città si chiamava Luz. Giacobbe fece questo voto: «Se Dio sarà con me e mi proteggerà in questo viaggio che sto facendo e mi darà pane da mangiare e vesti per coprirmi, se ritornerò sano e salvo alla casa di mio padre, il Signore sarà il mio Dio. Questa pietra, che io ho eretto come stele, sarà una casa di Dio; di quanto mi darai, io ti offrirò la decima» (Gen 28,10-22). La benedizione era su di Lui. Alla sera della vita ecco cosa Lui confessa, benedicendo Giuseppe: E così benedisse Giuseppe: «Il Dio, alla cui presenza hanno camminato i miei padri, Abramo e Isacco, il Dio che è stato il mio pastore da quando esisto fino ad oggi, l’angelo che mi ha liberato da ogni male, benedica questi ragazzi! Sia ricordato in essi il mio nome e il nome dei miei padri, Abramo e Isacco, e si moltiplichino in gran numero in mezzo alla terra!»  (Gen 48,15-16). / Il nostro viaggio deve iniziare con la benedizione del Signore sulla terra e iniziare con la benedizione del Signore nei cieli eterni. Allora il re dirà a quelli che saranno alla sua destra: “Venite, benedetti del Padre mio, ricevete in eredità il regno preparato per voi fin dalla creazione del mondo, perché ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto, nudo e mi avete vestito, malato e mi avete visitato, ero in carcere e siete venuti a trovarmi” (Mt 25,34-36). / Sempre però dobbiamo abitare nella benedizione del Signore. Vi abiteremo, se abitiamo in Cristo Gesù. Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. / In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto,  avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria (Ef 1,3-14). Dal grembo materno, nel grembo di Cristo, al grembo del Padre per lo Spirito Santo. Questo mistero del cammino nella benedizione così è rivelato dal Signore: LEGGIAMO Num 6,22-27 / Il Signore parlò a Mosè e disse: «Parla ad Aronne e ai suoi figli dicendo: “Così benedirete gli Israeliti: direte loro: Ti benedica il Signore e ti custodisca. Il Signore faccia risplendere per te il suo volto e ti faccia grazia. Il Signore rivolga a te il suo volto e ti conceda pace”. Così porranno il mio nome sugli Israeliti e io li benedirò». Oggi però l’uomo ha deciso di camminare senza la benedizione del Signore.  Questa decisione è atto di vera follia. Significa che l’uomo è stato privato, si è privato del suo mistero. Urge che venga riportato in esso. Ma se chi è chiamato a riportarlo neanche lui crede più nel vero mistero dell’uomo, si comprenderà che possiamo camminare per vie di falsità e di menzogna, ma non per sentieri di luce e di verità eterna. Può aiutare l’uomo a ritrovare e a vivere il suo mistero solo chi ha ritrovato e vive in pienezza di luce e di verità il suo mistero. / SECONDA LETTURA: Il mistero di Dio per ogni uomo è Cristo Gesù. Non solo è Cristo, ma il mistero si compie entrando noi nel seno di Cristo, vivendo per Cristo, con Cristo e in Cristo, allo stesso modo che Cristo vive nel seno del Padre, con il Padre, per il Padre. Questa via è possibile percorrerla solo se lo Spirito Santo abita in noi e noi ci lasciamo condurre da Lui verso il seno del Padre nel seno di Cristo Signore. Ecco come l’Apostolo annuncia questo mistero nella Lettera ai Colossesi: È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. / Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo (Col 2,9-15). / Cristo Gesù è il Dono del Padre ad ogni uomo, perché ogni uomo in Lui diventi suo figlio di adozione. Essendo Cristo Gesù il solo erede di Dio e il solo che abita nel seno del Padre, se noi siamo in Cristo e con Cristo un solo “Figlio” del Padre, anche noi abbiamo il diritto di abitare nel seno del Padre. È però un diritto condizionato alla nostra dimora nel seno di Cristo Signore. Se usciamo dal seno di Cristo, perdiamo ogni diritto ad entrare oggi e per l’eternità nel seno del Padre, seno della luce e della pace eterna. / LEGGIAMO Gal 4,4-7 / Quando venne la pienezza del tempo, Dio mandò il suo Figlio, nato da donna, nato sotto la Legge, per riscattare quelli che erano sotto la Legge, perché ricevessimo l’adozione a figli. E che voi siete figli lo prova il fatto che Dio mandò nei nostri cuori lo Spirito del suo Figlio, il quale grida: «Abbà! Padre!». Quindi non sei più schiavo, ma figlio e, se figlio, sei anche erede per grazia di Dio. / Se solo Cristo è l’Erede del Padre, Cristo è necessario ad ogni uomo come via per raggiungere oggi e per l’eternità il seno del Padre. Se questa è la verità eterna stabilita dal Padre nel suo consiglio eterno, perché oggi noi, discepoli di Gesù, diciamo che Cristo non è più il seno nel quale abitare per raggiungere oggi e per l’eternità il seno del Padre nello Spirito Santo? Nelle nostre affermazioni c’è una evidente contraddizione, un palese contrasto, una chiara negazione della verità rivelata. Certo, ognuno può credere o non credere nella verità rivelata. Ognuno però deve avere l’onestà di dichiarare ad ogni altro uomo che tra il suo pensiero e il pensiero della rivelazione non c’è alcuna comunione. / Ognuno dovrebbe avere la stessa onestà del Dio nel quale dice di credere. Il nostro Dio lo attesta chiaramente: i miei pensieri non sono i vostri pensieri. Ecco questa verità così come essa è annunciata da Isaia: Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri (Is 55,6-9). / Sarebbe questa l’onestà richiesta ad ogni discepolo di Gesù: dichiarare pubblicamente, apertamente che le sue parole non sono conformi alle Parole della Rivelazione, Parole contenute nella Sacra Scrittura. Per essere onesti, è necessario che lo Spirito del Signore governi la nostra mente e il nostro cuore. / La nostra disonestà attesta che lo Spirito di Dio non governa la nostra vita. Essa è invece governata dallo spirito delle tenebre e della menzogna. Quando la nostra vita è fuori dal grembo di Cristo per opera dello Spirito Santo, essa è sempre nel grembo dello spirito delle tenebre e secondo lo spirito delle tenebre noi parliamo. Le nostre parole rivelano quale spirito ci conduce: Se è lo Spirito Santo che ci conduce, noi diciamo le Parole del Padre, le Parole di Cristo Gesù. Se invece è lo spirito delle tenebre che ci conduce, perché abitiamo nel suo seno, noi diciamo le sue parole che sono inganno, menzogna, falsità. / LETTURA DEL  VANGELO: Così l’angelo Raffaele parla a Tobi e a Tobia: “Benedite Dio e proclamate davanti a tutti i viventi il bene che vi ha fatto, perché sia benedetto e celebrato il suo nome. Fate conoscere a tutti gli uomini le opere di Dio, come è giusto, e non esitate a ringraziarlo. È bene tenere nascosto il segreto del re, ma è motivo di onore manifestare e lodare le opere di Dio” (Tn 13,6-7). Le opere e i misteri di Dio vanno fatti conoscere, perché in queste opere e in questi misteri è la nostra vera vita. Il Signore manda il suo angelo a svelare il mistero della nascita del Redentore che è Cristo Signore, ai pastori. I pastori sono mandati dall’angelo a svelare il mistero di quel bambino che è nato  e che è stato deposto in una mangiatoia. I pastori si recano senza indugio. Vedono che tutto è come hanno detto i pastori e narrano ai presenti quanto era stato loro rivelata dall’angelo. / Tutti rendono lode al Signore per questa grande opera da Lui compiuta. La conoscenza del mistero è la via della vita. Dio rivela il mistero ad uno, perché sia lui a rivelarlo al mondo intero. Oggi questo mistero non solo non viene più rivelato secondo purezza di verità, di scienza, di dottrina, di sapienza e di intelligenza nello Spirito Santo. Si ha anche paura di manifestarlo, predicarlo, annunciarlo, ricordarlo. Al suo posto si usano delle parole neutre, parola private del mistero. Queste parole sono: tenerezza, misericordia, amore. / Ma queste parole sono una persona. La tenerezza che non è di Dio ma del Padre nostro celeste, è Cristo Gesù. La misericordia del Padre è Cristo Gesù. L’amore del Padre è Cristo Gesù. / Questa verità è così cantata da Zaccaria: «Benedetto il Signore, Dio d’Israele, perché ha visitato e redento il suo popolo, e ha suscitato per noi un Salvatore potente nella casa di Davide, suo servo, come aveva detto per bocca dei suoi santi profeti d’un tempo: salvezza dai nostri nemici, e dalle mani di quanti ci odiano. Così egli ha concesso misericordia ai nostri padri e si è ricordato della sua santa alleanza, del giuramento fatto ad Abramo, nostro padre, di concederci, liberati dalle mani dei nemici, di servirlo senza timore, in santità e giustizia al suo cospetto, per tutti i nostri giorni. E tu, bambino, sarai chiamato profeta dell’Altissimo perché andrai innanzi al Signore a preparargli le strade, per dare al suo popolo la conoscenza della salvezza nella remissione dei suoi peccati. / Grazie alla tenerezza e misericordia del nostro Dio, ci visiterà un sole che sorge dall’alto, per risplendere su quelli che stanno nelle tenebre e nell’ombra di morte, e dirigere i nostri passi sulla via della pace» (Lc 1,68-79). / La tenerezza del Padre è Cristo Signore, il Salvatore e il Redentore del mondo.  Cristo Signore va annunciato, manifestato, rivelato, predicato ad ogni uomo che vive sulla nostra terra per comando divino. Se separiamo queste parole – tenerezza, misericordia, amore –  da Cristo Signore, operiamo il grande tradimento e il grande rinnegamento della verità. / LEGGIAMO IL TESTO DI Lc 2, 16-21 / Appena gli angeli si furono allontanati da loro, verso il cielo, i pastori dicevano l’un l’altro: «Andiamo dunque fino a Betlemme, vediamo questo avvenimento che il Signore ci ha fatto conoscere».  Andarono, senza indugio, e trovarono Maria e Giuseppe e il bambino, adagiato nella mangiatoia. E dopo averlo visto, riferirono ciò che del bambino era stato detto loro. Tutti quelli che udivano si stupirono delle cose dette loro dai pastori. Maria, da parte sua, custodiva tutte queste cose, meditandole nel suo cuore. / I pastori se ne tornarono, glorificando e lodando Dio per tutto quello che avevano udito e visto, com’era stato detto loro. Quando furono compiuti gli otto giorni prescritti per la circoncisione, gli fu messo nome Gesù, come era stato chiamato dall’angelo prima che fosse concepito nel grembo. La Vergine Maria è Madre del Discepolo di Gesù, ma anche suo eterno modello ed esempio, sempre da imitare. Maria sa, per scienza, sapienza, intelligenza, conoscenza nello Spirito Santo che abita nel suo cuore, che il mistero è infinito, mentre la nostra mente è finita e mai potrà comprendere il mistero di Dio. Sa però, sempre nello Spirito Santo, che la mente per grazia può essere allargata, resa più capiente nella comprensione. Chi però può rendere la nostra mente più capace è solo e sempre lo Spirito Santo. Sapendo questo cosa fa la Vergine Maria? Raccoglie ogni frammento di storia, ogni briciola di Parola del Signore, ogni atomo del mistero che cade sotto i suo occhi e pone tutto nel suo cuore. / Con preghiera ininterrotta chiede allo Spirito Santo che le doni intelligenza piena per comprendere quanto a Lei è stato rivelato. Così agendo, la Vergine Maria insegna ai suoi figli che la comprensione del mistero necessita di tre core: Raccogliere ogni parte di esso, anche piccolissima, e custodirla nel cuore. Avere l’umiltà di riconoscere che il mistero è eternamente oltre la nostra mente. Invocare senza interruzione lo Spirito Santo affinché sia Lui a svelare al nostro spirito quanto è nascosto nelle opere di Dio. Se però noi siamo distratti e non raccogliamo anche i più piccoli atomi del mistero, noi rimaniamo fuori di esso e mai la sua conoscenza governerà la nostra vita. / Ma se noi non lo conosciamo neanche lo possiamo annunciare. È questo oggi il fallimento della missione cristiana: la non conoscenza del mistero di Gesù Signore. Non conoscendolo noi neanche lo possiamo far conoscere agli altri. Ecco come pregava l’Apostolo Paolo: Perciò anch’io, avendo avuto notizia della vostra fede nel Signore Gesù e dell’amore che avete verso tutti i santi, continuamente rendo grazie per voi ricordandovi nelle mie preghiere, affinché il Dio del Signore nostro Gesù Cristo, il Padre della gloria, vi dia uno spirito di sapienza e di rivelazione per una profonda conoscenza di lui; illumini gli occhi del vostro cuore per farvi comprendere a quale speranza vi ha chiamati, quale tesoro di gloria racchiude la sua eredità fra i santi e qual è la straordinaria grandezza della sua potenza verso di noi, che crediamo, secondo l’efficacia della sua forza e del suo vigore (Ef 1,15-19). / Madre di Dio, insegna a tutti i tuoi figli prima a raccogliere ogni atomo di mistero, poi a conservare ogni cosa nel cuore, poi a pregare ininterrottamente lo Spirito Santo, perché ci doni la piena conoscenza di Cristo Gesù. È Lui la tenerezza, la misericordia, l’amore eterno, il pensiero, la volontà del Padre a noi manifestati per la nostra salvezza e redenzione. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

<br />
<a href=''>QWORK</a>

</span>

</div>
</div>
</body>
</html>
