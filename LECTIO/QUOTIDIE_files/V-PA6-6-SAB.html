<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Sabato della VI settimana di Pasqua.
</p>

<p>
<u>ANTIFONA</u> / Voi, popolo che Dio si è acquistato, proclamate le sue opere meravigliose: dalle tenebre vi ha chiamati alla sua ammirabile luce. Alleluia. (1Pt 2,9)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Signore, disponi sempre al bene i nostri cuori, perché, nel continuo desiderio di elevarci a te, possiamo vivere pienamente il mistero pasquale. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ (Dove la solennità dell’Ascensione è celebrata il giovedì, si dice la colletta seguente) O Padre, il tuo Figlio unigenito, prima di salire al cielo, ha promesso ai suoi apostoli lo Spirito Santo: tu, che hai dato loro la multiforme ricchezza della Sapienza eterna, concedi anche a noi di ricevere i doni del tuo Spirito. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Apollo dimostrava attraverso le Scritture che Gesù è il Cristo</b> / Dagli Atti degli Apostoli (At 18,23-28) / Trascorso ad Antiòchia un po' di tempo, Paolo partì: percorreva di seguito la regione della Galàzia e la Frìgia, confermando tutti i discepoli. Arrivò a Èfeso un Giudeo, di nome Apollo, nativo di Alessandria, uomo colto, esperto nelle Scritture. Questi era stato istruito nella via del Signore e, con animo ispirato, parlava e insegnava con accuratezza ciò che si riferiva a Gesù, sebbene conoscesse soltanto il battesimo di Giovanni. Egli cominciò a parlare con franchezza nella sinagoga. Priscilla e Aquila lo ascoltarono, poi lo presero con sé e gli esposero con maggiore accuratezza la via di Dio. Poiché egli desiderava passare in Acàia, i fratelli lo incoraggiarono e scrissero ai discepoli di fargli buona accoglienza. Giunto là, fu molto utile a quelli che, per opera della grazia, erano divenuti credenti. Confutava infatti vigorosamente i Giudei, dimostrando pubblicamente attraverso le Scritture che Gesù è il Cristo. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 46) <b>Dio è re di tutta la terra</b> / Popoli tutti, battete le mani! Acclamate Dio con grida di gioia, perché terribile è il Signore, l'Altissimo, grande re su tutta la terra. / Perché Dio è re di tutta la terra, cantate inni con arte. Dio regna sulle genti, Dio siede sul suo trono santo. / I capi dei popoli si sono raccolti come popolo del Dio di Abramo. Sì, a Dio appartengono i poteri della terra: egli è eccelso.
</p>

<p>
<u>ALLELUIA</u> / Alleluia, Alleluia / Sono uscito dal Padre e sono venuto nel mondo; ora lascio il mondo e vado al Padre. (Gv 16,28) / Alleluia.
</p>

<p>
<u>VANGELO</u> / <b>Il Padre vi ama, perché voi avete amato me e avete creduto</b> / Dal Vangelo secondo  Giovanni (Gv 16,23-28) / In quel tempo, disse Gesù ai suoi discepoli: «In verità, in verità io vi dico: se chiederete qualche cosa al Padre nel mio nome, egli ve la darà. Finora non avete chiesto nulla nel mio nome. Chiedete e otterrete, perché la vostra gioia sia piena. Queste cose ve le ho dette in modo velato, ma viene l'ora in cui non vi parlerò più in modo velato e apertamente vi parlerò del Padre. In quel giorno chiederete nel mio nome e non vi dico che pregherò il Padre per voi: il Padre stesso infatti vi ama, perché voi avete amato me e avete creduto che io sono uscito da Dio. Sono uscito dal Padre e sono venuto nel mondo; ora lascio di nuovo il mondo e vado al Padre». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Gesù ci ha comandato di pregare il Padre nel suo nome. Con la fiducia nella potenza di questa intercessione, diciamo: <b>Ascoltaci, o Padre, nel nome del tuo Figlio.</b> / Per tutti i laici chiamati per la vocazione battesimale ad evangelizzare le loro famiglie e i loro ambienti di vita, perché siano consapevoli e responsabili della loro missione. Preghiamo: / Per i coniugi cristiani, perché riscoprano il valore e l'impegno della loro ministerialità nell'educare la fede dei loro figli. Preghiamo: / Per tutti gli uomini religiosi che invocano Dio, sotto qualunque forma, perché siano illuminati a scoprire nella mediazione di Cristo l'efficacia della preghiera. Preghiamo: / Per i nostri giovani, perché abbiano la grazia di incontrare nel loro cammino, adulti ricchi di umanità e di fede, capaci di far trasparire la paternità di Dio. Preghiamo: / Per noi che abbiamo ricevuto lo Spirito Santo nel sacramento della confermazione, perché partecipando alle nostre liturgie siamo sempre più docili alla sua azione di supplica per tutti gli uomini. Preghiamo: / Per le «scuole di preghiera». / Per i movimenti giovanili cristiani. / O Dio, che ci hai rivelato nel Cristo il mistero della preghiera fatta nel suo nome, per introdurci nella comunione di vita con te, rendici docili alle ispirazioni del tuo Spirito che continuamente geme in noi. Per Cristo nostro Signore. Amen.
</p>

<p>
<u>OFFERTORIO</u> / Santifica, o Signore, i doni che ti presentiamo e, accogliendo questo sacrificio spirituale, trasforma anche noi in offerta perenne a te gradita.  Per Cristo nostro Signore. ♦ Accogli, o Signore, i nostri doni e fa’ che i tuoi figli, riuniti nel tuo nome, si offrano a te in sacrificio di lode. Per Cristo nostro Signore.
</p>

<p>
<u>PREFAZIO</u> / (PA-II) <b>La nuova vita in Cristo</b> / E’ veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra, e con l’assemblea degli angeli e dei santi canta l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Padre, quelli che mi hai dato siano anch’essi con me dove sono io, perché contemplino la gloria che mi hai dato. Alleluia. (Gv 17,24) ♦ Il Padre stesso vi ama, perché voi avete amato me e avete creduto che io sono venuto da Dio. Alleluia. (Gv 16,27)
</p>

<p>
<u>GRATIAS</u> / O Padre, che ci hai nutriti con questo sacramento, ascolta la nostra umile preghiera: il memoriale della Pasqua, che Cristo tuo Figlio ci ha comandato di celebrare, ci edifichi sempre nel vincolo della tua carità. Per Cristo nostro Signore. ♦ Nutriti dall’unico pane, che sempre rinnova la famiglia umana, ti preghiamo, Signore: fa’ che dalla partecipazione al sacramento dell’unità attingiamo un amore autentico e puro. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Giovanni Maria Vianney (1786-1859) sacerdote, curato d'Ars / Catechismo sulla preghiera / «Finora non avete chiesto nulla nel mio nome. Chiedete e otterrete, perché la vostra gioia sia piena» / Fate bene attenzione, figlioli miei: il tesoro di un cristiano non è sulla terra, ma nel cielo (Mt 6,20). Il nostro pensiero perciò deve volgersi dov'è il nostro tesoro. Questo è il bel compito dell'uomo: pregare e amare. Voi pregate e amate, ecco, questa è la felicità dell'uomo sulla terra. La preghiera non è nient'altro che l'unione con Dio. Quando qualcuno ha il cuore puro e unito a Dio, è preso da una certa soavità e dolcezza che inebria. In questa unione intima, Dio e l'anima sono come due pezzi di cera fusi insieme, che nessuno può più separare. Come è bella questa unione di Dio con la sua piccola creatura. È una felicità questa che non si può comprendere. Noi eravamo diventati indegni di pregare; ma Dio, nella sua bontà, ci ha permesso di parlare con lui. La nostra preghiera è incenso a lui quanto mai gradito. Figliuoli  miei, il vostro cuore è piccolo, ma la preghiera lo dilata e lo rende capace di amare Dio. La preghiera ci fa pregustare il cielo, come qualcosa che discende a noi dal paradiso. Non ci lascia mai senza dolcezza. Infatti è miele che stilla nell'anima e fa che tutto sia dolce. Nella preghiera ben fatta i dolori si sciolgono come neve al sole.
</p>

<p>
<u>EVANGELIZO-21</u> / San Fulgenzio di Ruspe (467-532) vescovo in Africa del Nord / Lettere 14, 36; CCL 91, 42 / «In quel giorno chiederete nel mio nome» / Per prima cosa dobbiamo rivolgere l'attenzione a quel che diciamo a conclusione della preghiera: "Per Gesù Cristo, tuo Figlio e nostro Signore"; non diciamo affatto "Per lo Spirito Santo": infatti non senza ragione la Chiesa cattolica esalta Cristo per quel mistero per cui "uno solo è il mediatore fra Dio e gli uomini, l'uomo Gesù Cristo" (1 Tm 2, 5), "sacerdote in eterno alla maniera di Melchisedek" (Eb 7, 17), "che con il proprio sangue entrò una volta per sempre nel santuario" (Eb 9, 12), "non fatto da mani d'uomo, figura di quello vero, ma nel cielo stesso dove siede alla destra di Dio e intercede per noi" (Eb 9, 24).	L'Apostolo, contemplando nel Cristo la sua missione di pontefice, disse: "Per mezzo di lui offriamo continuamente un sacrificio di lode a Dio, cioè il frutto di labbra che confessano il suo nome" (Eb 13, 15). Per mezzo suo dunque offriamo il sacrificio di lode e di preghiera, poiché da nemici che eravamo siamo stati riconciliati dalla sua morte (Rm 5, 10). Per lui, che si è degnato di farsi vittima per noi, il nostro sacrificio può essere accetto agli occhi di Dio. Per questo il beato Pietro ci ammonisce dicendo: "Anche voi venite impiegati come pietre vive per la costruzione di un edificio spirituale, per un sacerdozio santo, per offrire sacrifici spirituali graditi a Dio, per mezzo di Gesù Cristo" (1 Pt 2, 5). Ecco dunque perché diciamo a Dio Padre: "Per Gesù Cristo nostro Signore".
</p>

<p>
<u>DiBruno1</u> / Sono uscito dal Padre e sono venuto nel mondo (Gv 16,23-28) / Gesù esce dal Padre con la sua incarnazione. In verità non esce dal Padre, perché Lui e il Padre, nell’unità dello Spirito Santo, sussistono nella sola natura divina. Lui ha assunto la carne. Da Dio che è, si è fatto vero uomo, rimanendo vero Dio. È verità rivelata che Lui è sempre nel seno del Padre. Mai si potrà separare da esso. Questa divina ed umana verità è mirabilmente contenuta nel Prologo del Vangelo secondo Giovanni: “In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato” (Gv 1,1-18). Con l’incarnazione la Persona Eterna del Verbo, o del Figlio dell’Altissimo, dell’Unigenito del Padre, sussiste anche nella natura umana. La natura umana non è nel cielo. È sulla terra. Non è nell’eternità. È nel tempo. Con la morte di Gesù e con la sua gloriosa risurrezione anche la sua natura umana, trasformata in spirito e rivestita di gloria, immortalità, incorruttibilità, sarà portata nell’eternità e siederà alla destra del Padre. Confessare questa verità, cioè che Gesù è il Dio Incarnato per la nostra redenzione e salvezza, è la via perché noi non moriamo nei nostri peccati. Per la fede in questa verità il Padre ci dona la giustificazione e la vita eterna, a condizione che perseveriamo nella fede e camminiamo con perfetta obbedienza in questa verità eterna, divina, umana del suo Verbo Eterno. Così parla Gesù ai Giudei: “Di nuovo disse loro: «Io vado e voi mi cercherete, ma morirete nel vostro peccato. Dove vado io, voi non potete venire». Dicevano allora i Giudei: «Vuole forse uccidersi, dal momento che dice: “Dove vado io, voi non potete venire”?». E diceva loro: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». Gli dissero allora: «Tu, chi sei?». Gesù disse loro: «Proprio ciò che io vi dico. Molte cose ho da dire di voi, e da giudicare; ma colui che mi ha mandato è veritiero, e le cose che ho udito da lui, le dico al mondo». Non capirono che egli parlava loro del Padre. Disse allora Gesù: «Quando avrete innalzato il Figlio dell’uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato è con me: non mi ha lasciato solo, perché faccio sempre le cose che gli sono gradite» (Gv 8,21-29). Gesù non è solo luce eterna dalla luce eterna, Dio vero eterno dal Dio vero eterno, che è il Padre, nello Spirito Santo. È anche dalla sua divina ed eterna volontà. Da vero uomo Lui ci insegna come, nello Spirito Santo, si obbedisce al Padre in ogni suo desiderio, parola, volontà, comando. Ogni sua Parola e opera sono Parola e opera che il Padre proferisce e compie per mezzo di Lui. / In quel tempo, disse Gesù ai suoi discepoli: «In verità, in verità io vi dico: se chiederete qualche cosa al Padre nel mio nome, egli ve la darà. Finora non avete chiesto nulla nel mio nome. Chiedete e otterrete, perché la vostra gioia sia piena. Queste cose ve le ho dette in modo velato, ma viene l’ora in cui non vi parlerò più in modo velato e apertamente vi parlerò del Padre. In quel giorno chiederete nel mio nome e non vi dico che pregherò il Padre per voi: il Padre stesso infatti vi ama, perché voi avete amato me e avete creduto che io sono uscito da Dio. Sono uscito dal Padre e sono venuto nel mondo; ora lascio di nuovo il mondo e vado al Padre». / Per Gesù è giunto il momento di portare a compimento tutta la volontà del Padre. La sua passione, morte e risurrezione è la più alta, eccelsa, vera rivelazione del Padre suo, nello Spirito Santo. Vedendo Gesù Crocifisso gli Apostoli sanno quanto è grande l’amore di Gesù per il Padre. Vedendo invece Gesù risorto conosceranno quanto è grande l’amore del Padre per Gesù. La vita di Gesù è tutta rivelazione del Padre. / Madre di Dio, Angeli, Santi, fate che la vita del cristiano sia rivelazione di Cristo Gesù.
</p>

<p>
<u>DiBruno-21</u> / Sono uscito dal Padre e sono venuto nel mondo (Gv 16,23-28) / Vi è sostanziale, divina, eterna differenza tra Gesù e ogni altro uomo, che sia mandato da Dio o meno poco importa. Vale per ogni uomo, ad esclusione della Vergine Maria, quanto Davide dice a Dio nel suo Salmo: “Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. Sì, le mie iniquità io le riconosco, il mio peccato mi sta sempre dinanzi. Contro di te, contro te solo ho peccato, quello che è male ai tuoi occhi, io l’ho fatto: così sei giusto nella tua sentenza, sei retto nel tuo giudizio. Ecco, nella colpa io sono nato, nel peccato mi ha concepito mia madre” (Sal 51 (50) 3-7). Non solo nasce con la pesante eredità di Adamo, in più non è che un soffio: “Ho detto: «Vigilerò sulla mia condotta per non peccare con la mia lingua; metterò il morso alla mia bocca finché ho davanti il malvagio». Ammutolito, in silenzio, tacevo, ma a nulla serviva, e più acuta si faceva la mia sofferenza. Mi ardeva il cuore nel petto; al ripensarci è divampato il fuoco. Allora ho lasciato parlare la mia lingua: «Fammi conoscere, Signore, la mia fine, quale sia la misura dei miei giorni, e saprò quanto fragile io sono». Ecco, di pochi palmi hai fatto i miei giorni, è un nulla per te la durata della mia vita. Sì, è solo un soffio ogni uomo che vive. Sì, è come un’ombra l’uomo che passa. Sì, come un soffio si affanna, accumula e non sa chi raccolga. Ora, che potrei attendere, Signore? È in te la mia speranza” (Sal 39 (38) 2-8). Questa è la natura dell’uomo: fatto da Dio a sua immagine e somiglianza, creato per la vita e la luce, per la sua disobbedienza è precipitato nella morte, dalla quale mai si potrà liberare da se stesso. Ogni uomo vive in questa misera condizione. È schiavo del peccato, delle tenebre, del principe del mondo. / In quel tempo, disse Gesù ai suoi discepoli: «In verità, in verità io vi dico: se chiederete qualche cosa al Padre nel mio nome, egli ve la darà. Finora non avete chiesto nulla nel mio nome. Chiedete e otterrete, perché la vostra gioia sia piena. Queste cose ve le ho dette in modo velato, ma viene l’ora in cui non vi parlerò più in modo velato e apertamente vi parlerò del Padre. In quel giorno chiederete nel mio nome e non vi dico che pregherò il Padre per voi: il Padre stesso infatti vi ama, perché voi avete amato me e avete creduto che io sono uscito da Dio. Sono uscito dal Padre e sono venuto nel mondo; ora lascio di nuovo il mondo e vado al Padre». / Diversa invece è la Persona di Cristo Gesù. Lui è uscito dal Padre, rimanendo nel Padre. È uscito dal Padre per generazione eterna come suo vero Figlio. Rimane nel Padre perché la natura divina è una, una sola. Rimane nel Padre anche come Persona perché vive nell’eterna comunione dello Spirito Santo. Il Padre vive nel Figlio e nello Spirito Santo. Il Figlio vive nel Padre e nello Spirito Santo. Lo Spirito Santo vive nel Padre e nel Figlio. Una persona vive nelle altre due di amore eterno. E tuttavia il Padre ha generato e non è generato. Il Figlio è generato e non genera. Lo Spirito Santo non è né generato e né genera, perché Lui procede dal Padre e dal Figlio. È il mistero della Beata Trinità, nella quale le tre Persone divine sussistono nell’unica natura divina ed eterna. La prima differenza tra Gesù è ogni uomo è nell’eternità. La seconda differenza è nella creazione. Tutto ciò che è esiste è stato fatto per mezzo di Lui. Ogni uomo è stato creato per mezzo di Lui e senza di Lui nulla è stato creato. In più della creazione Lui è la vita e la vita è la luce per goni uomo. La terza differenza sta nella sua incarnazione: realmente, veramente, sostanzialmente il Verbo si è fatto carne ed è venuto ad abitare in mezzo a noi. La quarta differenza è nella redenzione. Come Lui è il solo mediatore nella creazione, così è il solo mediatore nella redenzione. Siamo tutti redenti per mezzo di Lui e tutti salvato per la fede in Lui. Tutti chiamati a raggiungere la gloria del Paradiso, ma camminando per la sua via, che è il suo corpo, divenendo tutti suo corpo e vivendo in Lui, con Lui per Lui. Ora volere ridurre Cristo Gesù alla semplice condizione di uomo come tutti gli altri uomini, è impugnare la verità conosciuta. Se questa impugnazione è fatta con superbia, è peccato contro lo Spirito Santo. Se questo accade, si viene esclusi dalla salvezza per l’eternità. Non c’è salvezza se non in Lui, con Lui, per Lui. Lui è il solo nome nel quale è stabilita la salvezza. / Madre della Redenzione, Angeli, Santi, fate che crediamo nella verità di Cristo.
</p>

<p>
<u>Silvestrini-21</u> / Perché mi avete amato e avete creduto... Gesù lascia un ultimo messaggio ai suoi discepoli. Egli sta andando al Padre, glorificato sulla Croce ci manifesta l'amore del Padre. È questo l'ultimo ed il primo dei suoi messaggi: Gesù è sceso sulla terra per amore e ritorna al Padre per amore. In questo arco ci è portata un'altra consegna che è conseguenza diretta di questa. È la preghiera. E' significativo che il suo lungo commiato con i discepoli si concluda con questa esortazione. Gesù stesso pregherà il Padre per noi; adesso ci invita a pregare. Preghiamo il Padre nel nome di Gesù Cristo; rivolgiamoci a Lui con fiducia chiedendo Cristo come Mediatore che si è offerto completamente al Padre. Non è semplice quello che ci chiede Gesù Cristo. Pregare nel suo nome non è immediato e significa un atto di vera conversione. La preghiera per essere efficace deve corrispondere ad un nostro preciso atteggiamento. Umiltà è l'ascolto vero delle Parole di Cristo, sono la base ed il fondamento della vera preghiera. Gesù ci dice anche che la preghiera deve nascere dalla fede e dall'amore perché abbiamo creduto in Lui e lo abbiamo amato. È ancora il comandamento dell'amore che deve informare la nostra vita. La preghiera è allora anche un cammino. La fede è il fondamento della preghiera e la preghiera alimenta la fede. L'amore è la base della preghiera e preghiamo per amare di più e meglio. La preghiera parte da una vera conversione e la conversione a Cristo fa sgorgare una preghiera pura ed efficace. La preghiera nasce dall'ascolto della Parola e la Sacra Scrittura tesse le nostre preghiere. È il circolo della vita cristiana basata sulla fede, sulla speranza e sulla carità.
</p>

<p>
<u>LOYOLA1</u> / Oggi viene messa in discussione la nostra preghiera e la nostra persona. Ci viene detto che finora non abbiamo mai chiesto nulla nel nome di Gesù: forse è vero. Forse, invece che chiedere nel suo nome abbiamo chiesto al suo nome. Forse, più che una domanda da figli, abbiamo chiesto una raccomandazione al Figlio. Il primo invito di oggi, allora, può essere quello di liberare la nostra preghiera, di sprigionarne l’autentico potenziale. Oggi siamo chiamati a prendere consapevolezza che la nostra preghiera, grazie al dono dello Spirito, è potente perché possiamo rivolgerla come fratelli, nel nome di Gesù. Il secondo invito è una domanda sulla nostra idea di gioia. «Chiedete e otterrete, perché la vostra gioia sia piena» sembra volerci dire che non sarà ottenere quello che abbiamo chiesto a procurarci gioia, ma l’intero processo di “chiedere e ottenere”: essere fratelli del Figlio significa riconoscere l’intima dipendenza dal Padre e dalla comunità. Chiedere nel nome di Gesù significa assimilare il suo stile: nell’ora di più buia, servire e chiedere, lavare i piedi e pregare. Il bisogno può essere uno strumento di relazione, non motivo di vergogna o attacco alla nostra autonomia. La nostra gioia comincia quando chiediamo. / Con quale animo entro in preghiera, oggi? In questo momento da quale bisogno posso liberarmi, chiedendo aiuto ad altri? In che modo mi rapporto ai miei bisogni? (Matteo Palma)
</p>

<p>
<u>LOYOLA-21</u> / Chiedete, chiedete nel mio nome, dice Gesù, e il Padre concederà quanto richiesto perché la gioia dei discepoli sia piena. Siamo alla ultime battute del grande discorso di Gesù ai discepoli prima della Passione. E quindi quello che ha maggiormente in animo per i suoi viene ovviamente esplicitato. Il suo rapporto unico col Padre gli permette di invitare coloro che lo seguono a non “farsi scrupoli” nel chiedere ciò che veramente è essenziale alla loro vita e che porta alla gioia, proprio quella gioia che Gesù ha promesso per coloro che rimangono in lui. È un programma di vita, questa sequela, un programma che porta con sé anche tribolazioni e incomprensioni, Gesù non lo nasconde, ma che dà un senso di pienezza e di gioia che niente e nessuno può dare o togliere. Il nostro desiderio di seguirlo non può che passare per questa modalità per essere veritiero. Pertanto tutto ciò che rimane puramente sofferenza e non sa approdare al gusto e alla gioia di una vita unificata non è in realtà cristiano: lo sforzo umano di annientarsi o di imbonirsi Dio con il sacrificio è destinato al fallimento o a una idea di Dio che schiaccia l’uomo. Non “Dio o uomo”, ma in Gesù e in una vita con lui “Dio e uomo”. Questo è il grande desiderio di Dio in Gesù. / Cosa chiedi al Padre nel nome di Gesù, oggi? Quale scrupolo ti impedisce di chiedere ciò di cui hai bisogno? Cosa prevede oggi il tuo programma di vita? (Lino Dan SJ)
</p>

<p>
<u>LettureBose</u> / A proposito dei beni della chiesa / Non possiamo aprire la bocca perché la chiesa non si comporta meglio degli uomini di questo mondo. Non avete udito che gli apostoli non accettarono neppure di distribuire il denaro raccolto senza fatica? Ma ora, nella preoccupazione per questi affari, i vescovi hanno superato gli amministratori, gli economi, i commercianti; mentre dovrebbero preoccuparsi e darsi pensiero delle vostre anime, essi, invece, si affaticano tutto il giorno per quelle cose per cui si affannano i collettori di imposte, gli esattori, i revisori dei conti, i tesorieri. Non lo dico solo per lamentarmi, ma perché si corregga e si cambi questa situazione, perché si abbia pietà della triste schiavitù in cui ci troviamo, perché diventiate voi stessi la rendita e il tesoro della chiesa ... Penso che, per grazia di Dio, raggiungano il numero di centomila quelli che sono qui radunati; se ognuno desse un pane a un povero, tutti starebbero bene, e se ognuno desse anche solo un obolo, nessuno sarebbe povero e noi presbiteri non dovremmo sopportare offese e derisioni per il fatto che ci preoccupiamo di beni materiali. Le parole: Vendi i tuoi beni e dalli ai poveri, poi vieni e seguimi (Mt 19,21), infatti, dovrebbero essere rivolte anche ai capi della chiesa a proposito dei beni della chiesa. Diversamente non è possibile seguire il Signore come si deve, perché non ci si è liberati di ogni preoccupazione troppo vile e troppo materiale. Ora invece i presbiteri di Dio si occupano di vendemmia, di mietitura, di compravendita dei prodotti ... Ne deriva una grande trascuratezza [nell'applicarsi] alle Scritture, pigrizia nel pregare, noncuranza in tutto il resto. Non è possibile infatti dividersi in ambedue le occupazioni [gli affari materiali e il ministero di pastori] con l'impegno dovuto. Perciò prego e supplico che da ogni parte scaturiscano per noi molte sorgenti e che il vostro zelo divenga la nostra aia e il nostro torchio. Cosi i poveri saranno nutriti più facilmente, Dio sarà glorificato, e voi crescerete in bontà e godrete dei beni eterni. (Giovanni Crisostomo, Omelie sul Vangelo di Matteo 85,4) 
</p>

<p>
<u>FEGF1</u> / I giorni tra la risurrezione e l'ascensione del Signore di san Leone Magno nel quinto secolo / Miei cari, i giorni intercorsi tra la risurrezione del Signore e la sua ascensione, non sono passati inutilmente, ma in essi sono stati confermati grandi misteri e sono state rivelate grandi verità. Venne eliminato il timore di una morte crudele, e venne annunziata non solo l'immortalità dell'anima, ma anche quella del corpo. Durante quei giorni, in virtù del soffio divino, venne effuso su tutti gli apostoli lo Spirito Santo, e a san Pietro apostolo, dopo la consegna delle chiavi del Regno, venne affidata la cura suprema del gregge del Signore. In questi giorni il Signore si unisce, come terzo, ai due discepoli lungo il cammino, e per dissipare in noi ogni ombra di incertezza, biasima la fede languida di quei due spaventati e trepidanti. Quei cuori da lui illuminati s'infiammano di fede e, mentre prima erano freddi, diventano ardenti, man mano che il Signore spiega loro le Scritture. Quando egli spezza il pane, anche lo sguardo di quei commensali si apre. Si aprono gli occhi dei due discepoli come quelli dei progenitori. Ma quanto più felicemente gli occhi dei due discepoli dinanzi alla glorificazione della propria natura, manifestata in Cristo, che gli occhi dei progenitori dinanzi alla vergogna della propria prevaricazione! Perciò, o miei cari, durante tutto questo tempo trascorso tra la risurrezione del Signore e la sua ascensione, la divina Provvidenza questo ha avuto di mira, questo ha comunicato, questo ha voluto insinuare negli occhi e nei cuori dei suoi: la ferma certezza che il Signore Gesù Cristo era veramente risuscitato, come realmente era nato, realmente aveva patito ed era realmente morto. Perciò i santi apostoli e tutti i discepoli che avevano trepidato per la tragedia della croce ed erano dubbiosi nel credere alla risurrezione, furono talmente rinfrancati dall'evidenza della verità, che, al momento in cui il Signore saliva nell'alto dei cieli, non solo non ne furono affatto rattristati, ma anzi furono ricolmi di grande gioia. Ed avevano davvero un grande e ineffabile motivo di rallegrarsi. Essi infatti, insieme a quella folla fortunata, contemplavano la natura umana mentre saliva ad una dignità superiore a quella delle creature celesti. Essa oltrepassava le gerarchie angeliche, per essere innalzata al di sopra della sublimità degli arcangeli, senza incontrare a nessun livello per quanto alto, un limite alla sua ascesa. Infine, chiamata a prender posto presso l'eterno Padre, venne associata a lui nel trono della gloria, mentre era unita alla sua natura nella Persona del Figlio.
</p>

<p>
<u>FEGF2</u> / Nessuno è mai salito al cielo, fuorché il Figlio dell'uomo che è disceso dal cielo, di sant'Agostino nel quinto secolo / Oggi nostro Signore Gesù Cristo è asceso al cielo. Con lui salga pure il nostro cuore. Ascoltiamo l'apostolo Paolo che proclama: «Se siete risorti con Cristo, cercate le cose di lassù, dove si trova Cristo assiso alla destra di Dio. Pensate alle cose di lassù, non a quelle della terra» (Col 3, 1-2). Come egli è asceso e non si è allontanato da noi, così anche noi già siamo lassù con lui, benché nel nostro corpo non si sia ancora avverato ciò che ci è promesso…. Perché allora anche noi non fatichiamo su questa terra, in maniera da riposare già con Cristo in cielo, noi che siamo uniti al nostro Salvatore attraverso la fede, la speranza e la carità? Cristo, infatti, pur trovandosi lassù, resta ancora con noi. E noi, similmente, pur dimorando quaggiù, siamo già con lui. E Cristo può assumere questo comportamento in forza della sua divinità e onnipotenza. A noi, invece, è possibile, non perché siamo esseri divini, ma per l'amore che nutriamo per lui. Egli non abbandonò il cielo, discendendo fino a noi; e nemmeno si è allontanato da noi, quando di nuovo è salito al cielo. Infatti egli stesso dà testimonianza di trovarsi lassù mentre era qui in terra: Nessuno è mai salito al cielo fuorché colui che è disceso dal cielo, il Figlio dell'uomo, che è in cielo (cfr. Gv 3, 13). Questa affermazione fu pronunciata per sottolineare l'unità tra lui nostro capo e noi suo corpo. Quindi nessuno può compiere un simile atto se non Cristo, perché anche noi siamo lui, per il fatto che egli è il Figlio dell'uomo per noi, e noi siamo figli di Dio per lui. Così si esprime l'Apostolo parlando di questa realtà: «Come infatti il corpo, pur essendo uno, ha molte membra e tutte le membra, pur essendo molte, sono un corpo solo, così anche Cristo» (1 Cor 12,12). L'Apostolo non dice: «Così Cristo», ma sottolinea: «Così anche Cristo». Cristo dunque ha molte membra, ma un solo corpo. Perciò egli è disceso dal cielo per la sua misericordia e non è salito se non lui, mentre noi unicamente per grazia siamo saliti in lui. E così non discese se non Cristo e non è salito se non Cristo. Questo non perché la dignità del capo sia confusa nel corpo, ma perché l'unità del corpo non sia separata dal capo.
</p>

<p>
<u>Luigi Maria Epicoco</u> / Saperci amati / Nel Vangelo di oggi è svelato il segreto di ogni preghiera: “In verità, in verità io vi dico: se chiederete qualche cosa al Padre nel mio nome, egli ve la darà. Finora non avete chiesto nulla nel mio nome. Chiedete e otterrete, perché la vostra gioia sia piena”. Ogni preghiera è tale se è preghiera del Figlio. Chiedere nel suo nome significa assumere davanti a Dio la stessa posizione di Gesù. Dio non rifiuta nulla di buono al Figlio perché lo ama. Gesù ha reso ognuno di noi come Lui: figli unici. E basta ricordarsi questo per capire che lo scopo di ogni preghiera è la vera gioia. Molto spesso invece le nostre preghiere sembrano suppliche messe lì con l’ansia di essere esauditi. Non bisogna mai pensare che Dio vada convinto riguardo al nostro bene, al contrario siamo noi che dobbiamo convincerci che siamo amati fin nel dettaglio da Lui. Non sempre però quello che noi pensiamo essere il bene ci viene incontro. Ed è proprio in quel momento che la nostra fede deve diventare più decisa e più forte. Anche Gesù prega nel Getsemani di essere liberato dalla morte, e sembra che Dio non lo ascolti. Ma Gesù si fida del Padre anche se ha la sensazione di essere abbandonato, e alla fine è proprio questa fiducia ad avere la meglio. Anche noi dobbiamo imparare questo tipo di conversione. Anche noi dobbiamo lasciare che Gesù ci parli chiaramente di Dio rompendo tutte le immagini false che ci siamo fatti di Lui: “Queste cose ve le ho dette in modo velato, ma viene l’ora in cui non vi parlerò più in modo velato e apertamente vi parlerò del Padre. In quel giorno chiederete nel mio nome e non vi dico che pregherò il Padre per voi: il Padre stesso infatti vi ama, perché voi avete amato me e avete creduto che io sono uscito da Dio”. La vita spirituale è imparare ad alzare il velo su Dio e cominciare a parlare con Lui e non più semplicemente parlare di Lui in terza persona. Gesù ci annuncia questo. Verrà il giorno in cui saremo tanto convinti di essere amati che non domanderemo più nulla semplicemente perché l’amore sa di cosa abbiamo bisogno senza che neppure apriamo bocca.
</p>

<p>
<u>MichaelDavide Semeraro</u> / Il tuo nome è Franchezza, alleluia! / A giudicare da ciò che avviene nella sinagoga di Efeso, possiamo dire che non basta la «franchezza» (At 18,26), che non è neppure sufficiente conoscere ed esporre le cose con «accuratezza» (18,25), ma è necessaria una «maggiore accuratezza» nel conoscere e nell’annunciare «la via di Dio» (18,26). Eppure, dal punto di vista delle capacità intellettuali, non c’è dubbio che «Apollo, nativo di Alessandria, uomo colto, esperto nelle Scritture» (18,24), abbia una preparazione intellettuale e una capacità espositiva ben più spiccata di quanta ne potessero avere i coniugi Priscilla e Aquila, che sappiamo essere dei «fabbricatori di tende» (18,3). Eppure, vi è un livello di comprensione del Vangelo e una capacità di farsene testimoni e annunciatori, che va ben aldilà della preparazione e delle capacità intellettuali. Che queste siano utili e necessarie alla comprensione e all’annuncio del mistero di Cristo è indubbio, nondimeno bisogna essere sempre molto vigilanti nel non trasformare l’annuncio del Vangelo in una semplice dottrina, per quanto elaborata e convincente. Di Priscilla e Aquila gli Atti degli Apostoli ci fanno intuire una storia ben diversa da quella di Apollo. Questi viene da un ambiente raffinato e colto come Alessandria, ma sembra essere più un accademico che un uomo della strada, e per questo, meno adatto a parlare con l’«accuratezza» e «franchezza» intellettuali, come pure a partire da un’esperienza di vita formatasi non solo attraverso l’apprendimento di teorie, bensì forgiata alla scuola della vita, che spesso è una scuola di dolore. Priscilla e Aquila, dal canto loro, sono degli artigiani e, prima di tutto, sono degli esuli che si ritrovano in Asia dopo essere stati scacciati da Roma. La loro esperienza del Vangelo è passata – sarebbe meglio dire che è stata triturata - nel crogiolo di una sofferenza che permette loro «maggiore accuratezza» sia nella comprensione del mistero di Cristo che nel suo annuncio. Tutto ciò ci fa comprendere meglio la lunga catechesi che il Signore fa ai suoi discepoli durante la cena pasquale, alla vigilia della sua passione. In essa non vengono trasmessi dei semplici per quanto fondamentali concetti, né delle verità astratte, ma viene comunicata la duplice esperienza di intimità di Gesù con il Padre e il dramma del rifiuto, da parte del mondo, della sua testimonianza di amore. Una promessa ci prepara alla solennità dell’Ascensione: «Chiedete e otterrete, perché la vostra gioia sia piena» (Gv 16,24). E cosa mai possiamo chiedere se non di essere sempre più inseriti nella stessa vita di Dio, che non è una sapienza, ma una vera esperienza? La nostra preghiera si fa oggi non solo insistente, ma anche concorde: chiediamo al Signore la grazia e la gioia di poter imparare sempre di più, e sempre meglio, il mistero della nostra vita alla luce del mistero pasquale. In questo lavoro di intelligenza del cuore, non bastano le conoscenze intellettuali e le convinzioni accademiche, ma è necessario saper leggere insieme nel libro dell’esperienza, per trovarvi la traccia del passaggio della grazia.
</p>

<p>
<u>HomilyVoice-21</u> / PRIMA LETTURA Egli cominciò a parlare con franchezza nella sinagoga. Priscilla e Aquila lo ascoltarono, poi lo presero con sé e gli esposero con maggiore accuratezza la via di Dio. L’Apostolo Pietro insegna ai discepoli di Gesù che la sequela del Maestro è cammino nella perfezione morale, spirituale, dottrinale. Si raggiunge questa perfezione aggiungendo virtù a virtù, sempre, senza alcuna interruzione. Se una sola virtù manca, la sequela è imperfetta. La sua potenza divina ci ha donato tutto quello che è necessario per una vita vissuta santamente, grazie alla conoscenza di colui che ci ha chiamati con la sua potenza e gloria. Con questo egli ci ha donato i beni grandissimi e preziosi a noi promessi, affinché per loro mezzo diventiate partecipi della natura divina, sfuggendo alla corruzione, che è nel mondo a causa della concupiscenza. Per questo mettete ogni impegno per aggiungere alla vostra fede la virtù, alla virtù la conoscenza, alla conoscenza la temperanza, alla temperanza la pazienza, alla pazienza la pietà, alla pietà l’amore fraterno, all’amore fraterno la carità. Questi doni, presenti in voi e fatti crescere, non vi lasceranno inoperosi e senza frutto per la conoscenza del Signore nostro Gesù Cristo. Chi invece non li possiede è cieco, incapace di vedere e di ricordare che è stato purificato dai suoi antichi peccati. Quindi, fratelli, cercate di rendere sempre più salda la vostra chiamata e la scelta che Dio ha fatto di voi. Se farete questo non cadrete mai. Così infatti vi sarà ampiamente aperto l’ingresso nel regno eterno del Signore nostro e salvatore Gesù Cristo (2Pt 1,3-11). Per essere veri discepoli di Gesù alla fede di Noè si deve aggiungere la fede di Abramo, Alla fede di Abramo quella di Isacco, a quella di Isacco quella di Giacobbe, a quella di Giacobbe quella di Giuseppe e cosi di seguito vanno aggiunti Mosè, Giosuè, i Giudici, Samuele, Davide, Isaia, Geremia, Ezechiele Daniele, tutti gli altri profeti. Alla fede di tutto l’Antico Testamento si deve aggiungere la fede di Gesù. Alla fede di Gesù tutta la verità alla quale conduce lo Spirito Santo per tutto il tempo della storia. Alla Rivelazione va aggiunta la Tradizione e il Magistero. A tutta questa verità va aggiunta l’elaborazione dottrinale dei Teologi e la conoscenza attuale della volontà del Signore che è a noi data per mezzo dei suoi profeti, i suoi amici ai quali rivela la via oggi da seguire perché il Vangelo sia vissuto nello splendore della verità. Aggiungere la verità cui oggi conduce lo Spirito Santo alla verità cui ha condotto ieri è obbligo. Se lo Spirito Santo oggi ci conduce alla perfezione della verità, non possiamo vivere con la perfezione di ieri. Ieri era la purissima verità di ieri. Oggi è la purissima verità di oggi. I discepoli di Gesù vivono di ascolto nello Spirito Santo senza alcuna interruzione. Per vivere di ascolto senza interruzione è necessario anche un insegnamento nello Spirito Santo senza interruzione. Non si può ascoltare senza che qualcuno insegni e non si può insegnare se non si conosce la verità cui oggi ha condotto e conduce lo Spirito Santo. Non solo nella verità si cresce, nella verità anche si decresce. Come dalla falsità possiamo passare e crescere nella verità, così dalla verità possiamo ritornare nella falsità e nelle tenebre di un tempo. L’insegnamento di Gesù su questa passaggio dalla verità alla falsità e alle tenebre, deve farci seriamente pensare. Quando lo spirito impuro esce dall’uomo, si aggira per luoghi deserti cercando sollievo, ma non ne trova. Allora dice: “Ritornerò nella mia casa, da cui sono uscito”. E, venuto, la trova vuota, spazzata e adorna. Allora va, prende con sé altri sette spiriti peggiori di lui, vi entrano e vi prendono dimora; e l’ultima condizione di quell’uomo diventa peggiore della prima. Così avverrà anche a questa generazione malvagia» (Mt 12,43-45). Farisei e scribi del tempo di Gesù sono in questa condizione di falsità e di tenebre: “Guai a voi, scribi e farisei ipocriti, che chiudete il regno dei cieli davanti alla gente; di fatto non entrate voi, e non lasciate entrare nemmeno quelli che vogliono entrare. Guai a voi, scribi e farisei ipocriti, che percorrete il mare e la terra per fare un solo prosèlito e, quando lo è divenuto, lo rendete degno della Geènna due volte più di voi” (Mt 23,13-15). Tutti i discepoli di Gesù sono esposti a questo rischio. LEGGIAMO At 18,23-28 Trascorso là un po’ di tempo, partì: percorreva di seguito la regione della Galazia e la Frìgia, confermando tutti i discepoli. Arrivò a Èfeso un Giudeo, di nome Apollo, nativo di Alessandria, uomo colto, esperto nelle Scritture. Questi era stato istruito nella via del Signore e, con animo ispirato, parlava e insegnava con accuratezza ciò che si riferiva a Gesù, sebbene conoscesse soltanto il battesimo di Giovanni. Egli cominciò a parlare con franchezza nella sinagoga. Priscilla e Aquila lo ascoltarono, poi lo presero con sé e gli esposero con maggiore accuratezza la via di Dio. Poiché egli desiderava passare in Acaia, i fratelli lo incoraggiarono e scrissero ai discepoli di fargli buona accoglienza. Giunto là, fu molto utile a quelli che, per opera della grazia, erano divenuti credenti. Confutava infatti vigorosamente i Giudei, dimostrando pubblicamente attraverso le Scritture che Gesù è il Cristo. In modo particolare vanno formati i missionari del Vangelo, quanti sono inviati per il mondo a predicare il regno di Dio. Sappiamo che Gesù formò i suoi Apostoli per ben tre anni. Prima di mandarli per il mondo li colmò con il suo Santo Spirito. Sappiamo anche che la prima comunità formava quanti si convertivano con un insegnamento senza interruzione: “Erano perseveranti nell’insegnamento degli apostoli e nella comunione, nello spezzare il pane e nelle preghiere” (At 2,42). Apollo non è ben formato nella conoscenza di Cristo Gesù, Aquila e Priscilla lo prendono e gli espongono con maggiore accuratezza la via di Dio. Ecco l’opera ininterrotta degli Apostoli, dei Maestri, dei Dottori: insegnare ogni giorno con maggiore accuratezza la via di Dio, che è la via di Cristo Gesù. Questo insegnamento può essere svolto solo nello Spirito Santo. È lo Spirito nel cuore di chi insegna che impedisce che si possa insegnare dalla falsità, dall’inganno, dalle tenebre. Ecco la grande raccomandazione che l’Apostolo Paolo fa a Timoteo: “Tu però rimani saldo in quello che hai imparato e che credi fermamente. Conosci coloro da cui lo hai appreso e conosci le sacre Scritture fin dall’infanzia: queste possono istruirti per la salvezza, che si ottiene mediante la fede in Cristo Gesù. Tutta la Scrittura, ispirata da Dio, è anche utile per insegnare, convincere, correggere ed educare nella giustizia, perché l’uomo di Dio sia completo e ben preparato per ogni opera buona. Ti scongiuro davanti a Dio e a Cristo Gesù, che verrà a giudicare i vivi e i morti, per la sua manifestazione e il suo regno: Annuncia la Parola, insisti al momento opportuno e non opportuno, ammonisci, rimprovera, esorta con ogni magnanimità e insegnamento. Verrà giorno, infatti, in cui non si sopporterà più la sana dottrina, ma, pur di udire qualcosa, gli uomini si circonderanno di maestri secondo i propri capricci, rifiutando di dare ascolto alla verità per perdersi dietro alle favole. Tu però vigila attentamente, sopporta le sofferenze, compi la tua opera di annunciatore del Vangelo, adempi il tuo ministero (2T 3,14-4,5). Una comunità cristiana senza insegnamento è una casa senza la luce del sole e la luce della lampada. È una casa avvolta dalle tenebre. Si lasci una comunità senza insegnamento per un mese e le tenebre conquisteranno ogni suo figlio. Non si aggiunga ciò che manca alla perfetta conoscenza e si farà di questa comunità un campo di grano soffocato dai rovi. Madre della Sapienza, fa’ che nelle nostre comunità mai manchi il vero insegnamento. Un falso insegnamento è semina di spine nel buon grano. LETTURA DEL VANGELO Sono uscito dal Padre e sono venuto nel mondo; ora lascio di nuovo il mondo e vado al Padre». Gesù è uscito dal Padre. Del Padre Lui è il suo Figlio Unigenito. Lui è Dio da Dio, Luce da Luce, Dio vero da Dio vero. Generato, non creato, della stessa sostanza del Padre. La divinità di Gesù è essenza della nostra fede. Il nostro Dio è mistero eterno di unità e di trinità, unità della natura, trinità delle persone. Se questo mistero non viene confessato secondo purezza di verità, non c’è fede vera, perché non c’è verità vera. Ecco cosa lo Spirito Santo rivela del mistero del Figlio Unigenito del Padre attraverso l’Apostolo Giovanni: In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,1-18). Prima il Verbo di Dio era senza la carne. Si è fatto carne nel tempo, appena duemila e 21 anni fa. Tempo recentissimo. Assume una carne mortale, anche se purissima, senza peccato. Lui prende la carne, la porta sul crogiolo della croce e la fonde nel fuoco della grande sofferenza. Poi la porta nel sepolcro in attesa che il Padre la trasformi in luce, in spirito. È questo il duplice grande prodigio che si è compiuto in Cristo Gesù. Non era vero uomo ed è divenuto vero uomo. Come vero uomo era di carne e di non di luce, non di spirito. Nel sepolcro il Padre suo trasforma la sua carne in luce, in spirito e si ricompone il vero uomo, la vera umanità di Cristo. Ora il Verbo vive assiso alla destra del Padre trasformato in Luce anche nella sua umanità. Nella sua luce per la sua luce saranno trasformati in luce e in spirito tutti coloro che avranno creduto in Lui e per la fede in Lui sono divenuti con Lui un solo corpo, una sola vita. Colui che ascese al cielo e lo stesso di colui che è disceso dal cielo. Non era carne e si è fatto carne venendo nel mondo. La carne non era luce, non era spirito e attraverso il crogiolo della croce è stata preparata perché fosse trasformata in luce, in spirito. Se vivremo come vero corpo di Cristo nel giorno della risurrezione anche noi saremo trasformati in luce, in spirito. La risurrezione non sarà per tutti uguale. Ecco le parole solenni di Gesù: “In verità, in verità io vi dico: viene l’ora – ed è questa – in cui i morti udranno la voce del Figlio di Dio e quelli che l’avranno ascoltata, vivranno. Come infatti il Padre ha la vita in se stesso, così ha concesso anche al Figlio di avere la vita in se stesso, e gli ha dato il potere di giudicare, perché è Figlio dell’uomo. Non meravigliatevi di questo: viene l’ora in cui tutti coloro che sono nei sepolcri udranno la sua voce e usciranno, quanti fecero il bene per una risurrezione di vita e quanti fecero il male per una risurrezione di condanna. Da me, io non posso fare nulla. Giudico secondo quello che ascolto e il mio giudizio è giusto, perché non cerco la mia volontà, ma la volontà di colui che mi ha mandato” (Gv 5,25-30). Vi ho detto però che voi mi avete visto, eppure non credete. Tutto ciò che il Padre mi dà, verrà a me: colui che viene a me, io non lo caccerò fuori, perché sono disceso dal cielo non per fare la mia volontà, ma la volontà di colui che mi ha mandato. E questa è la volontà di colui che mi ha mandato: che io non perda nulla di quanto egli mi ha dato, ma che lo risusciti nell’ultimo giorno. Questa infatti è la volontà del Padre mio: che chiunque vede il Figlio e crede in lui abbia la vita eterna; e io lo risusciterò nell’ultimo giorno» (Gv 6,36-40). Questa trasformazione del corpo di carne in corpo di spirito e di luce si compie sul crogiolo della croce. Sulla croce Gesù si annienta perché il Padre lo possa creare come luce purissima e spirito senza macchia. LEGGIAMO IL TESTO DI Gv 23b-28 In verità, in verità io vi dico: se chiederete qualche cosa al Padre nel mio nome, egli ve la darà. Finora non avete chiesto nulla nel mio nome. Chiedete e otterrete, perché la vostra gioia sia piena. Queste cose ve le ho dette in modo velato, ma viene l’ora in cui non vi parlerò più in modo velato e apertamente vi parlerò del Padre. In quel giorno chiederete nel mio nome e non vi dico che pregherò il Padre per voi: il Padre stesso infatti vi ama, perché voi avete amato me e avete creduto che io sono uscito da Dio. Sono uscito dal Padre e sono venuto nel mondo; ora lascio di nuovo il mondo e vado al Padre». Gesù va al Padre perché deve ricevere il regno. Il Padre deve mettere il governo dell’universo nelle sue mani. Va al padre perché si deve compiere la profezia di Daniele. Tutte le profezie si devono compiere in Lui. Io continuavo a guardare, quand’ecco furono collocati troni e un vegliardo si assise. La sua veste era candida come la neve e i capelli del suo capo erano candidi come la lana; il suo trono era come vampe di fuoco con le ruote come fuoco ardente. Un fiume di fuoco scorreva e usciva dinanzi a lui, mille migliaia lo servivano e diecimila miriadi lo assistevano. La corte sedette e i libri furono aperti. Guardando ancora nelle visioni notturne, ecco venire con le nubi del cielo uno simile a un figlio d’uomo; giunse fino al vegliardo e fu presentato a lui. Gli furono dati potere, gloria e regno; tutti i popoli, nazioni e lingue lo servivano: il suo potere è un potere eterno, che non finirà mai, e il suo regno non sarà mai distrutto (Dn 7,9-10.13-14). Ecco ancora una volta cosa lo Spirito Santo rivela a noi sempre attraverso l’Apostolo Giovanni: “Dice il Signore Dio: Io sono l’Alfa e l’Omèga, Colui che è, che era e che viene, l’Onnipotente! Mi voltai per vedere la voce che parlava con me, e appena voltato vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro. I capelli del suo capo erano candidi, simili a lana candida come neve. I suoi occhi erano come fiamma di fuoco. I piedi avevano l’aspetto del bronzo splendente, purificato nel crogiuolo. La sua voce era simile al fragore di grandi acque. Teneva nella sua destra sette stelle e dalla bocca usciva una spada affilata, a doppio taglio, e il suo volto era come il sole quando splende in tutta la sua forza. Appena lo vidi, caddi ai suoi piedi come morto. Ma egli, posando su di me la sua destra, disse: «Non temere! Io sono il Primo e l’Ultimo, e il Vivente. Ero morto, ma ora vivo per sempre e ho le chiavi della morte e degli inferi. Scrivi dunque le cose che hai visto, quelle presenti e quelle che devono accadere in seguito” (Ap 1,8-20). Ecco cosa ancora vede e ascolta l’Apostolo Giovanni: «Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra». «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». «A Colui che siede sul trono e all’Agnello lode, onore, gloria e potenza, nei secoli dei secoli» (Ap 5,1-14). Madre dell’Agnello Immolato, ottienici dallo Spirito Santo ogni sapienza e intelligenza. Comprenderemo il mistero del Figlio tuo. Diventeremo mistero del suo mistero. Saremo perfetti missionari di Cristo Signore. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
