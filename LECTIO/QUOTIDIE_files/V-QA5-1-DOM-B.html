<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della V settimana di Quaresima.
</p>

<p>
<u>ANTIFONA</u> / Fammi giustizia, o Dio, difendi la mia causa contro gente spietata; liberami dall'uomo perfido e perverso. Tu sei il Dio della mia difesa. (Sal 42,1-2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Vieni in nostro aiuto, Padre misericordioso, perché con la tua grazia possiamo camminare sempre in quella carità che spinse il tuo Figlio a consegnarsi alla morte per la vita del mondo. Egli è Dio, e vive e regna con te. ♦ O Padre, che hai ascoltato il grido del tuo Figlio, obbediente fino alla morte di croce, dona a noi, che nelle prove della vita partecipiamo alla sua passione, la fecondità del seme che muore, per essere un giorno accolti come messe buona nella tua casa. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Concluderò un'alleanza nuova e non ricorderò più il peccato</b> / Dal libro del profeta Geremìa (Ger 31,31-34) / Ecco, verranno giorni - oracolo del Signore - nei quali con la casa d'Israele e con la casa di Giuda concluderò un'alleanza nuova. Non sarà come l'alleanza che ho concluso con i loro padri, quando li presi per mano per farli uscire dalla terra d'Egitto, alleanza che essi hanno infranto, benché io fossi loro Signore. Oracolo del Signore. Questa sarà l'alleanza che concluderò con la casa d'Israele dopo quei giorni - oracolo del Signore - : porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Non dovranno più istruirsi l'un l'altro, dicendo: «Conoscete il Signore», perché tutti mi conosceranno, dal più piccolo al più grande - oracolo del Signore -, poiché io perdonerò la loro iniquità e non ricorderò più il loro peccato. / Parola di Dio.
</p>

<p>
<u>PSALMUS</u> / (Sal 50) <b>Crea in me, o Dio, un cuore puro</b> / Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. R. / Crea in me, o Dio, un cuore puro, rinnova in me uno spirito saldo. Non scacciarmi dalla tua presenza e non privarmi del tuo santo spirito. R. / Rendimi la gioia della tua salvezza, sostienimi con uno spirito generoso. Insegnerò ai ribelli le tue vie e i peccatori a te ritorneranno. R.
</p>

<p>
<u>LETTURA2</u> / <b>Imparò l'obbedienza e divenne causa di salvezza eterna</b> / Dalla lettera agli Ebrei (Eb 5,7-9) / Cristo, nei giorni della sua vita terrena, offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l'obbedienza da ciò che patì e, reso perfetto, divenne causa di salvezza eterna per tutti coloro che gli obbediscono. / Parola di Dio.
</p>

<p>
<u>ACCLAMATIO</u> / Lode e onore a te, Signore Gesù! / Se uno mi vuole servire, mi segua, dice il Signore, e dove sono io, là sarà anche il mio servitore. (Gv 12,26) / Lode e onore a te, Signore Gesù!
</p>

<p>
<u>VANGELO</u> / <b>Se il chicco di grano caduto in terra muore, produce molto frutto</b> / Dal Vangelo secondo Giovanni (Gv 12,20-33) / In quel tempo, tra quelli che erano saliti per il culto durante la festa c'erano anche alcuni Greci. Questi si avvicinarono a Filippo, che era di Betsàida di Galilea, e gli domandarono: «Signore, vogliamo vedere Gesù». Filippo andò a dirlo ad Andrea, e poi Andrea e Filippo andarono a dirlo a Gesù. Gesù rispose loro: «È venuta l'ora che il Figlio dell'uomo sia glorificato. In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto. Chi ama la propria vita, la perde e chi odia la propria vita in questo mondo, la conserverà per la vita eterna. Se uno mi vuole servire, mi segua, e dove sono io, là sarà anche il mio servitore. Se uno serve me, il Padre lo onorerà. Adesso l'anima mia è turbata; che cosa dirò? Padre, salvami da quest'ora? Ma proprio per questo sono giunto a quest'ora! Padre, glorifica il tuo nome». Venne allora una voce dal cielo: «L'ho glorificato e lo glorificherò ancora!». La folla, che era presente e aveva udito, diceva che era stato un tuono. Altri dicevano: «Un angelo gli ha parlato». Disse Gesù: «Questa voce non è venuta per me, ma per voi. Ora è il giudizio di questo mondo; ora il principe di questo mondo sarà gettato fuori. E io, quando sarò innalzato da terra, attirerò tutti a me». Diceva questo per indicare di quale morte doveva morire. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, come veri discepoli seguiamo il Cristo, in cammino verso Gerusalemme. Invochiamo Dio, Padre misericordioso, perché tutti gli uomini siano salvi e giungano alla conoscenza della verità. Preghiamo insieme e diciamo: <b>Per la passione del tuo Figlio, ascoltaci, o Padre.</b> / Per la santa Chiesa: vivendo nella fede il mistero della passione, raccolga dall’albero della croce il frutto della speranza. Preghiamo. / Per il papa, i vescovi, i presbiteri e i diaconi: sostenuti dalla grazia, continuino a seminare il germe della Parola, e ne attendano con pazienza i frutti. Preghiamo. / Per gli uomini e le donne che non credono: come il centurione ai piedi della croce, riconoscano nella morte di Cristo il segno sconvolgente della gloria divina. Preghiamo. / Per gli agonizzanti: guardando con fede a Cristo, crocifisso per tutti, si abbandonino nelle mani misericordiose del Padre. Preghiamo. / Per noi che partecipiamo a questa Eucaristia: la forza del Pane di vita ci sostenga nella sofferenza e nella prova. Preghiamo. / Tua è la grazia, o Padre, e nelle tue mani sono le sorti dell’uomo: insegnaci a ritrovare in questo tempo favorevole l’umiltà della mente e la sapienza del cuore. Per Cristo nostro Signore.
</p>

<p>
<u>OFFERTORIO</u> / Dio onnipotente, esaudisci la nostra preghiera e dona ai tuoi fedeli, che hai illuminato con gli insegnamenti della fede cristiana, di essere purificati dalla forza di questo sacrificio. Per Cristo nostro Signore.
</p>

<p>
<u>PREFAZIO</u> / <b>La potenza della Croce</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Per la passione salvifica del tuo Figlio l’intero universo ha riconosciuto il senso della tua gloria; nella potenza ineffabile della croce splende il giudizio sul mondo e il potere regale di Cristo crocifisso. E noi, o Signore, uniti agli angeli e a tutti i santi, eleviamo a te un inno di lode ed esultanti cantiamo: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto. (Gv 12,24)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, fa' che rimaniamo sempre membra vive di Cristo, noi che comunichiamo al suo Corpo e al suo Sangue. Egli vive e regna nei secoli dei secoli. / Orazione sul popolo / Benedici, o Signore, il tuo popolo, che attende il dono della tua misericordia, e porta a compimento i desideri che tu stesso hai posto nel suo cuore. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Beato Columba Marmion (1858-1923) abate / L'umiltà / "Quando sarò elevato da terra, attirerò tutti a me" / Cristo Gesù diceva un giorno: "Una volta che sarò elevato da terra, sulla croce, sarà tale la mia potenza che potrò elevare fino a me coloro che avranno fede in me" (cf Gv 13,32). "Coloro che volgevano lo sguardo al serpente di bronzo, nel deserto, erano guariti; così coloro che guardano a me con fede e amore, nonostante le loro colpe, ferite e indegnità, saranno attirati a me e li innalzerò fino al cielo. Io, che sono Dio, ho voluto per amore vostro essere sospeso alla croce come un maledetto. In risposta a questa umiliazione ho il potere di elevare con me coloro che credono in me allo splendore dei cieli da dove sono disceso. Vengo dal cielo e vi ritornerò, ma con coloro che sperano nella mia grazia. Grazia così potente che può unirvi a me e unirvi indissolubilmente che nessuno possa togliermi chi il Padre mi ha dato e che per pura misericordia ho riscattato col mio sangue prezioso (cf. Gv 10,29)". Prospettiva piena di consolazione per l'anima umile, quella di condividere un giorno per i meriti di Cristo la sua esaltazione! S. Paolo ci parla in termini sublimi di questa suprema esaltazione di Nostro Signore, contropartita del suo abbassamento (cf. Fil 2,7-9). E' perché Gesù si è umiliato che è esaltato; perché si è abbassato fino a soffrire l'ignominia dei maledetti attaccati a un legno, Dio ha esaltato il suo nome fino al più alto dei cieli. Ormai non ci sarà oltre il suo altro nome nel quale gli uomini possano essere salvati; unico il nome; sublime la gloria, suprema la potenza di cui gode l'Uomo-Dio seduto alla destra del Padre nello splendore esterno. (...)E il trionfo incomparabile è frutto di incommensurabile umiltà.
</p>

<p>
<u>DIBRUNO-21</u> / Padre, glorifica il tuo nome (Gv 12,20-33) / Quando il nome del Signore sarà glorificato? Quando un uomo riconoscerà che solo Lui è il solo Dio vivo e vero, il solo Signore, il solo Creatore, il solo Giudice di tutta la terra. Nei cieli beati è questo il canto che sempre viene elevato al Signore: “E vidi nel cielo un altro segno, grande e meraviglioso: sette angeli che avevano sette flagelli; gli ultimi, poiché con essi è compiuta l’ira di Dio. Vidi pure come un mare di cristallo misto a fuoco; coloro che avevano vinto la bestia, la sua immagine e il numero del suo nome, stavano in piedi sul mare di cristallo. Hanno cetre divine e cantano il canto di Mosè, il servo di Dio, e il canto dell’Agnello: «Grandi e mirabili sono le tue opere, Signore Dio onnipotente; giuste e vere le tue vie, Re delle genti! O Signore, chi non temerà e non darà gloria al tuo nome? Poiché tu solo sei santo, e tutte le genti verranno e si prostreranno davanti a te, perché i tuoi giudizi furono manifestati». E vidi aprirsi nel cielo il tempio che contiene la tenda della Testimonianza; dal tempio uscirono i sette angeli che avevano i sette flagelli, vestiti di lino puro, splendente, e cinti al petto con fasce d’oro. Uno dei quattro esseri viventi diede ai sette angeli sette coppe d’oro, colme dell’ira di Dio, che vive nei secoli dei secoli. Il tempio si riempì di fumo, che proveniva dalla gloria di Dio e dalla sua potenza: nessuno poteva entrare nel tempio finché non fossero compiuti i sette flagelli dei sette Angeli” (Ap 15,1-8). Quando il Padre glorificherà il suo nome con Cristo Gesù? Quando Cristo Gesù lo riconoscerà come il suo solo Dio e Signore al quale va data l’obbedienza fino alla morte di croce. Dare gloria a Dio, glorificare il suo nome è porre la nostra vita interamente nelle sue mani, a servizio della confessione della sua verità. Se la vita non è data a Dio, mai il Signore sarà per noi glorificato. Gesù è dal Padre e per il Padre sempre. / In quel tempo, tra quelli che erano saliti per il culto durante la festa c’erano anche alcuni Greci. Questi si avvicinarono a Filippo, che era di Betsàida di Galilea, e gli domandarono: «Signore, vogliamo vedere Gesù». Filippo andò a dirlo ad Andrea, e poi Andrea e Filippo andarono a dirlo a Gesù. Gesù rispose loro: «È venuta l’ora che il Figlio dell’uomo sia glorificato. In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto. Chi ama la propria vita, la perde e chi odia la propria vita in questo mondo, la conserverà per la vita eterna. Se uno mi vuole servire, mi segua, e dove sono io, là sarà anche il mio servitore. Se uno serve me, il Padre lo onorerà. Adesso l’anima mia è turbata; che cosa dirò? Padre, salvami da quest’ora? Ma proprio per questo sono giunto a quest’ora! Padre, glorifica il tuo nome». Venne allora una voce dal cielo: «L’ho glorificato e lo glorificherò ancora!». La folla, che era presente e aveva udito, diceva che era stato un tuono. Altri dicevano: «Un angelo gli ha parlato». Disse Gesù: «Questa voce non è venuta per me, ma per voi. Ora è il giudizio di questo mondo; ora il principe di questo mondo sarà gettato fuori. E io, quando sarò innalzato da terra, attirerò tutti a me». Diceva questo per indicare di quale morte doveva morire. / Lavora, parla, pensa, opera per la gloria di Dio chi rinnega se stesso e si consegna al Padre, in Cristo, nello Spirito Santo, obbedendo ad ogni su Parola, desiderio, verità, volontà manifestata. Senza rinnegamento e senza obbedienza mai si potrà glorificare con la propria vita il nome del Signore e neanche il Signore potrà glorificare il suo nome in noi e per noi. Chi è a servizio della gloria del Padre, sempre deve confessare che Gesù viene dal Padre e che fa solo le cose che sono gradite a Lui. Chi invece lavora per la sua gloria, non conosce Dio e non conoscendolo mai potrà conoscere Cristo come inviato dal Padre. Come Gesù glorifica il Padre? Facendosi chicco di grano che cade in terra e produce molto frutto di verità, giustizia, obbedienza. La via di Cristo Gesù è via di ogni suo discepolo. Anche lui è chiamato a farsi chicco di grano, cadere a terra, morire. Così anche Lui, in Cristo, con Cristo, per Cristo, porterà frutti di vita eterna. Porta frutti di salvezza sulla terra, chi come Cristo Gesù diviene chicco di grano. Chi vorrà conservare la propria vita, la perderà, ma inutilmente, senza produrre alcun frutto di vita eterna, né per se stesso e né per il mondo. / Madre della Redenzione, Angeli, Santi, fate che i cristiani siano veri chicchi di grano.
</p>

<p>
<u>SILVESTRINI-21</u> / “Se il chicco di grano caduto in terra muore, produce frutto” Mentre con il Profeta Geremia assaporiamo ancora una volta la gioia di una ennesima promessa di fedeltà da parte di Dio, davvero instancabile nel cercarci, infinito nella sua misericordia, pronto a rinnovare quanto viene infranto dall’uomo: “con la casa d'Israele e con la casa di Giuda concluderò un'alleanza nuova... porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo”. Dicevamo... mentre assaporiamo la gioia di una promessa, alcuni greci, che tutti noi rappresentano, vogliono ancora “vedere” Gesù. Vedere oltre l’umano, ma spesso presumere di vedere unicamente con l’occhio umano così debole e fiacco: le “cose” di Dio sono visibili soltanto con l’occhio della fede, non basta l’innata curiosità del trascendente e quel vago desiderio di scrutare l’invisibile... Per “vedere” occorre prima chiedere luce e poi, ben illuminati, umilmente elevare lo sguardo verso l’Alto. Gesù, uomo-Dio, con la sua passione, con il dono della sua vita, sta per scrivere a carattere indelebile, con il suo sangue, nel cuore di ognuno di noi il più grande messaggio d’amore, mai pensato e sperato dall’uomo. Sta per rendere visibile all’umanità intera la misericordia del Padre, l’amore che gratuitamente perdona, l’amore che costa la sua crudelissima passione, la sua morte in croce, il silenzio del sepolcro e infine la risurrezione. Noi con la disobbedienza ci eravamo allontanati dal Signore: Egli si è fatto obbediente fino alla morte di croce per statuire per noi una nuova ed eterna alleanza. Il divino e preziosissimo chicco di grano, immerso nel solco profondo della terra, irrorata dal sangue, dà il suo frutto copioso, fa germogliare la vita nuova con una ultima e definitiva alleanza che ci rende tutti figli di Dio e fratelli in Cristo. Quella morte ci redime, ci riconcilia, ci illumina sulla superabbondanza dell’amore divino, sulla gravità del nostro peccato e contemporaneamente sul valore che il Padre celeste ha voluto annettere alla sofferenza in genere, e ancor più alla morte offerta e patita per amore, al martirio di Cristo in primo luogo e a quello dei martiri suoi seguaci. Dalla croce di Cristo sgorga così la luce che da valore a tutta la sofferenza umana indissolubilmente unita a quella del Martire divino. Ora sappiamo che l’approdo della nostra esistenza, la meta finale passa per quella croce, ma ci garantisce una eternità beata.
</p>

<p>
<u>LOYOLA-21</u> / Siamo ormai alle soglie della Settimana Santa. La quinta domenica di Quaresima ci viene incontro quasi per un ultimo momento di sosta e di raccoglimento prima di stringerci attorno a Gesù che entra in Gerusalemme. Un gruppo di greci (pagani) chiedono a quel gruppo di discepoli ebrei di incontrare Gesù. Interesse? Curiosità? Semplice passaparola? Non sanno che fare quegli ebrei, perché in teoria non sarebbe possibile incontrare un loro maestro da parte dei pagani․․․ chiedono a lui. E lui capovolge di nuovo, a tutti, il modo di pensare le cose. “Volete conoscermi, voi greci? Volete mantenere steccati, voi ebrei? Ecco ascoltate quali sono le mie intenzioni, come voglio vivere e scoprirete chi sono. È la mia storia che dice chi sono”, forse questo sta pensando Gesù! La sua storia è la storia di un amore infinito che si coinvolge da sempre e per sempre nell’umanità, nella nostra storia, nella tua vita․․․ ed in quel suo modo di amare ci possiamo incontrare tutti, senza discriminazioni. Gesù è una porta sempre aperta, anche in questo momento! Gesù è colui che nelle situazioni delicate non si pone la domanda “di chi è la colpa?”, ma “come possa aiutare ancora?”. Di fronte a questa domanda due risposte possibili: il rimanere da soli salvando la propria pelle o portare frutto, morendo, donandosi per amore! Lui sceglie di donarsi: muore qualcosa di sé, per rinascere in una forma più piena, feconda, bella. Muore un “io” per rinascere in un “noi”. Tutto questo avviene nel tempo: c’è un momento (l’ora decisiva), e per Gesù è proprio questa, in cui comprendi che “non puoi più vivere per te stesso salvandoti la pelle, ma che vivere per te stesso con gli altri è coinvolgerti fino in fondo”. In quell’ora Gesù dice il suo sì, il suo amen consapevole, libero, autentico. Questo è vita, è bellezza. È l’infinito che si unisce al finito. Il cielo che si unisce alla terra, il cerchio che si inserisce nel quadrato. Si giunge così alla quadratura del cerchio. Un ottagono, l’ottavo giorno, una vita senza fine, perché l’amore non passa. Seguire è scegliere di vivere nella stessa logica e riconoscere che in questa storia ritroviamo la fonte, beviamo acqua dalla sorgente. Nella sua storia ci rafforziamo e ci lanciamo seguendo il torrente della vita. / Cosa ti impedisce di entrare nella vita attraverso quella porta aperta, che è Gesù di Nazareth? In che luogo della tua vita, oggi, scegli di non salvarti la pelle e di coinvolgerti nell’amore? Come pensi di seguire Gesù oggi? (Loris Piorar SJ)
</p>

<p>
<u>FEGF1</u> / Gesù gridò a gran voce: Lazzaro, vieni fuori! di Sant’Agostino nel quinto secolo / Fra tutti i miracoli compiuti da nostro Signore Gesù Cristo, quello della risurrezione di Lazzaro è forse il più strepitoso. Tu hai udito che il Signore Gesù risuscitò un morto: ciò ti basti per convincerti che, se avesse voluto , avrebbe potuto risuscitare tutti i morti. Del resto si è riservato di far questo alla fine del mondo; poiché «verrà l'ora in cui tutti quelli che sono nei sepolcri, udranno la sua voce e ne usciranno. Nell'ultimo giorno, ad un cenno, ricostituirà il corpo dalle ceneri. Ma bisognava che intanto compisse alcune cose, che a noi servissero come segni della sua potenza per credere in lui, e prepararci a quella risurrezione che sarà per la vita, non per il giudizio. E' in questo senso che egli ha detto: «Verrà l'ora in cui tutti quelli che sono nei sepolcri, udranno la sua voce e ne usciranno, quelli che hanno agito bene per la risurrezione della vita, quelli che hanno agito male per la risurrezione del giudizio» (Gv 5, 28-29)… Se però rivolgiamo la nostra attenzione ad opere di Cristo più meravigliose di questa ci rendiamo conto che ogni uomo che crede risorge; se poi riuscissimo a comprendere l'altro genere di morte molto più detestabile, (quello cioè spirituale), vedremmo come ognuno che pecca muore. Se non che tutti temono la morte del corpo, pochi quella dell'anima… Oh, se riuscissimo a spingere gli uomini, e noi stessi insieme con loro, ad amare la vita che dura in eterno almeno nella misura che gli uomini amano la vita che fugge! 
</p>

<p>
<u>FEGF2</u> / La croce di Cristo è la sorgente di ogni benedizione  di San Leone Magno nel quarto secolo / Il nostro intelletto, illuminato dallo Spirito di verità, deve accogliere con cuore libero e puro la gloria della Croce, che diffonde i suoi raggi sul cielo e sulla terra. Con l'occhio interiore deve scrutare il significato di ciò che disse nostro Signore, parlando dell'imminenza della sua passione: «E' giunta l'ora che sia glorificato il Figlio dell'uomo» (Gv 12, 23), e più avanti: Ora l'anima mia è turbata; e che devo dire? Padre, salvami da quest'ora? Ma per questo sono giunto a quest'ora! Padre, glorifica il Figlio tuo (Gv 12, 27-28). Ed essendosi fatta sentire dal cielo la voce del Padre, che dichiarava: «L'ho glorificato, e di nuovo Lo glorificherò», rispondendo ai circostanti, Gesù disse: «Questa voce non è venuta per me, ma per voi. Ora è il giudizio di questo mondo; ora il principe di questo mondo sarà gettato fuori. Io, quando sarò elevato da terra, attirerò tutti a me» (Gv 12, 30-32). Confessiamo dunque, o miei cari, quanto l'apostolo Paolo, dottore delle genti, ha dichiarato solennemente: «Questa parola è sicura e degna di essere da tutti accolta: Cristo Gesù è venuto nel mondo per salvare i peccatori» (1 Tm 1, 15). La misericordia di Dio verso di noi è davvero meravigliosa proprio perché Cristo non è morto solo per i giusti e i santi, ma anche per i cattivi e per gli empi. E, poiché la sua natura divina non poteva essere soggetta al pungolo della morte, egli, nascendo da noi, ha assunto quanto potesse poi offrire per noi. Un tempo infatti aveva minacciato la nostra morte con la potenza della sua morte dicendo per bocca del profeta Osea: «O morte, sarò la tua morte, o inferno, sarò il tuo sterminio» (Os 13, 14). Morendo, infatti, subì le leggi della tomba, ma, risorgendo, le infranse e troncò la legge perpetua della morte, tanto da renderla da eterna, temporanea. «Come tutti muoiono in Adamo, così tutti riceveranno la vita in Cristo» (1 Cor 15, 22).
</p>

<p>
<u>RosalbaManes</u> / Il pieno abbandono che porta frutto / La Liturgia della Parola di questa domenica ci accompagna verso la Pasqua ormai imminente per farci prendere sempre più coscienza della nostra vocazione di popolo dell’alleanza e ricordarci che i «giorni della nostra vita terrena» (cf. Eb 5,7) sono il regalo prezioso che ci è dato per tessere relazioni significative e scegliere la qualità della nostra alleanza con Dio. Questo rapporto di alleanza non è un legame formale, ma un vincolo che dà vita a una relazione profonda e intima, basata sull’esperienza dell’essere l’uno per l’altro, come Dio stesso ricorda per bocca del profeta Geremia: «io sarò il loro Dio ed essi saranno il mio popolo» (Ger 31,33). Questa formula di reciprocità tra Dio e il suo popolo ci ricorda che è possibile conoscere il Signore solo all’interno di una relazione d’amore, di appartenenza vicendevole, dunque non per sentito dire ma per esperienza. Il Dio che ci chiama all’alleanza con lui è un Dio che si rende totalmente disponibile alla relazione, coinvolgendosi nella vicenda umana, assumendone gli aspetti più dolorosi, come la presenza del male e del peccato, e facendosi conoscere attraverso l’esperienza del perdono delle colpe: «tutti mi conosceranno, dal più piccolo al più grande – oracolo del Signore –, poiché io perdonerò la loro iniquità e non ricorderò più il loro peccato» (Ger 31,34). Le orme del passaggio di Dio nella nostra vita possiamo rintracciarle proprio nell’eccedenza del suo amore, in quella «grande misericordia» (Sal 50,3) che irrompe attraverso l’esperienza della riconciliazione facendoci sentire perdonati, facendoci sperimentare la «gioia della salvezza» (Sal 50,14) e trasformandoci per grazia in mediatori del perdono per gli altri, come celebra il Salmista: «Insegnerò ai ribelli le tue vie e i peccatori a te ritorneranno» (Sal 50,15). Poiché l’alleanza del Sinai con la quale Dio aveva preso per mano i suoi figli e li aveva estratti dalla schiavitù dell’Egitto è stata tradita, Dio prospetta un’alleanza nuova, scritta non esternamente su tavole di pietra, ma direttamente sul cuore. Questa nuova alleanza non esige dunque la stipulazione di un contratto ma si esprime nella risposta d’amore e nel pieno abbandono verso il Padre da parte di Cristo che «pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono» (Eb 5,8-9). La nuova alleanza si realizza nella vita totalmente donata di Gesù, che non è solo il principale alleato del Padre ma anche il mediatore della nuova alleanza, non è solo l’obbediente ma anche l’autore della salvezza di tutti i redenti. È colui che tutti desiderano vedere, anche i lontani, come i Greci saliti a Gerusalemme per la Pasqua (cf. Gv 12,21). Egli però, per rispondere a questo desiderio, focalizza l’attenzione sull’avvento dell’ora della sua glorificazione, che non ha nulla a che fare con il successo delle “celebrità” di questo mondo, ma con il dinamismo pasquale dell’abbassamento e dello svuotamento: «se il chicco di grano, caduto in terra, non muore, rimane solo; se invece muore, produce molto frutto» (Gv 12,24). Gesù assimila il suo destino a quello del chicco di grano che per germogliare deve cadere nella terra e morire. In realtà egli intercetta la fame dei Greci e la fame del mondo. È lui il Messia che, secondo le attese del tempo, procura il pane non solo al suo popolo, ma a ogni creatura. Per dare il pane, Gesù sceglie di farsi pane accettando la morte di croce. L’ora della sua glorificazione non è altro che l’ora della sua croce, espressione della sua vita consegnata per amore al Padre e all’umanità, con cui egli sconfigge il male e attira a sé ogni creatura desiderosa di salvezza e di una vita che porti frutto. L’immagine del chicco di grano che Gesù ci offre ci invita a non fuggire le nostre pasque personali ma a viverle con pieno abbandono, sapendo che da esse passa la via per vincere la solitudine e le sue ferite e germogliare nel terreno fecondo della comunione con Dio e con gli altri.
</p>

<p>
<u>MichaelDavideSemeraro</u> / Convertire... in dentro / Le letture di questa domenica, che sembra ormai affacciarsi decisamente sull’imminente Settimana Santa, da una parte sembrano concludere e dall’altra cercano di aprire. Si conclude il cammino fatto attraverso queste domeniche sul senso dell’alleanza e, ancora una volta, la prima lettura ci riporta su questo argomento, come è sempre avvenuto lungo tutte queste domeniche. Oggi è il profeta Geremia che ci ricorda con forza che l’alleanza stipulata con i padri, da Noè ad Abramo, al popolo reduce dall’esilio viene rinnovata ogni giorno per tutti coloro che veramente vogliono mettere al centro della propria vita e della propria ricerca la relazione con Dio: «Questa sarà l’alleanza che concluderò con la casa di Israele…: porrò la mia legge dentro di loro, la scriverò sul loro cuore» (Ger 31,33). In tre versetti la seconda lettura ci aiuta a comprendere che cosa mai possa significare questo accogliere la legge «dentro» accettando fino in fondo che sia scritta sul cuore: «pieno abbandono» (Eb 5,7). Il modo in cui la lettera agli Ebrei ci fa contemplare il mistero della passione di Cristo, a cui non vengono risparmiate «forti grida e lacrime» e che pure «imparò l’obbedienza da ciò che patì» (5,8), diventa un modello per la nostra stessa vita di fede in cui siamo chiamati ad aderire, giorno dopo giorno, e sempre più in concreto, al medesimo abbandono di cui fu capace il Signore Gesù. Egli stesso risponde alla domanda di alcuni Greci che esprimono il desiderio di «vedere Gesù» (Gv 12,21). Gli apostoli Filippo e Andrea, che portano un nome greco, accettano di trasmettere al Maestro questo desiderio e in certo modo ne raccomandano l’esaudimento. La risposta più semplice sarebbe stata quella di farsi vedere, acconsentendo a incontrare quanti avevano espresso il desiderio di avvicinarlo e, invece, Gesù rispose loro: «È venuta l’ora che il Figlio dell’uomo sia glorificato» e aggiunge «In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto» (Gv 12,24). I Greci chiedono di vedere Gesù e il Signore sembra dire che volerlo incontrare è come voler vedere il «chicco di grano, caduto in terra»! La sua verità non è comprensibile se non in quel mistero di nascondimento e di offerta totale ben significata dall’evocazione del seme che marcisce e muore. Detto questo, la conseguenza diventa del tutto naturale, ma tremendamente esigente: «Se uno mi vuol servire, mi segua, e dove sono io, là sarà anche il mio servitore» (Gv 12,26). In realtà, il Signore Gesù non si sottrae alla domanda dei Greci, ma onestamente risponde senza fare mistero del fatto che «vedere», nel caso della relazione con Lui, non è una semplice operazione intellettuale di sapere – in greco lo stesso verbo dice le due cose! – ma comporta una sequela che è tutta in discesa e che richiede il «pieno abbandono» del seme nella terra, un ritorno e una conversione incessante al «dentro» e al «cuore», dove si decide della nostra vita non in modo teorico, ma in modo esistenziale e concreto. Mentre la Pasqua si avvicina a grandi passi, il Signore Gesù non fa alcun mistero del fatto che la sua «anima» è «turbata» (Gv 12,27) e in tal modo ci concede di essere turbati a nostra volta. Ma ciò nulla toglie alla realtà del cammino: «Diceva questo per indicare di quale morte doveva morire» (Gv 12,32). Certo il Signore parla del suo esodo pasquale ormai imminente, ma prepara il cuore di ciascuno di noi alle nostre pasque non solo ineludibili, ma persino desiderabili.
</p>

<p>
<u>RobertoPasolini</u> / Pieno abbandono / Il vangelo di questa domenica di quaresima annuncia che l’ora della salvezza non è né una fatalità, né una conquista, ma una scelta da fare nel (pro)fondo della nostra libertà, proprio quando potremmo anche decidere altro, anziché perdere la nostra vita per amore. L’occasione di parlare apertamente della sua passione d’amore per l’uomo è offerta a Gesù da alcuni greci, che si avvicinano ai discepoli con una forte curiosità nei confronti del loro maestro: «Vogliamo vedere Gesù» (Gv 12,21). Gesù non risponde a loro, ma ai discepoli, orientando il discorso in una direzione insolita e, apparentemente, molto distante dalle aspettative: «È venuta l’ora che il Figlio dell’uomo sia glorificato» (12,23). Il Signore Gesù è ormai consapevole che l’ora della sua piena manifestazione sta per giungere, pertanto coglie l’occasione di una domanda per svelare fino in fondo le sue convinzioni: «In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto» (Gv 12,24). L’immagine del seme, chiamato a maturare nel tempo, e poi a morire nell’ora opportuna, afferma che la fecondità dell’amore autentico dipende drasticamente dalla disponibilità a interpretare la morte non come un nemico da combattere, ma come un provvidenziale alleato a cui consegnarsi. A volte siamo portati a pensare che per il Figlio di Dio vivere tutto questo fosse più facile rispetto a noi; tuttavia, l’autore della lettera agli Ebrei precisa che «Cristo, nei giorni della sua vita terrena, offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito» (Eb 5,7). Se il concetto non fosse sufficientemente chiaro, poi aggiunge: «Pur essendo Figlio, imparò l’obbedienza da ciò che patì» (5,8). Possiamo immaginare che siano state molte le occasioni in cui l’umanità di Gesù ha avuto la necessità di abbandonarsi alla fedeltà del Padre, senza perdere né il sorriso, né la speranza, pur dentro grandi contraddizioni e sofferenze. Infatti, l’espressione «pieno abbandono», potrebbe essere meglio tradotta dal greco con «prendere bene». Gesù è diventato capace di morire e portare frutto, proprio per aver accettato di «prendere bene» ogni circostanza, immergendosi in una preghiera sofferta ma filiale. Il vangelo ci rivela i contenuti di questa preghiera, raccontandoci i sentimenti di turbamento che Gesù sperimenta alla vigilia della sua passione: «Adesso l’anima mia è turbata; che cosa dirò? Padre, salvami da quest’ora? Ma proprio per questo sono giunto a quest’ora! Padre, glorifica il tuo nome» (Gv 12,27-28). Di fronte al precipitare degli eventi in suo sfavore, il cuore di Gesù decide liberamente di non chiedere aiuto «a Dio che poteva salvarlo da morte» (Eb 5,7), ma di accogliere quanto sta per succedere affinché il nome santo e buono di Dio si manifesti al mondo. Mentre l’ombra della passione si allunga inesorabilmente su di lui, il Signore Gesù non sceglie di salvarsi la pelle, ma di conservare se stesso per la vita eterna e di fare un regalo meraviglioso all’umanità, diventando «causa di salvezza eterna per tutti coloro che gli obbediscono» (5,8). Anche per noi viene l’ora della passione, quando non si possono più rimandare le decisioni importanti, quelle che solo noi possiamo prendere. In questi passaggi, nei quali avvertiamo il rischio di perdere le cose e le persone a cui siamo più legati, non veniamo mai privati dell’opportunità di obbedire al Figlio, imparando a recitare la sua stessa preghiera ed entrando in «un’alleanza nuova» (Ger 31,31) con Dio. Anziché continuare a domandare al Padre di salvarci dalla realtà, perché terribilmente diversa e più dolorosa di quanto avevamo previsto, possiamo decidere di rompere il vaso della nostra vita come un profumo, spendendoci e donandoci gratuitamente. Solo così possiamo dare a Dio il permesso di scrivere il suo autografo sul libro della nostra vita: «Porrò la mia legge dentro di loro, la scriverò sul loro cuore» (Ger 31,33). Per poi sollevare lo sguardo verso il cielo, e restituire al Padre le grida e le lacrime di una vita ricevuta e vissuta fino in fondo, lasciando alla sua misericordia il compito di ultimare un disegno d’amore, per noi e per tutti: «Allora io sarò il loro Dio ed essi saranno il mio popolo» (Ger 31,33).
</p>

<p>
<u>HomilyVoice-21</u> / PRIMA LETTURA Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Nella prima alleanza la Legge era stata scritta su due tavole di pietra, gelosamente custodite nell’arca dell’alleanza. La Legge poi era stata affidata ai Sacerdoti perché la insegnassero al popolo e alla sua luce sempre separassero il bene dal male, distinguessero il giusto dall’ingiusto, manifestassero ciò che era puro e ciò che invece era impuro. Ecco come questa altissima missione è stata affidata ai Sacerdoti. Il Signore parlò ad Aronne dicendo: «Non bevete vino o bevanda inebriante, né tu né i tuoi figli, quando dovete entrare nella tenda del convegno, perché non moriate. Sarà una legge perenne, di generazione in generazione. Questo perché possiate distinguere ciò che è santo da ciò che è profano e ciò che è impuro da ciò che è puro, e possiate insegnare agli Israeliti tutte le leggi che il Signore ha dato loro per mezzo di Mosè» (Lev 10,8-11). Sappiamo dalla storia dei Figli d’Israele che molto spesso i sacerdoti sono venuti meno in questa missione. Ecco due interventi del Signore contro di essi. Il primo è tratto dal profeta Osea e il secondo dal profeta Malachia: «Ascoltate la parola del Signore, o figli d’Israele, perché il Signore è in causa con gli abitanti del paese. Non c’è infatti sincerità né amore, né conoscenza di Dio nel paese. Si spergiura, si dice il falso, si uccide, si ruba, si commette adulterio, tutto questo dilaga e si versa sangue su sangue. Per questo è in lutto il paese e chiunque vi abita langue, insieme con gli animali selvatici e con gli uccelli del cielo; persino i pesci del mare periscono. Ma nessuno accusi, nessuno contesti; contro di te, sacerdote, muovo l’accusa. Tu inciampi di giorno e anche il profeta con te inciampa di notte e farò perire tua madre. Perisce il mio popolo per mancanza di conoscenza. Poiché tu rifiuti la conoscenza, rifiuterò te come mio sacerdote; hai dimenticato la legge del tuo Dio e anch’io dimenticherò i tuoi figli. Tutti hanno peccato contro di me; cambierò la loro gloria in ignominia. Essi si nutrono del peccato del mio popolo e sono avidi della sua iniquità. Il popolo e il sacerdote avranno la stessa sorte; li punirò per la loro condotta e li ripagherò secondo le loro azioni. Mangeranno, ma non si sazieranno, si prostituiranno, ma non aumenteranno, perché hanno abbandonato il Signore per darsi alla prostituzione (Os 4,1-10). Ora a voi questo monito, o sacerdoti. Se non mi ascolterete e non vi darete premura di dare gloria al mio nome, dice il Signore degli eserciti, manderò su voi la maledizione e cambierò in maledizione le vostre benedizioni. Anzi le ho già cambiate, perché nessuno tra voi se ne dà premura. Ecco, io spezzerò il vostro braccio e spanderò sulla vostra faccia escrementi, gli escrementi delle vittime immolate nelle vostre feste solenni, perché siate spazzati via insieme con essi. Così saprete che io ho diretto a voi questo monito, perché sussista la mia alleanza con Levi, dice il Signore degli eserciti. La mia alleanza con lui era alleanza di vita e di benessere, che io gli concessi, e anche di timore, ed egli mi temette ed ebbe riverenza del mio nome. Un insegnamento veritiero era sulla sua bocca né c’era falsità sulle sue labbra; con pace e rettitudine ha camminato davanti a me e ha fatto allontanare molti dal male. Infatti le labbra del sacerdote devono custodire la scienza e dalla sua bocca si ricerca insegnamento, perché egli è messaggero del Signore degli eserciti. Voi invece avete deviato dalla retta via e siete stati d’inciampo a molti con il vostro insegnamento; avete distrutto l’alleanza di Levi, dice il Signore degli eserciti. Perciò anche io vi ho reso spregevoli e abietti davanti a tutto il popolo, perché non avete seguito le mie vie e avete usato parzialità nel vostro insegnamento (Mal 2,1-9). Oh se il sacerdote sapesse quanto è grande la sua missione! Per lui la Parola vive nei cuori e per lui muore. Per lui Dio viene onorato e Dio viene disprezzato. Per lui il benessere scorre come un fiume nel popolo e per lui vi è la miseria più nera. Il Sacerdote è la luce, la verità, la sapienza, l’intelligenza, la voce del Signore Dio in mezzo al suo popolo. Se il sacerdote non vive secondo purissima obbedienza la sua missione, il popolo è privo della luce, dalla verità, della sapienza, dell’intelligenza, della voce del suo Dio. La storia dei Figli d’Israele è fatta di grande idolatria e universale immoralità a causa dei sacerdoti che non hanno vissuto secondo verità la loro altissima missione. Se essi sono tenebra tutto il popolo è tenebra. LEGGIAMO Ger 31.31-34 Ecco, verranno giorni – oracolo del Signore –, nei quali con la casa d’Israele e con la casa di Giuda concluderò un’alleanza nuova. Non sarà come l’alleanza che ho concluso con i loro padri, quando li presi per mano per farli uscire dalla terra d’Egitto, alleanza che essi hanno infranto, benché io fossi loro Signore. Oracolo del Signore. Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Non dovranno più istruirsi l’un l’altro, dicendo: “Conoscete il Signore”, perché tutti mi conosceranno, dal più piccolo al più grande – oracolo del Signore –, poiché io perdonerò la loro iniquità e non ricorderò più il loro peccato». Cosa cambia nella Nuova Alleanza? Secondo il testo appena letto, cambiano le modalità di scrivere la Legge. Questa volta non sarà scritta su tavole di pietra, ma nel cuore di ogni figlio del popolo del Signore. Scritta la Legge nel cuore, ognuno conosce il Signore. Non c’è più bisogno che uno istruisca l’altro. Tutti conosceranno il Signore. Questo testo va però letto alla luce del suo compimento nel Nuovo Testamento. Chi deve scrivere la Legge nei cuori, chi scrive la Legge nei cuori non è il Signore con il suo dito come l'ha scritta sulle tavole di pietra. Nella Nuova Alleanza chi deve scrivere la Legge in ogni cuore sono gli Apostoli ed essi la dovranno scrivere con il dito dello Spirito Santo. Se gli Apostoli non scrivono la Legge con il dito dello Spirito Santo, la Legge non viene scritta e i cuori rimarranno senza alcuna Legge. Quando gli Apostoli dovranno scrivere la Legge con il dito dello Spirito Santo nel cuore di ogni uomo? Ogni giorno, anzi ogni attimo. Sempre. Senza alcuna interruzione. Non sa soli. Devono lasciarsi aiutare prima dai presbiteri, poi dai diaconi, poi da ogni membro del corpo di Cristo, a loro però spetta la vigilanza perché nulla di impuro si introduca nella Legge. Se gli Apostoli non scrivono la Legge in ogni cuore, sono responsabili dinanzi a Dio per non aver svolto la missione loro affidata. Se non vigilano su loro insegnamento e sull’insegnamento di ogni altro membro del corpo di Cristo, anche di questa omissione dovranno rendere conto a Dio. Una verità però rimane immutabile in eterno: chiunque scrive la Legge, deve scriverla sempre con il dito dello Spirito Santo. Sempre per sempre. SECONDA LETTURA Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono. La Lettera agli Ebrei è la celebrazione dell’obbedienza a Dio e dei frutti che essa produce. Questa obbedienza ha un nome particolare: fede. Dio parla. L’uomo crede in Dio e nella Parola che Lui dona. Obbedisce. Non c’è fede senza Parola. Non c’è Parola della fede all’infuori della Parola di Dio. Non c’è Dio senza Parola. Un Dio senza la Parola è un idolo. La Parola di Dio non è quella che proviene dal cuore dell’uomo. È invece quella che direttamente viene all’uomo attraverso la voce di Dio. Si ascolta la voce di Dio, si obbedisce alla Parola, si ha fede. Per questo, come dice lo Spirito Santo: Oggi, se udite la sua voce, non indurite i vostri cuori come nel giorno della ribellione, il giorno della tentazione nel deserto, dove mi tentarono i vostri padri mettendomi alla prova, pur avendo visto per quarant’anni le mie opere. Perciò mi disgustai di quella generazione e dissi: hanno sempre il cuore sviato. Non hanno conosciuto le mie vie. Così ho giurato nella mia ira: non entreranno nel mio riposo. Badate, fratelli, che non si trovi in nessuno di voi un cuore perverso e senza fede che si allontani dal Dio vivente. Esortatevi piuttosto a vicenda ogni giorno, finché dura questo oggi, perché nessuno di voi si ostini, sedotto dal peccato. Siamo infatti diventati partecipi di Cristo, a condizione di mantenere salda fino alla fine la fiducia che abbiamo avuto fin dall’inizio. Quando si dice: Oggi, se udite la sua voce, non indurite i vostri cuori come nel giorno della ribellione, chi furono quelli che, dopo aver udito la sua voce, si ribellarono? Non furono tutti quelli che erano usciti dall’Egitto sotto la guida di Mosè? E chi furono coloro di cui si è disgustato per quarant’anni? Non furono quelli che avevano peccato e poi caddero cadaveri nel deserto? E a chi giurò che non sarebbero entrati nel suo riposo, se non a quelli che non avevano creduto? E noi vediamo che non poterono entrarvi a causa della loro mancanza di fede (Eb 3,7-19). Nell’eternità il Figlio Unigenito del Padre vive ascoltando la voce del Padre. Questo è l’amore del Figlio per il Padre: essere eternamente consacrato all’ascolto della sua voce. Possiamo dire che il Figlio non ha altra gioia se non quella di ascoltare eternamente il Padre. È il mistero dei misteri. Mistero tutto ancora da esplorare. Che lo Spirito Santo ci conceda la grazia di entrare in questo mistero e divenire anche noi persone, figli, consacrati, nel Figlio, all’ascolto del Padre. Il Verbo si fa carne e viene ad abitare in mezzo a noi pieno di grazia e di verità. Anche da Verbo Incarnato vive per ascoltare la voce del Padre. Cosa cambia tra l’ascolto che vi è nel cielo e l’ascolto che vi è sulla terra? L’ascolto è sempre uguale. Ciò che cambia è il “luogo” nel quale si vive di ascolto. Il cielo è luogo di pace, verità, amore, luce. La terra invece è luogo di guerra, falsità, odio, tenebre, malvagità, cattiveria. Il cielo è il luogo dove si ama il Signore. La terra è il luogo dove il Signore si disprezza, si insulta, si bestemmia. È il luogo nel quale a Lui ci si ribella. La terra è anche luogo nel quale chi ama il Signore, chi lo serve, chi a Lui obbedisce, subisce lo stesso trattamento riservato al vero Dio. Chi ama il Signore anche lui è disprezzato, oltraggiato, insultato, perseguitato. L’odio giunge fino a dare la morte, ogni morte. L’odio è persecuzione perenne. Ecco quanto rivela il Libro della Sapienza. Ecco quanto operano gli empi, i nemici del vero Dio: Tendiamo insidie al giusto, che per noi è d’incomodo e si oppone alle nostre azioni; ci rimprovera le colpe contro la legge e ci rinfaccia le trasgressioni contro l’educazione ricevuta. Proclama di possedere la conoscenza di Dio e chiama se stesso figlio del Signore. E diventato per noi una condanna dei nostri pensieri; ci è insopportabile solo al vederlo, perché la sua vita non è come quella degli altri, e del tutto diverse sono le sue strade. Siamo stati considerati da lui moneta falsa, e si tiene lontano dalle nostre vie come da cose impure. Proclama beata la sorte finale dei giusti e si vanta di avere Dio per padre. Vediamo se le sue parole sono vere, consideriamo ciò che gli accadrà alla fine. Se infatti il giusto è figlio di Dio, egli verrà in suo aiuto e lo libererà dalle mani dei suoi avversari. Mettiamolo alla prova con violenze e tormenti, per conoscere la sua mitezza e saggiare il suo spirito di sopportazione. Condanniamolo a una morte infamante, perché, secondo le sue parole, il soccorso gli verrà» (Sap 2,12-20). Se Dio è nei cieli e viene insultato, pur essendo invisibile, se viene sulla nostra terra e si rende visibile, sarà forse risparmiato dagli insulti? Lo stesso odio che è verso il Dio invisibile si riversa sul Dio visibile, anzi con violenza ancora più grande. È questa la sorte di Dio: l’insulto, l’oltraggio, il rifiuto. Al Dio invisibile però nulla si può fare direttamente alla sua persona. Il Dio visibile può anche essere fisicamente oltraggiato, perseguitato, schiaffeggiato, sputato, insultato, condannato, ucciso. E quanto è accaduto al Dio visibile che è Gesù Signore. Questo per rimanere sempre fedele alla voce del Padre suo. Come ascoltava e ascolta nel cielo, così ascolta sulla terra. Per questo ascolto è stato crocifisso. LEGGIAMO Eb 5,7-9 Nei giorni della sua vita terrena egli offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono. Per l’ascolto fino alla morte di croce, il Signore ha dato al Figlio una moltitudine immensa come premio. Questa moltitudine, se vuole entrare nella vita, deve anch’essa passare per l’ascolto della voce del Padre, che parla a noi attraverso la voce del Figlio suo. Come la salvezza è il premio dato a Cristo Gesù per la sua obbedienza, così anche nella salvezza si entra per l’obbedienza di ogni persona data a Cristo Gesù. Dove non c’è obbedienza, non c’è salvezza. Come però il Dio Incarnato, il Dio visibile, è stato perseguitato, insultato, condannato, crocifisso, così anche tutti coloro che crederanno in Cristo Gesù saranno perseguitati, insultati, condannati, uccisi. Se non sono uccisi nel corpo, sempre saranno uccisi, trafitti nell’anima. La terra è il luogo nel quale l’obbedienza si può vivere solo sul “legno” della persecuzione e del rinnegamento totale di sé. È questa la Legge della vera salvezza: si perde la vita sulla terra per obbedire, la si guadagna nei cieli eterni. La salvezza eterna è un premio alla perdita della nostra vita. Oggi Satana sta insegnando a cristiani un trucco veramente diabolico per sfuggire alla vera obbedienza da dare alla voce di Cristo Gesù. Questo trucco consiste nel saltare Cristo Signore e professarsi adoratori di un Dio senza Cristo Crocifisso. Ci sta dicendo di essere idolatri e noi neanche ce ne stiamo accorgendo. Per noi la sola voce da ascoltare non è quella di Dio, bensì quella di Cristo Gesù. L’ascolto è a Cristo, la fede è in Cristo, l’obbedienza è a Cristo. Saltare Cristo è cadere nella trappola infernale di Satana. LETTURA DEL VANGELO Padre, glorifica il tuo nome. Venne allora una voce dal cielo: L’ho glorificato e lo glorificherò ancora!. Premettiamo una breve riflessione sulla gloria del Padre e del Figlio. Va subito detto che la gloria del Padre è il suo Figlio Unigenito e la gloria del Figlio Unigenito è il Padre suo. Gesù celebra la gloria del Padre rimenando sempre dalla sua verità. Il Padre celebra la gloria del Figlio accreditandolo nella sua verità. Gesù ha consumato tutta la sua vita per manifestare la verità del Padre suo. È questa la sua verità: Lui è il solo Figlio generato dal Padre nell’oggi dell’eternità. Il solo per mezzo del quale il Padre ha creato il cielo e la terra. Il solo che della creazione è la vita e la luce. Il solo Dio che si è fatto carne ed è venuto per portare sulla nostra terra la verità e la grazia. Il solo che conosce il Padre. Il solo che lo può a noi rivelare. Il solo Mediatore tra il Padre e l’intera creazione. Tutto il Padre ha messo nelle sue mani. Gesù è Il solo Redentore. Il solo Salvatore. Il solo nome nel quale è stabilito che noi possiamo essere salvati. Il solo che è morto per i nostri peccati, Il solo che è risorto per la nostra giustificazione. Il solo che è stato costituito Signore e Giudice dei vivi e dei morti. Gesù è il solo che ha in mano il libro sigillato della storia. Il solo che può aprire i suoi sigilli. Il solo nostro vero Pastore che ci conduce alle sorgenti eterne delle acque della vita. Il solo Creatore della vera speranza. Come ogni discepolo di Gesù rende gloria a Cristo e rendendo gloria a Cristo Gesù rende gloria al Padre? È verità eterna: se non si rende gloria al Figlio mai si potrà rendere gloria al Padre, perché è il Figlio la gloria del Padre e anche la via attraverso la quale la vera gloria sale al padre. Il Padre ha un solo desiderio nel cuore: che ogni uomo divenga vero discepolo di Gesù e che ogni discepolo di Gesù consumi la sua vita per manifestare la gloria del suo Maestro e Signore. Se Gesù non viene glorificato, neanche il Padre viene glorificato. La verità del discepolo è dalla verità di Cristo. La verità di Cristo è dalla verità del Padre. Senza la verità del discepolo nessuna gloria sale né verso Cristo e né verso il Padre. Dicendo oggi molti discepoli di Gesù che per essere salvati non c’è alcun bisogno di Cristo Signore, costoro altro non fanno che privare sia Cristo e sia il Padre della loro gloria. Si priva così Cristo Gesù e il Padre della loro vera gloria e la si dona agli idoli. Non credo vi sia bestemmia più pesante. Ma anche non c’è illusione più grande. Oggi sono molti i discepoli di Gesù che rinnegano Cristo, la gloria del Padre, e dicono di adorare Dio. Dio è solo il Padre del Signore nostro Gesù Cristo. Solo adorando Cristo si adora il Padre. Non vi è inganno più grande. Sono schiavi della falsità, delle tenebre, dell’idolatria quanti dicono di adorare Dio rinnegando, calpestando, crocifiggendo ancora una volta Cristo Gesù. In verità, in verità io vi dico: il Figlio da se stesso non può fare nulla, se non ciò che vede fare dal Padre; quello che egli fa, anche il Figlio lo fa allo stesso modo. Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati. Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato (Gv 5,19-23). Se il discepolo di Gesù nutre la sua fede attingendo la verità dalla Parola del suo Maestro e Signore, perché oggi Gesù viene messo da parte e si vuole andare a Dio rinnegando la via che il Padre ci ha dato perché noi andiamo a Lui? Rinneghiamo questa via perché, percorrendola, dobbiamo passare per la derisione, la persecuzione, la condanna, la morte. L’altra via, quella da noi stabilità, pensata, voluta, scelta, non passa per la via della derisione, della persecuzione, della condanna, della morte. È una via del mondo e il mondo ama tutto ciò che viene da esso. È facile allora conoscere se siamo adoratori di Dio secondo il mondo o se lo siamo secondo quanto il Padre ha stabilito nel suo decreto eterno. Siamo veri adoratori del Padre se ci lasciamo attrarre da Cristo Gesù Crocifisso. “Io quando sarò innalzato da terra, attirerò tutti a me”. Se non ci lasciamo attrarre da Cristo Gesù Crocifisso non siamo veri adoratori del Padre. Non camminiamo per la via da lui stabilita, ma seguiamo le nostre vie, che mai potranno divenire vie del nostro Dio e Signore. LEGGIAMO IL TESTO DI Gv 12,20-33 Tra quelli che erano saliti per il culto durante la festa c’erano anche alcuni Greci. Questi si avvicinarono a Filippo, che era di Betsàida di Galilea, e gli domandarono: «Signore, vogliamo vedere Gesù». Filippo andò a dirlo ad Andrea, e poi Andrea e Filippo andarono a dirlo a Gesù. Gesù rispose loro: «È venuta l’ora che il Figlio dell’uomo sia glorificato. In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto. Chi ama la propria vita, la perde e chi odia la propria vita in questo mondo, la conserverà per la vita eterna. Se uno mi vuole servire, mi segua, e dove sono io, là sarà anche il mio servitore. Se uno serve me, il Padre lo onorerà. Adesso l’anima mia è turbata; che cosa dirò? Padre, salvami da quest’ora? Ma proprio per questo sono giunto a quest’ora! Padre, glorifica il tuo nome». Venne allora una voce dal cielo: «L’ho glorificato e lo glorificherò ancora!». La folla, che era presente e aveva udito, diceva che era stato un tuono. Altri dicevano: «Un angelo gli ha parlato». Disse Gesù: «Questa voce non è venuta per me, ma per voi. Ora è il giudizio di questo mondo; ora il principe di questo mondo sarà gettato fuori. E io, quando sarò innalzato da terra, attirerò tutti a me». Diceva questo per indicare di quale morte doveva morire. Oggi più che mai è necessario che ogni discepolo di Gesù faccia una scelta forte, la stessa scelta fatta dall’Apostolo: Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione. Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini (1Cor 1,21-25). Anch’io, fratelli, quando venni tra voi, non mi presentai ad annunciarvi il mistero di Dio con l’eccellenza della parola o della sapienza. Io ritenni infatti di non sapere altro in mezzo a voi se non Gesù Cristo, e Cristo crocifisso. Mi presentai a voi nella debolezza e con molto timore e trepidazione. La mia parola e la mia predicazione non si basarono su discorsi persuasivi di sapienza, ma sulla manifestazione dello Spirito e della sua potenza, perché la vostra fede non fosse fondata sulla sapienza umana, ma sulla potenza di Dio (1Cor 2,1-5). Si sceglie Cristo Gesù Crocifisso, per conformarsi a Cristo Gesù Crocifisso. Divenendo il discepolo di Gesù in tutto simile al suo Signore, aumenta di Cristo Signore la potenza di attrazione. Per la sua conformazione a Cristo molti saranno attratti a Cristo. Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce (Fil 2,5-8). La gloria eterna è frutto di questa conformazione a Gesù Crocifisso. La Lettera agli Ebrei ci inviata a lasciarci attrarre da Cristo Crocifisso se vogliamo noi attrarre a Cristo qualcuno. Ognuno attrae a ciò da cui esso stesso è attratto. Chi è attratto da Cristo attrae a Cristo. Chi è attratto dal mondo, attrae al mondo. Chi è attratto dal male attrae al male. Anche noi dunque, circondati da tale moltitudine di testimoni, avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti, tenendo fisso lo sguardo su Gesù, colui che dà origine alla fede e la porta a compimento. Egli, di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio. Pensate attentamente a colui che ha sopportato contro di sé una così grande ostilità dei peccatori, perché non vi stanchiate perdendovi d’animo. Non avete ancora resistito fino al sangue nella lotta contro il peccato (Eb 12,1-4). Oggi il cristiano non attrae più a Cristo Crocifisso perché lui da Cristo Gesù Crocifisso non è attratto. Non vuole essere attratto. Lo ha rinnegato. Madre di Cristo Gesù Crocifisso, Vergine Crocifissa come Lui nell’anima, aiutaci. Vogliamo lasciarci attrarre da Cristo Gesù Crocifisso. Solo così daremo a Lui molta forza per attrarre a sé le moltitudini. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
