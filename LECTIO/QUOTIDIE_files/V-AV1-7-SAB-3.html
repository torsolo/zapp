<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>Sabato</h1>-->
<h3>Sabato</h3>

<p>
I Settimana del Tempo di Avvento<br>
SOLENNITA': Immacolata Concezione
</p>

<p>
<u>ANTIFONA</u> / Esulto e gioisco nel Signore, / l'anima mia si allieta nel mio Dio, / perché mi ha rivestito delle vesti di salvezza, / mi ha avvolto con il manto della giustizia, / come una sposa adornata di gioielli. (Is 61,10)
</p>

<p>
ATTO PENITENZIALE / Fratelli, per celebrare degnamente i santi misteri, riconosciamo i nostri peccati. / C: Signore, che sei il difensore dei poveri, abbi pietà di noi. / A: Signore, pietà. / C: Cristo, che sei il rifugio dei deboli, abbi pietà di noi. / A: Cristo, pietà. / C: Signore, che sei la speranza dei peccatori, abbi pietà di noi. / A: Signore, pietà. / C: Dio Onnipotente abbia misericordia di voi, perdoni i vostri peccati e vi conduca alla vita eterna. / A: Amen. / C: Signore pietà. / A: Signore pietà. / C: Cristo pietà. / A: Cristo pietà. / C: Signore pietà. / A: Signore pietà.
</p>

<p>
GLORIA / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>ANTIFONA</u> / O Padre, che nell'Immacolata Concezione della Vergine hai preparato una degna dimora per il tuo Figlio, e in previsione della morte di lui l'hai preservata da ogni macchia di peccato, concedi anche a noi, per sua intercessione, di venire incontro a te in santità e purezza di spirito. Per il nostro...
</p>

<p>
<u>LETTURA1</u> / Dal libro della Gènesi (Gn 3,9-15.20) / [Dopo che l'uomo ebbe mangiato del frutto dell'albero,] il Signore Dio lo chiamò e gli disse: «Dove sei?». Rispose: «Ho udito la tua voce nel giardino: ho avuto paura, perché sono nudo, e mi sono nascosto». Riprese: «Chi ti ha fatto sapere che sei nudo? Hai forse mangiato dell'albero di cui ti avevo comandato di non mangiare?». Rispose l'uomo: «La donna che tu mi hai posto accanto mi ha dato dell'albero e io ne ho mangiato». Il Signore Dio disse alla donna: «Che hai fatto?». Rispose la donna: «Il serpente mi ha ingannata e io ho mangiato». Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno». L'uomo chiamò sua moglie Eva, perché ella fu la madre di tutti i viventi. / C: Parola di Dio. / A: Rendiamo grazie a Dio.
</p>

<p>
<u>PSALMUS</u> / (Sal. 97) RIT: Cantate al Signore un canto nuovo, perché ha compiuto meraviglie. / Cantate al Signore un canto nuovo, / perché ha compiuto meraviglie. / Gli ha dato vittoria la sua destra / e il suo braccio santo. / / Il Signore ha fatto conoscere la sua salvezza, / agli occhi delle genti ha rivelato la sua giustizia. / Egli si è ricordato del suo amore, / della sua fedeltà alla casa d'Israele. / / Tutti i confini della terra hanno veduto / la vittoria del nostro Dio. / Acclami il Signore tutta la terra, / gridate, esultate, cantate inni! 
</p>

<p>
<u>LETTURA2</u> / Dalla lettera di san Paolo apostolo agli Efesìni (Ef 1, 3-6.11-12) Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d'amore della sua volontà, a lode dello splendore della sua grazia, di cui ci ha gratificati nel Figlio amato. In lui siamo stati fatti anche eredi, predestinati  secondo il progetto di colui che tutto opera secondo la sua volontà  a essere lode della sua gloria, noi, che già prima abbiamo sperato nel Cristo. / Parola di Dio / Rendiamo grazie a Dio.
</p>

<p>
CANTO AL VANGELO (Lc 1,28) / Alleluia, Alleluia. / Rallègrati, piena di grazia, / il Signore è con te, / benedetta tu fra le donne. / Alleluia.
</p>

<p>
<u>VANGELO</u> / Dal Vangelo secondo Luca (Lc 1, 26-38) / In quel tempo, l'angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallègrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L'angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell'Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all'angelo: «Come avverrà questo, poiché non conosco uomo?». Le rispose l'angelo: «Lo Spirito Santo scenderà su di te e la potenza dell'Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l'angelo si allontanò da lei. / Parola del Signore / Lode a Te o Cristo.
</p>

<p>
<u>CREDO</u> / Credo in un solo Dio, Padre onnipotente, / creatore del cielo e della terra, / di tutte le cose visibili e invisibili. / Credo in un solo Signore, Gesù Cristo, unigenito Figlio di Dio, / nato dal Padre prima di tutti i secoli: / Dio da Dio, Luce da Luce, Dio vero da Dio vero, / generato, non creato, della stessa sostanza del Padre; / per mezzo di lui tutte le cose sono state create. / Per noi uomini e per la nostra salvezza / discese dal cielo, / e per opera dello Spirito Santo / si è incarnato nel seno della Vergine Maria / e si è fatto uomo. / Fu crocifisso per noi sotto Ponzio Pilato, / morì e fu sepolto. / Il terzo giorno è risuscitato, secondo le Scritture, / è salito al cielo, siede alla destra del Padre. / E di nuovo verrà, nella gloria, / per giudicare i vivi e i morti, e il suo regno non avrà fine. / Credo nello Spirito Santo, che è Signore e dà la vita, / e procede dal Padre e dal Figlio. / Con il Padre e il Figlio è adorato e glorificato, / e ha parlato per mezzo dei profeti. / Credo la Chiesa, una santa cattolica e apostolica. / Professo un solo battesimo per il perdono dei peccati. / Aspetto la risurrezione dei morti / e la vita del mondo che verrà. Amen.
</p>

<p>
<u>OREMUS</u> / Nella Vergine Madre preservata dal peccato originale Dio ci offre l'immagine dell'umanità nuova, che partecipa in pienezza alla vittoria di Cristo. Per intercessione di Maria immacolata, innalziamo al Padre la nostra preghiera. R. Benedici e proteggi i tuoi figli, Signore. / Perché la Chiesa di Cristo, a imitazione di Maria vergine e madre, come sposa santa e immacolata, vada incontro al Signore che viene, preghiamo. R. / Perché la potenza del Signore tolga dalla nostra vita il peso e la tristezza del peccato e ci faccia gustare la vera libertà dei figli, preghiamo. R. / Perché il popolo cristiano riconosca in Maria immacolata un segno di consolazione e di speranza in mezzo alle prove della vita, preghiamo. R. / Perché ogni vita nuova concepita nel grembo materno sia accolta e custodita come un valore intangibile e una benedizione di Dio, preghiamo. R. / Perché l'Eucaristia che celebriamo sia per tutti noi lievito di purezza e di santità, che ci rinnovi nel corpo e nello spirito, preghiamo. R. / Dio grande e misericordioso, fa' che il nostro impegno nel mondo non ci ostacoli nel cammino verso il tuo Figlio, ma la sapienza che viene dal cielo ci guidi alla comunione con Cristo, nostro Salvatore. Egli è Dio... / R. Amen.
</p>

<p>
<u>OFFERTORIO</u> / Accetta, Signore, il sacrificio di salvezza, che ti offriamo nella festa dell'Immacolata Concezione della beata Vergine Maria, e come noi la riconosciamo preservata per tua grazia da ogni macchia di peccato, così, per sua intercessione, fa' che siamo liberati da ogni colpa. Per Cristo nostro Signore.
</p>

<p>
<u>PREFAZIO</u> / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Tu hai preservato la Vergine Maria da ogni macchia di peccato originale, perché, piena di grazia, diventasse degna Madre del tuo Figlio. In lei hai segnato l'inizio della Chiesa, sposa di Cristo senza macchia e senza ruga, splendente di bellezza. Da lei, Vergine purissima, doveva nascere il Figlio, agnello immolato che toglie le nostre colpe; e tu sopra ogni altra creatura la predestinavi per il tuo popolo avvocata di grazia e modello di santità. E noi, uniti ai cori degli angeli, proclamiamo esultanti la tua lode: Santo...
</p>

<p>
<u>COMMUNIO</u> / O Maria, o Maria, prega per noi peccatori. / Grandi cose di te si cantano, o Maria, / perché da te è nato il sole di giustizia, / Cristo, nostro Dio.
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Il sacramento che abbiamo ricevuto, Signore Dio nostro, guarisca in noi le ferite di quella colpa da cui, per singolare privilegio, hai preservato la beata Vergine Maria, nella sua immacolata Concezione. Per Cristo nostro Signore.
</p>

<h3>LECTIO</h3>

<p>
Evangelizo / San Sofronio di Gerusalemme (?-639) monaco, vescovo, Discorsi per l’Annunciazione, 2; PG 87, 3, 3241 / Maria, “piena di grazia” nella sua Immacolata Concezione / “Ave piena di grazia, il Signore è con te”. E cosa può esserci di più sublime di questa gioia, o Vergine Madre? O cosa può essere più eccellente di questa grazia che tu hai avuto in sorte da Dio? O cosa si può escogitare di più grandioso e di più splendido? Ogni cosa è ben lontana dalla grazia che si vede in te, ogni cosa è al di sotto della tua grazia; tutto sta al secondo posto, anche ciò che è più puro, e tutto ha uno splendore assolutamente inferiore. / “Il Signore è con te!” E chi oserebbe gareggiare con te? Dio viene da te, e chi non ti cederebbe il passo e non ti darebbe anzi di buon grado il primato e la superiorità? Perciò guardando alle tue eminenti prerogative più eccellenti di quelle di tutte le creature, grido anch’io con grandissime lodi: “Ave, o piena di grazia, il Signore è con te”. Da te infatti il gaudio fu esteso non soltanto agli uomini ma anche alle potenze celesti... / Tu, nel segreto del tuo grembo, hai Dio stesso che dimora in te secondo la carne e che procede da te come uno sposo (Sal 19,6): egli che ottiene per tutti il gaudio e distribuisce a tutti la luce divina. In te, o Vergine, Dio ha posto come in un cielo purissimo e limpido la sua tenda (Sal 76,3) ed esce da te come lo sposo dalla stanza nuziale. Imitando nella sua vita “la corsa del gigante, percorrerà la via” che sarà la salvezza per tutti i viventi e, protendendosi “dalla sommità del cielo ai cieli più alti” (Sal 19, 6-7) riempirà ogni cosa di divino calore e allo stesso tempo di vivificante splendore.
</p>

<p>
DiBruno / Di Mons. Costantino Di Bruno assistente centrale del Movimento Apostolico / Rallégrati, piena di grazia: il Signore è con te / (Gen 3,9-15.20; Sal 97,1-4; Ef 1,3-6.11-12; Lc 1,26-38) Oggi, tutta la Chiesa, è invitata a rallegrarsi, gioire, esultare. Viene concepita colei che Dio ha scelto per essere la Madre del suo Figlio Unigenito, del suo Verbo Eterno. Maria non solo è concepita immacolata, cioè preservata in previsione dei meriti di Cristo Gesù da ogni macchia di peccato originale, ma anche è colmata da Dio di ogni grazia, verità, giustizia, santità. Dio fa di Lei la sua casa sulla terra. Lo Spirito Santo elegge il suo cuore a stabile dimora. Il Figlio abita in Lei, nell’attesa di farsi carne nel suo purissimo seno. Da questo momento il cuore di Maria è il vero tempio di Dio sulla nostra terra. Dio ha riversato in esso tutto il suo amore. Cristo Gesù l’ha avvolto con la sua grazia. Lo Spirito Santo lo governa con la sua verità e luce eterna, muovendo di fede in fede, obbedienza in obbedienza, carità in carità, giustizia in giustizia. Possiamo attestare che Maria è fin dal primo momento del suo concepimento vero riflesso dell’amore del Padre, della grazia di Cristo, della comunione dello Spirito Santo. Essa è modellata sul Padre, sul Figlio, sullo Spirito Santo. È la creatura che più di ogni altra è a vera immagine e a vera somiglianza del suo Creatore, Signore, Dio. / La contemplazione della Vergine Maria in questo giorno del suo concepimento deve creare nel nostro cuore una altissima verità. Se Maria per poter compiere la missione di Madre del Salvatore, ha avuto bisogno che tutta la Beata Trinità si ponesse all’opera per creare una Donna così santa, perfetta, vera, possiamo noi pensare di poter fare una sola opera di Dio, distaccandoci e separandoci da Lui? Se vogliamo obbedire a Dio, il Dio che è fuori di noi deve comandare e il Dio che è dentro di noi obbedire. Cristo Gesù che è fuori di noi deve volere l’opera e Cristo Gesù che è dentro di noi compierla. Lo Spirito Santo che è verità esteriore deve divenire verità interiore, verità nella carne, perché possa operare verità nei cuori. È il Dio dentro di noi che deve operare la redenzione del mondo, ma non la può operare senza di Dio, se noi non gli offriamo un corpo, uno spirito, un cuore, un’anima santificati, perfetti in ogni virtù. Se il Dio dentro di noi è povero, piccolo, insignificante, appena abbozzato, anche l’opera sarà povera, piccola, insignificante, appena abbozzata. Se il Dio dentro di noi è morto, anche l’opera sarà morta. Ecco l’impegno del cristiano: fare crescere Dio in lui. / Al sesto mese, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallégrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. / La confusione cristiana proprio in questo consiste: nel non avere un Dio forte, vero, giusto, santo in noi. Avendo ciascuno un Dio assai povero, da questa povertà parla ed opera. Essendo questo Dio senza alcuna identità, anche le nostre parole saranno senza alcuna identità cristiana. Ma senza identità cristiana, sono parole anche senza identità umana. La confusione veritativa, soprannaturale, celeste, divina, diviene confusione antropologica, morale, relazione, comportamentale. C’è urgente bisogno di fare vero il Dio dentro di noi. Finché il Dio dentro di noi non sarà vero, il Dio fuori di noi mai potrà incidere secondo verità in noi e né per noi nel mondo. In Maria il Dio vero in Lei si fa carne e dalla sua carne è dato al mondo come il suo solo unico vero Dio. / Madre di Dio, Angeli, Santi, fate che il nostro Dio sia santissimamente vero in noi. 
</p>

<p>
Get Up And Walk / Quale dono prezioso della sua bontà, quanta grazia, nella piena di grazia! Maria, creatura elegante, ricolma della sua presenza, ci mostra il sentiero della vita vera, della vita vissuta in pienezza, la via dei sogni in grande e dei desideri profondi, la via della felicità! Quanta delicatezza nella sua umiltà, quanto coraggio nel suo affidarsi! Dio le ha messo una corona di stelle e l’ha vestita di un abito nuziale splendente come il sole perché in lei lo cercassimo e, incontrandolo, lo amassimo. È un fidarsi ed affidarsi reciproco: in Maria il Signore ha riposto la speranza del mondo, la salvezza dell’umanità; Gesù, unito a Maria, cresce nella pienezza della natura umana e Maria, unita a Gesù, matura la natura divina che l’ha resa Immacolata. Tutta bella l’ha fatta, come ha fatto bello ciascuno di noi. E lei, Maria, lo sa. Custodisce il mistero grande della sua presenza e, contemplandolo, si lascia generare continuamente nella carità. Maria, donna del servizio, ci mostra il valore autentico dei gesti semplici, l’intimo desiderio di trasparenza nel quotidiano della nostra vita. Il Signore rompe i nostri schemi (“Come è possibile?”) e ci indica la via della gioia condivisa del Magnificat. Ci ha dato Maria, donna castissima, perché il desiderio di trasparenza che è in lei è il nostro intimo bisogno di rapporti veri, puri. Ogni uomo, come Maria, è trasparenza di Dio. Chiediamo al Signore di poter stare cuore a cuore con lui e di custodire la tenerezza con libertà; chiediamogli di aiutarci a rompere gli schemi con i quali ci auto-imprigioniamo e di aumentare la nostra fede. In che luogo della mia vita chiedo a Dio di rendermi disponibile e docile alla sua azione? In che ambito sento il desiderio di trasparenza? Quando ho saputo rendermi custode e annunciatore della sua tenerezza? / (Marco Ruggiero)
</p>

<p>
Preghiamo / O Dio, che mediante l’Immacolata Concezione della Vergine / preparasti al Figlio tuo una degna dimora: / Ti preghiamo: / come, in previsione della morte del tuo stesso Figlio, / preservasti lei da ogni macchia, / così concedi anche a noi, / per sua intercessione, / di giungere a Te purificati. / Per il medesimo nostro Signore Gesù Cristo, / tuo Figlio, che è Dio, e vive e regna con te, / in unità con lo Spirito Santo, / per tutti i secoli dei secoli. Amen. (BenedettoXVI)
</p>

<p>
Rallegrati, o Vergine Maria, / già sorge la stella di Giacobbe. / Si compiono oggi le Scritture: / come nube feconda viene il Signore. / / Viene il nostro Dio, non sta in silenzio; / l'orecchio fai attento al suo saluto. / Dolce è il verbo del suo labbro, / nobile il disegno del suo cuore. / / Splende come ali di colomba / il vestimento del suo messaggero; / scende come zefiro d'estate / su di te, fecondo, il suo conforto. / / Spiega la sua forza il nostro Dio, / nella tua carne trova il suo riposo; / trova in te il suo santuario, / lodalo ed amalo per sempre. / / Eccolo, appare il suo corteo, / davanti a lui cammina la giustizia. / Domerà l'orgoglio dei potenti, / renderà agli umili il vigore. / / Stenderà la sua misericordia / sugli uomini che temono il suo nome; / umile ancella del Signore, / tessici le lodi dell'Amore. /Vergine Santissima, / che piaceste al Signore e diveniste sua Madre, / Immacolata nel corpo e nello spirito, / nella fede e nell'amore, concepita senza peccato, / deh! riguardate benigna ai miseri / che implorano il vostro potente patrocinio! / Il maligno serpente, / contro il quale fu scagliata la prima maledizione, / continua purtroppo a combattere / e a insidiare i miseri figli di Eva. / Deh! voi, o benedetta Madre nostra, / nostra Regina ed Avvocata / che fino dal primo istante / del vostro Concepimento / schiacciaste il capo del nemico, / accogliete le preghiere, / che uniti con voi in un cuor solo, / vi scongiuriamo di presentare al trono di Dio, / perché non cediamo giammai / alle insidie che ci vengono tese: / cosicché tutti arriviamo al porto della salute / e fra tanti pericoli, la Chiesa e la società cristiana / cantino ancora una volta l'inno della liberazione, / della vittoria e della pace. / Così sia. / (San Pio X, papa)
</p>

<p>
Cantico di Maria: / L'anima mia magnifica il Signore / e il mio spirito esulta in Dio, mio salvatore, / perché ha guardato l'umiltà della sua serva. / D'ora in poi tutte le generazioni mi chiameranno beata. / Grandi cose ha fatto in me l'Onnipotente / e Santo è il suo nome: / di generazione in generazione la sua misericordia / si stende su quelli che lo temono. / Ha spiegato la potenza del suo braccio, / ha disperso i superbi nei pensieri del loro cuore; / ha rovesciato i potenti dai troni, / ha innalzato gli umili; / ha ricolmato di beni gli affamati, / ha rimandato a mani vuote i ricchi. / Ha soccorso Israele, suo servo, / ricordandosi della sua misericordia, / come aveva promesso ai nostri padri, / ad Abramo e alla sua discendenza, / per sempre.Proviamo a pensare a qualcosa di impossibile che ci riguarda. E ora proviamo a chiederci cosa possa significare in concreto, per noi, che “nulla è impossibile a Dio”. 
</p>

<p>
Signore, / nella sua umiltà Maria / riconobbe la tua onnipotente sapienza. / Pur turbata dal messaggio dell'angelo / e inconsapevole del suo pieno significato, / lo accettò come ancella del Signore. / Ma che ne è di me, Signore? / Ascolto ciò che tu hai da darmi? / O son troppo occupata a parlare? / Mi sforzo di conoscere il tuo progetto per me? / O son troppo impegnata / a costruirmi il mio destino personale? / E quando ricevo risposta alle mie preghiere / scappo di corsa o mi abbandono nelle tue mani / e distribuisco generosamente i doni che mi hai fatto. / Signore, nelle tue mani rimetto il mio spirito. Amen. / (Santa Madre Teresa di Calcutta) 
</p>

<p>
E’ mezzogiorno. / Vedo la chiesa aperta. / Bisogna entrare. / Madre di Gesù Cristo, non vengo a pregare. / Non ho niente da offrire / e niente da domandare. / Vengo solamente, Madre, a vederti. / Vederti, piangere di felicità, sapere questo / Che sono tuo figlio e tu sei qui. / Solamente per un momento / mentre tutto si ferma. Mezzogiorno! / Stare con te, Maria, / in questo luogo dove tu stai. / Non dire niente, guardare il tuo viso, / Lasciare cantare il cuore nel linguaggio / che gli è proprio, / Non dire niente, ma solamente cantare / perché si ha il cuore troppo pieno. / Come il merlo che segue la sua idea in quelle specie di strofe improvvise. / Perché sei bella, perché sei immacolata, / La donna finalmente ristabilita nella Grazia, / La creatura nel suo onore primo e nella sua fioritura ultima, / Com’ è uscita da Dio nel mattino del suo splendore originale. / Intatta ineffabilmente, perché sei la Madre di Gesù Cristo, / Che è la verità fra le tue braccia, e la sola speranza e il solo frutto. / Perché sei la donna, l’Eden dell’antica tenerezza dimenticata, / Il cui sguardo trova subito il cuore e fa sgorgare le lacrime accumulate, […] / Perché è mezzogiorno, perché siamo in questa giornata che è oggi, / Perché sei qui per sempre, semplicemente perché sei Maria, semplicemente perché esisti, / Madre di Gesù Cristo, sii ringraziata. (Paul Claudel) 
</p>

<p>
Scritti / L’Immacolata Concezione di Maria già chiaramente enunciata dall’Angelo Gabriele al momento dell’Annunziazione ed insegnata da vari Dottori, fra cui sant’Efrem Siro († 370), ebbe il primo culto liturgico in Palestina nel secolo VIII e si estese a tutta la Chiesa d’Oriente che la ebbe obbligatoria nel secolo X. Presso i Latini comparve verso il secolo XII e Roma fu introdotta da Sisto IV nel secolo XV. Diffusori delle dottrina e della festa dell’Immacolata furono massimamente i Francescani. Dopo secoli di discussione teologica sul l’8 dicembre 1854 Pio IX definiva solennemente come dogma per tutta la Chiesa “a dottrina che sostiene che la beatissima Vergine Maria, nel primo istante della sua concezione, per una grazia ed un privilegio singolare di Dio onnipotente, in previsione dei meriti di Gesù Cristo Salvatore del genere umano, è stata preservata intatta da ogni macchia del peccato originale”. Maria è il primo e il più meraviglioso frutto della Redenzione, a lei applicata in modo preventivo; è il capolavoro della creazione e la primogenita della famiglia umana, ideata da Dio da tutta l’eternità, come fa intendere la Lezione dell’Ecclesiastico (Eccli. VIII, 22-35) che la Chiesa legge durante la Messa. Lei, sempre unita a Dio, ripiena in maniera traboccante di Spirito Santo, congiunta al figlio Redentore con uno e medesimo decreto è la Donna di Genesi III, 15 predestinata a schiacciare col Figlio, e per virtù del Figlio, il capo superbo del serpente antico, Satana. Maria non sta soltanto in un rapporto singolare con Cristo, il Figlio di Dio che, come uomo, ha voluto diventare figlio suo. Essendo totalmente unita a Cristo, ella appartiene anche totalmente a noi. Sì, possiamo dire che Maria ci è vicina come nessun altro essere umano, perché Cristo è uomo per gli uomini e tutto il suo essere è un “esserci per noi”. Cristo, dicono i Padri, come Capo è inseparabile dal suo Corpo che è la Chiesa, formando insieme con essa, per così dire, un unico soggetto vivente. La Madre del Capo è anche la Madre di tutta la Chiesa; lei è, per così dire, totalmente espropriata da se stessa; si è data interamente a Cristo e con Lui viene data in dono a tutti noi. Infatti, più la persona umana si dona, più trova se stessa. […] Maria è così intrecciata nel grande mistero della Chiesa che lei e la Chiesa sono inseparabili come sono inseparabili lei e Cristo. Maria rispecchia la Chiesa, la anticipa nella sua persona e, in tutte le turbolenze che affliggono la Chiesa sofferente e faticante, ne rimane sempre la stella della salvezza. È lei il suo vero centro di cui ci fidiamo, anche se tanto spesso la sua periferia ci pesa sull’anima. (papa Benedetto XVI Omelia, Basilica Vaticana, 8 dicembre 2005)
</p>

<p>
Concezione immacolata / / Se a ragione Natura vendetta reclama / contro la Ferita di cui geme / dolori di parto atteso e impossibile, / e la Morte del suo grembo ha fatto dimora / - vivono e muoiono di una comune sorte le cose - / e la Prima Mente non si dà per vinta / ma continua a sognare la gloriosa Idea, / ecco che tu sei la Terra purissima / l'Annuncio del nuovo creato. / / Sei la stella che spunta sulla curva del globo / e splende nell'attimo fluente / che il tempo riassume e unisce all'eterno / dall'alba del mondo: / Tu, il Desiderio delle cose, / della Realtà estrema il compiacimento. / / «Sei la vera Fonte», ti dicono le fonti, / «Sei la Rosa vera», ti dicono le rose, / l'Aurora di ogni aurora / avanti che sorga l'ultimo giorno. / / E la cerva incantata ti guarda e sospira. / / Divina fanciulla / segno del Femminino eterno / necessario alla stessa Deità... (D.M:Turoldo da "Nel lucido buio")
</p>


<span class="backlinks">
</span>

</div>
</div>
</body>
</html>
