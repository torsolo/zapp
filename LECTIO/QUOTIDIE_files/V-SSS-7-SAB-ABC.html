<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della settimana Santa.
</p>

<p>
LITURGIA DELLA LUCE / Benedizione del Fuoco: Fratelli, in questa santissima notte, nella quale Gesù Cristo nostro Signore passò dalla morte alla vita, la Chiesa, diffusa su tutta la terra, chiama i suoi figli a vegliare in preghiera. Rivivremo la Pasqua del Signore nell’ascolto della Parola e nella partecipazione ai Sacramenti; Cristo risorto confermerà in noi la speranza di partecipare alla sua vittoria sulla morte e di vivere con lui in Dio Padre. / Preghiamo: O Padre, che per mezzo del tuo Figlio ci hai comunicato la fiamma viva della tua gloria, benedici (+) questo fuoco nuovo, fa’ che le feste pasquali accendano in noi il desiderio del cielo, e ci guidino, rinnovati nello spirito, alla festa dello splendore eterno. Per Cristo nostro Signore. / Preparazione del cero / Il Cristo ieri e oggi: Principio e Fine, Alfa e Omega. A lui appartengono il tempo e i secoli. A lui la gloria e il potere per tutti i secoli in eterno. Amen. Per mezzo delle sue sante piaghe gloriose, ci protegga e ci custodisca il Cristo Signore. Amen. La luce del Cristo che risorge glorioso disperda le tenebre del cuore e dello spirito. / Annunzio Pasquale / Esulti il coro degli angeli, esulti l’assemblea celeste: un inno di gloria saluti il trionfo del Signore risorto. Gioisca la terra inondata da così grande splendore: la luce del Re eterno ha vinto le tenebre del mondo. Gioisca la madre Chiesa, splendente della gloria del suo Signore, e questo tempio tutto risuoni per le acclamazioni del popolo in festa. [E voi, fratelli carissimi, qui radunati nella solare chiarezza di questa nuova luce, invocate con me la misericordia di Dio onnipotente. Egli che mi ha chiamato, senza alcun merito, nel numero dei suoi ministri, irradi il suo mirabile fulgore, perché sia piena e perfetta la lode di questo cero.] È veramente cosa buona e giusta esprimere con il canto l’esultanza dello spirito, e inneggiare al Dio invisibile, Padre onnipotente, e al suo unico Figlio, Gesù Cristo nostro Signore. Egli ha pagato per noi all’eterno Padre il debito di Adamo, e con il sangue sparso per la nostra salvezza ha cancellato la condanna della colpa antica. Questa è la vera Pasqua, in cui è ucciso il vero Agnello, che con il suo sangue consacra le case dei fedeli. Questa è la notte in cui hai liberato i figli di Israele, nostri padri, dalla schiavitù dell’Egitto, e li hai fatti passare illesi attraverso il Mar Rosso. Questa è la notte in cui hai vinto le tenebre del peccato con lo splendore della colonna di fuoco. Questa è la notte che salva su tutta la terra i credenti nel Cristo dall’oscurità del peccato e dalla corruzione del mondo, li consacra all’amore del Padre e li unisce nella comunione dei santi. Questa è la notte in cui Cristo, spezzando i vincoli della morte, risorge vincitore dal sepolcro. (Nessun vantaggio per noi essere nati, se lui non ci avesse redenti.) O immensità del tuo amore per noi! O inestimabile segno di bontà: per riscattare lo schiavo, hai sacrificato il tuo Figlio! Davvero era necessario il peccato di Adamo, che è stato distrutto con la morte del Cristo. Felice colpa, che meritò di avere un così grande redentore! (O notte beata, tu sola hai meritato di conoscere il tempo e l’ora in cui Cristo è risorto dagli inferi. Di questa notte è stato scritto: la notte splenderà come il giorno, e sarà fonte di luce per la mia delizia.) Il santo mistero di questa notte sconfigge il male, lava le colpe, restituisce l’innocenza ai peccatori, la gioia agli afflitti. (Dissipa l’odio, piega la durezza dei potenti, promuove la concordia e la pace.) O notte veramente gloriosa, che ricongiunge la terra al cielo e l’uomo al suo creatore! In questa notte di grazia accogli, Padre santo, il sacrificio di lode, che la Chiesa ti offre per mano dei suoi ministri, nella solenne liturgia del cero, frutto del lavoro delle api, simbolo della nuova luce. (Riconosciamo nella colonna dell’Esodo gli antichi presagi di questo lume pasquale che un fuoco ardente ha acceso in onore di Dio. Pur diviso in tante fiammelle non estingue il suo vivo splendore, ma si accresce nel consumarsi della cera che l’ape madre ha prodotto per alimentare questa preziosa lampada.) Ti preghiamo dunque, Signore, che questo cero, offerto in onore del tuo nome per illuminare l’oscurità di questa notte, risplenda di luce che mai si spegne. Salga a te come profumo soave, si confonda con le stelle del cielo. Lo trovi acceso la stella del mattino, quella stella che non conosce tramonto: Cristo, tuo Figlio, che risuscitato dai morti fa risplendere sugli uomini la sua luce serena e vive e regna nei secoli dei secoli. Amen.
</p>

<p>
<u>LETTURA1</u> / <b>Dio vide quanto aveva fatto, ed ecco, era cosa molto buona</b> / Dal libro della Gènesi (Gen 1,1 - 2,2) / In principio Dio creò il cielo e la terra. La terra era informe e deserta e le tenebre ricoprivano l’abisso e lo spirito di Dio aleggiava sulle acque. Dio disse: «Sia la luce!». E la luce fu. Dio vide che la luce era cosa buona e Dio separò la luce dalle tenebre. Dio chiamò la luce giorno, mentre chiamò le tenebre notte. E fu sera e fu mattina: giorno primo. Dio disse: «Sia un firmamento in mezzo alle acque per separare le acque dalle acque». Dio fece il firmamento e separò le acque che sono sotto il firmamento dalle acque che sono sopra il firmamento. E così avvenne. Dio chiamò il firmamento cielo. E fu sera e fu mattina: secondo giorno. Dio disse: «Le acque che sono sotto il cielo si raccolgano in un unico luogo e appaia l’asciutto». E così avvenne. Dio chiamò l’asciutto terra, mentre chiamò la massa delle acque mare. Dio vide che era cosa buona. Dio disse: «La terra produca germogli, erbe che producono seme e alberi da frutto, che fanno sulla terra frutto con il seme, ciascuno secondo la propria specie». E così avvenne. E la terra produsse germogli, erbe che producono seme, ciascuna secondo la propria specie, e alberi che fanno ciascuno frutto con il seme, secondo la propria specie. Dio vide che era cosa buona. E fu sera e fu mattina: terzo giorno. Dio disse: «Ci siano fonti di luce nel firmamento del cielo, per separare il giorno dalla notte; siano segni per le feste, per i giorni e per gli anni e siano fonti di luce nel firmamento del cielo per illuminare la terra». E così avvenne. E Dio fece le due fonti di luce grandi: la fonte di luce maggiore per governare il giorno e la fonte di luce minore per governare la notte, e le stelle. Dio le pose nel firmamento del cielo per illuminare la terra e per governare il giorno e la notte e per separare la luce dalle tenebre. Dio vide che era cosa buona. E fu sera e fu mattina: quarto giorno. Dio disse: «Le acque brùlichino di esseri viventi e uccelli volino sopra la terra, davanti al firmamento del cielo». Dio creò i grandi mostri marini e tutti gli esseri viventi che guizzano e brùlicano nelle acque, secondo la loro specie, e tutti gli uccelli alati, secondo la loro specie. Dio vide che era cosa buona. Dio li benedisse: «Siate fecondi e moltiplicatevi e riempite le acque dei mari; gli uccelli si moltìplichino sulla terra». E fu sera e fu mattina: quinto giorno. Dio disse: «La terra produca esseri viventi secondo la loro specie: bestiame, rettili e animali selvatici, secondo la loro specie». E così avvenne. Dio fece gli animali selvatici, secondo la loro specie, il bestiame, secondo la propria specie, e tutti i rettili del suolo, secondo la loro specie. Dio vide che era cosa buona. Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò: maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra». Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno. Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. / Parola di Dio. 
</p>

<p>
<u>PSALMUS1</u> / (Sal 103) <b>Manda il tuo Spirito, Signore, a rinnovare la terra</b> / Benedici il Signore, anima mia! Sei tanto grande, Signore, mio Dio! Sei rivestito di maestà e di splendore, avvolto di luce come di un manto. / Egli fondò la terra sulle sue basi: non potrà mai vacillare. Tu l’hai coperta con l’oceano come una veste; al di sopra dei monti stavano le acque. / Tu mandi nelle valli acque sorgive perché scorrano tra i monti. In alto abitano gli uccelli del cielo e cantano tra le fronde. / Dalle tue dimore tu irrighi i monti, e con il frutto delle tue opere si sazia la terra. Tu fai crescere l’erba per il bestiame e le piante che l’uomo coltiva per trarre cibo dalla terra. / Quante sono le tue opere, Signore! Le hai fatte tutte con saggezza; la terra è piena delle tue creature. Benedici il Signore, anima mia.
</p>

<p>
<u>OREMUS1</u> / Dio onnipotente ed eterno, ammirabile in tutte le opere del tuo amore, illumina i figli da te redenti perché comprendano che, se fu grande all’inizio la creazione del mondo, ben più grande, nella pienezza dei tempi, fu l’opera della nostra redenzione, nel sacrificio pasquale di Cristo Signore. Egli vive e regna nei secoli dei secoli.
</p>

<p>
<u>LETTURA2</u> / <b>Il sacrificio di Abramo, nostro padre nella fede</b> / Dal libro della Gènesi (Gen 22,1-18) / In quei giorni, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto su di un monte che io ti indicherò». Abramo si alzò di buon mattino, sellò l’asino, prese con sé due servi e il figlio Isacco, spaccò la legna per l’olocausto e si mise in viaggio verso il luogo che Dio gli aveva indicato. Il terzo giorno Abramo alzò gli occhi e da lontano vide quel luogo. Allora Abramo disse ai suoi servi: «Fermatevi qui con l’asino; io e il ragazzo andremo fin lassù, ci prostreremo e poi ritorneremo da voi». Abramo prese la legna dell’olocausto e la caricò sul figlio Isacco, prese in mano il fuoco e il coltello, poi proseguirono tutti e due insieme. Isacco si rivolse al padre Abramo e disse: «Padre mio!». Rispose: «Eccomi, figlio mio». Riprese: «Ecco qui il fuoco e la legna, ma dov’è l’agnello per l’olocausto?». Abramo rispose: «Dio stesso si provvederà l’agnello per l’olocausto, figlio mio!». Proseguirono tutti e due insieme. Così arrivarono al luogo che Dio gli aveva indicato; qui Abramo costruì l’altare, collocò la legna, legò suo figlio Isacco e lo depose sull’altare, sopra la legna. Poi Abramo stese la mano e prese il coltello per immolare suo figlio. Ma l’angelo del Signore lo chiamò dal cielo e gli disse: «Abramo, Abramo!». Rispose: «Eccomi!». L’angelo disse: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito». Allora Abramo alzò gli occhi e vide un ariete, impigliato con le corna in un cespuglio. Abramo andò a prendere l’ariete e lo offrì in olocausto invece del figlio. Abramo chiamò quel luogo «Il Signore vede»; perciò oggi si dice: «Sul monte il Signore si fa vedere». L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce». / Parola di Dio.
</p>

<p>
<u>PSALMUS2</u> / (Sal 15) <b>Proteggimi, o Dio: in te mi rifugio</b> / Il Signore è mia parte di eredità e mio calice: nelle tue mani è la mia vita. Io pongo sempre davanti a me il Signore, sta alla mia destra, non potrò vacillare. / Per questo gioisce il mio cuore ed esulta la mia anima; anche il mio corpo riposa al sicuro, perché non abbandonerai la mia vita negli inferi, né lascerai che il tuo fedele veda la fossa. / Mi indicherai il sentiero della vita, gioia piena alla tua presenza, dolcezza senza fine alla tua destra.
</p>

<p>
<u>OREMUS2</u> / O Dio, Padre dei credenti, che estendendo a tutti gli uomini il dono dell’adozione filiale, moltiplichi in tutta la terra i tuoi figli, e nel sacramento pasquale del Battesimo adempi la promessa fatta ad Abramo di renderlo padre di tutte le nazioni, concedi al tuo popolo di rispondere degnamente alla grazia della tua chiamata. Per Cristo nostro Signore.
</p>

<p>
<u>LETTURA3</u> / <b>Gli Israeliti camminarono sull’asciutto in mezzo al mare</b> / Dal libro dell’Èsodo (Es 14,15- 15,1) / In quei giorni, il Signore disse a Mosè: «Perché gridi verso di me? Ordina agli Israeliti di riprendere il cammino. Tu intanto alza il bastone, stendi la mano sul mare e dividilo, perché gli Israeliti entrino nel mare all’asciutto. Ecco, io rendo ostinato il cuore degli Egiziani, così che entrino dietro di loro e io dimostri la mia gloria sul faraone e tutto il suo esercito, sui suoi carri e sui suoi cavalieri. Gli Egiziani sapranno che io sono il Signore, quando dimostrerò la mia gloria contro il faraone, i suoi carri e i suoi cavalieri». L’angelo di Dio, che precedeva l’accampamento d’Israele, cambiò posto e passò indietro. Anche la colonna di nube si mosse e dal davanti passò dietro. Andò a porsi tra l’accampamento degli Egiziani e quello d’Israele. La nube era tenebrosa per gli uni, mentre per gli altri illuminava la notte; così gli uni non poterono avvicinarsi agli altri durante tutta la notte. Allora Mosè stese la mano sul mare. E il Signore durante tutta la notte risospinse il mare con un forte vento d’oriente, rendendolo asciutto; le acque si divisero. Gli Israeliti entrarono nel mare sull’asciutto, mentre le acque erano per loro un muro a destra e a sinistra. Gli Egiziani li inseguirono, e tutti i cavalli del faraone, i suoi carri e i suoi cavalieri entrarono dietro di loro in mezzo al mare. Ma alla veglia del mattino il Signore, dalla colonna di fuoco e di nube, gettò uno sguardo sul campo degli Egiziani e lo mise in rotta. Frenò le ruote dei loro carri, così che a stento riuscivano a spingerle. Allora gli Egiziani dissero: «Fuggiamo di fronte a Israele, perché il Signore combatte per loro contro gli Egiziani!». Il Signore disse a Mosè: «Stendi la mano sul mare: le acque si riversino sugli Egiziani, sui loro carri e i loro cavalieri». Mosè stese la mano sul mare e il mare, sul far del mattino, tornò al suo livello consueto, mentre gli Egiziani, fuggendo, gli si dirigevano contro. Il Signore li travolse così in mezzo al mare. Le acque ritornarono e sommersero i carri e i cavalieri di tutto l’esercito del faraone, che erano entrati nel mare dietro a Israele: non ne scampò neppure uno. Invece gli Israeliti avevano camminato sull’asciutto in mezzo al mare, mentre le acque erano per loro un muro a destra e a sinistra. In quel giorno il Signore salvò Israele dalla mano degli Egiziani, e Israele vide gli Egiziani morti sulla riva del mare; Israele vide la mano potente con la quale il Signore aveva agito contro l’Egitto, e il popolo temette il Signore e credette in lui e in Mosè suo servo. Allora Mosè e gli Israeliti cantarono questo canto al Signore e dissero: 
</p>

<p>
<u>PSALMUS3</u> / (Es 15,1-7a.17-18) <b>Cantiamo al Signore: stupenda è la sua vittoria!</b> / «Voglio cantare al Signore, perché ha mirabilmente trionfato: cavallo e cavaliere ha gettato nel mare. Mia forza e mio canto è il Signore, egli è stato la mia salvezza. È il mio Dio: lo voglio lodare, il Dio di mio padre: lo voglio esaltare! / Il Signore è un guerriero, Signore è il suo nome. I carri del faraone e il suo esercito li ha scagliati nel mare; i suoi combattenti scelti furono sommersi nel Mar Rosso. / Gli abissi li ricoprirono, sprofondarono come pietra. La tua destra, Signore, è gloriosa per la potenza, la tua destra, Signore, annienta il nemico. / Tu lo fai entrare e lo pianti sul monte della tua eredità, luogo che per tua dimora, Signore, hai preparato, santuario che le tue mani, Signore, hanno fondato. Il Signore regni in eterno e per sempre!».
</p>

<p>
<u>OREMUS3</u> / O Dio, anche ai nostri tempi vediamo risplendere i tuoi antichi prodigi: ciò che facesti con la tua mano potente per liberare un solo popolo dall’oppressione del faraone, ora lo compi attraverso l’acqua del Battesimo per la salvezza di tutti i popoli; concedi che l’umanità intera sia accolta tra i figli di Abramo e partecipi alla dignità del popolo eletto. Per Cristo nostro Signore. ♦ O Dio, tu hai rivelato nella luce della nuova alleanza il significato degli antichi prodigi: il Mar Rosso è l’immagine del fonte battesimale e il popolo liberato dalla schiavitù è un simbolo del popolo cristiano. Concedi che tutti gli uomini, mediante la fede, siano fatti partecipi del privilegio del popolo eletto, e rigenerati dal dono del tuo Spirito. Per Cristo nostro Signore.
</p>

<p>
<u>LETTURA4</u> / <b>Con affetto perenne il Signore, tuo redentore, ha avuto pietà di te</b> / Dal libro del profeta Isaìa  (Is 54,5-14) / Tuo sposo è il tuo creatore, Signore degli eserciti è il suo nome; tuo redentore è il Santo d’Israele, è chiamato Dio di tutta la terra. Come una donna abbandonata e con l’animo afflitto, ti ha richiamata il Signore. Viene forse ripudiata la donna sposata in gioventù? – dice il tuo Dio. Per un breve istante ti ho abbandonata, ma ti raccoglierò con immenso amore. In un impeto di collera ti ho nascosto per un poco il mio volto; ma con affetto perenne ho avuto pietà di te, dice il tuo redentore, il Signore. Ora è per me come ai giorni di Noè, quando giurai che non avrei più riversato le acque di Noè sulla terra; così ora giuro di non più adirarmi con te e di non più minacciarti. Anche se i monti si spostassero e i colli vacillassero, non si allontanerebbe da te il mio affetto, né vacillerebbe la mia alleanza di pace, dice il Signore che ti usa misericordia. Afflitta, percossa dal turbine, sconsolata, ecco io pongo sullo stibio le tue pietre e sugli zaffìri pongo le tue fondamenta. Farò di rubini la tua merlatura, le tue porte saranno di berilli, tutta la tua cinta sarà di pietre preziose. Tutti i tuoi figli saranno discepoli del Signore, grande sarà la prosperità dei tuoi figli; sarai fondata sulla giustizia. Tieniti lontana dall’oppressione, perché non dovrai temere, dallo spavento, perché non ti si accosterà. / Parola di Dio.
</p>

<p>
<u>PSALMUS4</u> / (Sal 29) <b>Ti esalterò, Signore, perché mi hai risollevato</b> / Ti esalterò, Signore, perché mi hai risollevato, non hai permesso ai miei nemici di gioire su di me. Signore, hai fatto risalire la mia vita dagli inferi, mi hai fatto rivivere perché non scendessi nella fossa. / Cantate inni al Signore, o suoi fedeli, della sua santità celebrate il ricordo, perché la sua collera dura un istante, la sua bontà per tutta la vita. Alla sera ospite è il pianto e al mattino la gioia. / Ascolta, Signore, abbi pietà di me, Signore, vieni in mio aiuto! Hai mutato il mio lamento in danza; Signore, mio Dio, ti renderò grazie per sempre.
</p>

<p>
<u>OREMUS4</u> / O Dio, Padre di tutti gli uomini, moltiplica a gloria del tuo nome la discendenza promessa alla fede dei patriarchi, e aumenta il numero dei tuoi figli, perché la Chiesa veda pienamente adempiuto il disegno universale di salvezza, nel quale i nostri padri avevano fermamente sperato. Per Cristo nostro Signore.
</p>

<p>
<u>LETTURA5</u> / <b>Venite a me e vivrete; stabilirò per voi un’alleanza eterna</b> / Dal libro del profeta Isaìa (Is 55,1-11) / Così dice il Signore: «O voi tutti assetati, venite all’acqua, voi che non avete denaro, venite; comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l’orecchio e venite a me, ascoltate e vivrete. Io stabilirò per voi un’alleanza eterna, i favori assicurati a Davide. Ecco, l’ho costituito testimone fra i popoli, principe e sovrano sulle nazioni. Ecco, tu chiamerai gente che non conoscevi; accorreranno a te nazioni che non ti conoscevano a causa del Signore, tuo Dio, del Santo d’Israele, che ti onora. Cercate il Signore, mentre si fa trovare, invocàtelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri. Come infatti la pioggia e la neve scendono dal cielo e non vi ritornano senza avere irrigato la terra, senza averla fecondata e fatta germogliare, perché dia il seme a chi semina e il pane a chi mangia, così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l’ho mandata». / Parola di Dio.
</p>

<p>
<u>PSALMUS5</u> / (Is 12,2-6) <b>Attingeremo con gioia alle sorgenti della salvezza</b> / Ecco, Dio è la mia salvezza; io avrò fiducia, non avrò timore, perché mia forza e mio canto è il Signore; egli è stato la mia salvezza. / Attingerete acqua con gioia alle sorgenti della salvezza. Rendete grazie al Signore e invocate il suo nome, proclamate fra i popoli le sue opere, fate ricordare che il suo nome è sublime. / Cantate inni al Signore, perché ha fatto cose eccelse, le conosca tutta la terra. Canta ed esulta, tu che abiti in Sion, perché grande in mezzo a te è il Santo d’Israele.
</p>

<p>
<u>OREMUS5</u> / Dio onnipotente ed eterno, unica speranza del mondo, tu hai preannunziato con il messaggio dei profeti i misteri che oggi si compiono; ravviva la nostra sete di salvezza, perché soltanto per l’azione del tuo Spirito possiamo progredire nelle vie della tua giustizia. Per Cristo nostro Signore.
</p>

<p>
<u>LETTURA6</u> / <b>Cammina allo splendore della luce del Signore</b> / Dal libro del profeta Baruc (Bar 3,9-15.32 - 4,4) / Ascolta, Israele, i comandamenti della vita, porgi l’orecchio per conoscere la prudenza. Perché, Israele? Perché ti trovi in terra nemica e sei diventato vecchio in terra straniera? Perché ti sei contaminato con i morti e sei nel numero di quelli che scendono negli inferi? Tu hai abbandonato la fonte della sapienza! Se tu avessi camminato nella via di Dio, avresti abitato per sempre nella pace. Impara dov’è la prudenza, dov’è la forza, dov’è l’intelligenza, per comprendere anche dov’è la longevità e la vita, dov’è la luce degli occhi e la pace. Ma chi ha scoperto la sua dimora, chi è penetrato nei suoi tesori? Ma colui che sa tutto, la conosce e l’ha scrutata con la sua intelligenza, colui che ha formato la terra per sempre e l’ha riempita di quadrupedi, colui che manda la luce ed essa corre, l’ha chiamata, ed essa gli ha obbedito con tremore. Le stelle hanno brillato nei loro posti di guardia e hanno gioito; egli le ha chiamate ed hanno risposto: «Eccoci!», e hanno brillato di gioia per colui che le ha create. Egli è il nostro Dio, e nessun altro può essere confrontato con lui. Egli ha scoperto ogni via della sapienza e l’ha data a Giacobbe, suo servo, a Israele, suo amato. Per questo è apparsa sulla terra e ha vissuto fra gli uomini. Essa è il libro dei decreti di Dio e la legge che sussiste in eterno; tutti coloro che si attengono ad essa avranno la vita, quanti l’abbandonano moriranno. Ritorna, Giacobbe, e accoglila, cammina allo splendore della sua luce. Non dare a un altro la tua gloria né i tuoi privilegi a una nazione straniera. Beati siamo noi, o Israele, perché ciò che piace a Dio è da noi conosciuto. / Parola di Dio.
</p>

<p>
<u>PSALMUS6</u> / (Sal 18) <b>Signore, tu hai parole di vita eterna</b> / La legge del Signore è perfetta, rinfranca l’anima; la testimonianza del Signore è stabile, rende saggio il semplice. I precetti del Signore sono retti, fanno gioire il cuore; il comando del Signore è limpido, illumina gli occhi. / Il timore del Signore è puro, rimane per sempre; i giudizi del Signore sono fedeli, sono tutti giusti. / Più preziosi dell’oro,  di molto oro fino, più dolci del miele e di un favo stillante.
</p>

<p>
<u>OREMUS6</u> / O Dio, che accresci sempre la tua Chiesa chiamando nuovi figli da tutte le genti, custodisci nella tua protezione coloro che fai rinascere dall’acqua del Battesimo. Per Cristo nostro Signore.
</p>

<p>
<u>LETTURA7</u> / <b>Vi aspergerò con acqua pura e vi darò un cuore nuovo</b> / Dal libro del profeta Ezechièle (Ez 36,16-17a.18-28) / Mi fu rivolta questa parola del Signore: «Figlio dell’uomo, la casa d’Israele, quando abitava la sua terra, la rese impura con la sua condotta e le sue azioni. Perciò ho riversato su di loro la mia ira per il sangue che avevano sparso nel paese e per gli idoli con i quali l’avevano contaminato. Li ho dispersi fra le nazioni e sono stati dispersi in altri territori: li ho giudicati secondo la loro condotta e le loro azioni. Giunsero fra le nazioni dove erano stati spinti e profanarono il mio nome santo, perché di loro si diceva: “Costoro sono il popolo del Signore e tuttavia sono stati scacciati dal suo paese”. Ma io ho avuto riguardo del mio nome santo, che la casa d’Israele aveva profanato fra le nazioni presso le quali era giunta. Perciò annuncia alla casa d’Israele: “Così dice il Signore Dio: Io agisco non per riguardo a voi, casa d’Israele, ma per amore del mio nome santo, che voi avete profanato fra le nazioni presso le quali siete giunti. Santificherò il mio nome grande, profanato fra le nazioni, profanato da voi in mezzo a loro. Allora le nazioni sapranno che io sono il Signore – oracolo del Signore Dio –, quando mostrerò la mia santità in voi davanti ai loro occhi. Vi prenderò dalle nazioni, vi radunerò da ogni terra e vi condurrò sul vostro suolo. Vi aspergerò con acqua pura e sarete purificati; io vi purificherò da tutte le vostre impurità e da tutti i vostri idoli; vi darò un cuore nuovo, metterò dentro di voi uno spirito nuovo, toglierò da voi il cuore di pietra e vi darò un cuore di carne. Porrò il mio spirito dentro di voi e vi farò vivere secondo le mie leggi e vi farò osservare e mettere in pratica le mie norme. Abiterete nella terra che io diedi ai vostri padri; voi sarete il mio popolo e io sarò il vostro Dio”». / Parola di Dio.
</p>

<p>
<u>PSALMUS7</u> / (Sal 41) <b>Come la cerva anela ai corsi d’acqua, così l’anima mia anela a te, o Dio</b> / L’anima mia ha sete di Dio, del Dio vivente: quando verrò e vedrò il volto di Dio?. / Avanzavo tra la folla, la precedevo fino alla casa di Dio, fra canti di gioia e di lode di una moltitudine in festa. / Manda la tua luce e la tua verità: siano esse a guidarmi, mi conducano alla tua santa montagna, alla tua dimora. / Verrò all’altare di Dio, a Dio, mia gioiosa esultanza. A te canterò sulla cetra, Dio, Dio mio. ♦ Oppure (quando si celebra il Battesimo): (Is 12, 1-6) <b>Attingeremo con gioia alle sorgenti della salvezza</b> / Ecco, Dio è la mia salvezza; io avrò fiducia, non avrò timore, perché mia forza e mio canto è il Signore; egli è stato la mia salvezza. / Attingerete acqua con gioia alle sorgenti della salvezza. Rendete grazie al Signore e invocate il suo nome, proclamate fra i popoli le sue opere, fate ricordare che il suo nome è sublime. / Cantate inni al Signore, perché ha fatto cose eccelse, le conosca tutta la terra. Canta ed esulta, tu che abiti in Sion, perché grande in mezzo a te è il Santo d’Israele.
</p>

<p>
<u>OREMUS7</u> / O Dio, potenza immutabile e luce che non tramonta, volgi lo sguardo alla tua Chiesa, ammirabile sacramento di salvezza, e compi l’opera predisposta nella tua misericordia: tutto il mondo veda e riconosca che ciò che è distrutto si ricostruisce, ciò che è invecchiato si rinnova e tutto ritorna alla sua integrità, per mezzo del Cristo, che è principio di tutte le cose. Egli vive e regna nei secoli dei secoli. ♦ O Dio, che nelle pagine dell’Antico e Nuovo Testamento ci hai preparati a celebrare il mistero pasquale, fa’ che comprendiamo l’opera del tuo amore per gli uomini, perché i doni che oggi riceviamo confermino in noi la speranza dei beni futuri. Per Cristo nostro Signore.
</p>

<p>
<u>COLLETTA</u> / O Dio, che illumini questa santissima notte con la gloria della risurrezione del Signore, ravviva nella tua famiglia lo spirito di adozione, perché tutti i tuoi figli, rinnovati nel corpo e nell’anima, siano sempre fedeli al tuo servizio. Per il nostro Signore Gesù Cristo, tuo Figlio, che è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA8</u> / <b>Cristo risorto dai morti non muore più</b> / Dalla lettera di san Paolo apostolo ai Romani (Rm 6,3-11) / Fratelli, non sapete che quanti siamo stati battezzati in Cristo Gesù, siamo stati battezzati nella sua morte? Per mezzo del battesimo dunque siamo stati sepolti insieme a lui nella morte affinché, come Cristo fu risuscitato dai morti per mezzo della gloria del Padre, così anche noi possiamo camminare in una vita nuova. Se infatti siamo stati intimamente uniti a lui a somiglianza della sua morte, lo saremo anche a somiglianza della sua risurrezione. Lo sappiamo: l’uomo vecchio che è in noi è stato crocifisso con lui, affinché fosse reso inefficace questo corpo di peccato, e noi non fossimo più schiavi del peccato. Infatti chi è morto, è liberato dal peccato. Ma se siamo morti con Cristo, crediamo che anche vivremo con lui, sapendo che Cristo, risorto dai morti, non muore più; la morte non ha più potere su di lui. Infatti egli morì, e morì per il peccato una volta per tutte; ora invece vive, e vive per Dio. Così anche voi consideratevi morti al peccato, ma viventi per Dio, in Cristo Gesù. / Parola di Dio.
</p>

<p>
<u>PSALMUS8</u> / (Sal 117) <b>Alleluia, alleluia, alleluia</b> / Rendete grazie al Signore perché è buono, perché il suo amore è per sempre. Dica Israele: «Il suo amore è per sempre». / La destra del Signore si è innalzata, la destra del Signore ha fatto prodezze. Non morirò, ma resterò in vita e annuncerò le opere del Signore. / La pietra scartata dai costruttori è divenuta la pietra d’angolo. Questo è stato fatto dal Signore: una meraviglia ai nostri occhi.
</p>

<p>
<u>VANGELO</u> / <b>Perché cercate tra i morti colui che è vivo?</b> / Dal Vangelo secondo Luca (Lc 24,1-12) / Il primo giorno della settimana, al mattino presto [le donne] si recarono al sepolcro, portando con sé gli aromi che avevano preparato. Trovarono che la pietra era stata rimossa dal sepolcro e, entrate, non trovarono il corpo del Signore Gesù. Mentre si domandavano che senso avesse tutto questo, ecco due uomini presentarsi a loro in abito sfolgorante. Le donne, impaurite, tenevano il volto chinato a terra, ma quelli dissero loro: «Perché cercate tra i morti colui che è vivo? Non è qui, è risorto. Ricordatevi come vi parlò quando era ancora in Galilea e diceva: "Bisogna che il Figlio dell'uomo sia consegnato in mano ai peccatori, sia crocifisso e risorga il terzo giorno"». Ed esse si ricordarono delle sue parole e, tornate dal sepolcro, annunciarono tutto questo agli Undici e a tutti gli altri. Erano Maria Maddalena, Giovanna e Maria madre di Giacomo. Anche le altre, che erano con loro, raccontavano queste cose agli apostoli. Quelle parole parvero a loro come un vaneggiamento e non credevano ad esse. Pietro tuttavia si alzò, corse al sepolcro e, chinatosi, vide soltanto i teli. E tornò indietro, pieno di stupore per l'accaduto. / Parola del Signore.
</p>

<p>
<u>ACQUA BATTESIMALE</u> / O Dio, per mezzo dei segni sacramentali tu operi con invisibile potenza le meraviglie della salvezza, e in molti modi, attraverso i tempi, hai preparato l'acqua, tua creatura, a essere segno del Battesimo. / Fin dalle origini il tuo Spirito si librava sulle acque perché contenessero in germe la forza di santificare; e anche nel diluvio hai prefigurato il Battesimo, perché, oggi come allora, l'acqua segnasse la fine del peccato e l'inizio della vita nuova. / Tu hai liberato dalla schiavitù i figli di Abramo, facendoli passare illesi attraverso il Mar Rosso, perché fossero immagine del futuro popolo dei battezzati. / Infine, nella pienezza dei tempi, il tuo Figlio, battezzato da Giovanni nell'acqua del Giordano, fu consacrato dallo Spirito Santo; innalzato sulla croce, egli versò dal suo fianco sangue e acqua, e, dopo la sua risurrezione, comandò ai discepoli: «Andate, annunciate il Vangelo a tutti i popoli, e battezzateli nel nome del Padre e del Figlio e dello Spirito Santo». / Ora, Padre, guarda con amore la tua Chiesa e fa' scaturire per lei la sorgente del Battesimo. / Infondi in quest'acqua, per opera dello Spirito Santo, la grazia del tuo unico Figlio, perché con il sacramento del Battesimo l'uomo, fatto a tua immagine, sia lavato dalla macchia del peccato, e dall'acqua e dallo Spirito Santo rinasca come nuova creatura. / Immergendo, secondo l’opportunità, il cero pasquale, una o tre volte, nell’acqua, continua: Discenda, Padre, in quest'acqua, per opera del tuo Figlio, la potenza dello Spirito Santo. / Tutti coloro che in essa riceveranno il Battesimo, sepolti insieme con Cristo nella morte, con lui risorgano alla vita immortale. Egli è Dio, e vive e regna con te, nell'unità dello Spirito Santo, per tutti i secoli dei secoli. R. Amen. / Acclamazione: Sorgenti delle acque, benedite il Signore: lodatelo ed esaltatelo nei secoli. Benedizione dell'acqua lustrale. Se non ci sono battezzandi, né si deve benedire il fonte battesimale, il sacerdote invita il popolo alla preghiera dicendo: Fratelli e sorelle, supplichiamo il Signore Dio nostro perché benedica quest'acqua da lui creata, con la quale saremo aspersi in memoria del nostro Battesimo. Il Signore ci rinnovi interiormente, per essere sempre fedeli allo Spirito Santo che ci è stato dato in dono. / E dopo una breve pausa di silenzio, con le braccia allargate, dice la seguente orazione: Signore Dio nostro, sii presente in mezzo al tuo popolo che veglia in preghiera in questa santissima notte: memori dell'opera mirabile della nostra creazione e dell'opera ancor più mirabile della nostra salvezza, ti preghiamo di benedire + quest'acqua. Tu l'hai creata perché donasse fecondità alla terra e offrisse sollievo e freschezza ai nostri corpi. / Di questo dono della creazione hai fatto un segno della tua misericordia: attraverso l'acqua del Mar Rosso hai liberato il tuo popolo dalla schiavitù e nel deserto hai placato la sua sete con acqua dalla roccia. / Con l'immagine dell'acqua viva i profeti hanno preannunciato la nuova alleanza che tu intendevi offrire agli uomini. Infine con l'acqua, santificata da Cristo nel Giordano, hai rinnovato la nostra umanità peccatrice nel lavacro battesimale. / Ravviva in noi, o Signore, nel segno di quest'acqua benedetta, il ricordo del nostro Battesimo e donaci di essere uniti nella gioia ai nostri fratelli che sono stati battezzati nella Pasqua di Cristo Signore. Egli vive e regna nei secoli dei secoli. R. Amen.
</p>

<p>
<u>PROMESSE</u> / Fratelli e sorelle, per la grazia del mistero pasquale siamo stati sepolti insieme con Cristo nel Battesimo, per camminare con lui in una vita nuova. Ora, portato a termine il cammino quaresimale, rinnoviamo le promesse del santo Battesimo, con le quali un giorno abbiamo rinunciato a satana e alle sue opere, e ci siamo impegnati a servire Dio nella santa Chiesa cattolica. / Rinunciate a satana? R. Rinuncio. E a tutte le sue opere? R. Rinuncio. E a tutte le sue seduzioni? R. Rinuncio. Oppure: Rinunciate al peccato, per vivere nella libertà dei figli di Dio? R. Rinuncio. Rinunciate alle seduzioni del male, per non lasciarvi dominare dal peccato? R. Rinuncio. Rinunciate a satana, origine e causa di ogni peccato? R. Rinuncio. Quindi prosegue: Credete in Dio Padre onnipotente, creatore del cielo e della terra? R. Credo. Credete in Gesù Cristo, suo unico Figlio, nostro Signore, che nacque da Maria Vergine, morì e fu sepolto, è risuscitato dai morti e siede alla destra del Padre? R. Credo. Credete nello Spirito Santo, la santa Chiesa cattolica, la comunione dei santi, la remissione dei peccati, la risurrezione della carne e la vita eterna? R. Credo. Il sacerdote conclude: Dio onnipotente, Padre del nostro Signore Gesù Cristo, che ci ha liberati dal peccato e ci ha fatti rinascere dall'acqua e dallo Spirito Santo, ci custodisca con la sua grazia per la vita eterna, in Cristo Gesù, nostro Signore. R. Amen. Il sacerdote asperge l’assemblea con l’acqua benedetta, mentre tutti cantano questa antifona o un altro canto di carattere battesimale: Ecco l’acqua, che sgorga dal tempio santo di Dio, alleluia; e a quanti giungerà quest’acqua porterà salvezza ed essi canteranno: alleluia, alleluia.
</p>

<p>
<u>OREMUS</u> / Nella gioia della luce di Pasqua che risplende in questa notte, rendiamo grazie al Signore del dono della vita che ci rinnova, e con fiducia eleviamo al Padre la nostra preghiera. Lo invochiamo dicendo: <b>Signore, luce del mondo, salvaci!</b> / Per la Chiesa: il mistero celebrato in questa notte santa la trasfiguri e la rinnovi, per essere nel mondo segno ardente della fede che illumina la vita di ogni uomo e ogni donna, preghiamo. / Per tutti coloro che in questo giorno sono stati illuminati dalla grazia del Battesimo, perché il germe seminato nel loro cuore porti frutti abbondanti di grazia, amore e serenità, preghiamo. / Per tutti coloro che sono ancora nella notte e invocano una luce di speranza, perché il Signore, che ha condiviso nella croce la nostra sofferenza, possa presto liberarli dal loro dolore, dalla disperazione del male di vivere, dall'angoscia della mancanza di speranza, preghiamo. / Per la nostra comunità che in questa notte, guidata dalla luce della risurrezione, ha compiuto il passaggio dalla morte alla vita, perché riprenda la sua attività pastorale con rinnovato slancio, preghiamo. / Signore Gesù, luce che illumina il mondo, ascolta questa tua famiglia che vive la gioia della Pasqua e donale ciò di cui ha più bisogno, nella certezza che tu solo conosci i più profondi bisogni del nostro cuore. Tu che vivi e regni nei secoli dei secoli.
</p>

<p>
<u>OFFERTORIO</u> / Con queste offerte accogli, o Signore, le preghiere del tuo popolo, perché i sacramenti, scaturiti dal mistero pasquale, per tua grazia ci ottengano la salvezza eterna. Per Cristo nostro Signore.
</p>

<p>
<u>PREFAZIO</u> / <b>Il mistero pasquale</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questa notte nella quale Cristo, nostra Pasqua, si è immolato. È lui il vero Agnello che ha tolto i peccati del mondo, è lui che morendo ha distrutto la morte e risorgendo ha ridato a noi la vita. Per questo mistero, nella pienezza della gioia pasquale, l'umanità esulta su tutta la terra e le schiere degli angeli e dei santi cantano senza fine l'inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Cristo, nostra Pasqua, è stato immolato! Alleluia. Celebriamo dunque la festa con azzimi di sincerità e di verità. Alleluia, alleluia. (1Cor 5,7-8)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Infondi in noi, o Signore, lo Spirito della tua carità, perché saziati dai sacramenti pasquali viviamo concordi nel tuo amore. Per Cristo nostro Signore. / Benedizione solenne / In questa santa notte di Pasqua, Dio onnipotente vi benedica e, nella sua misericordia, vi difenda da ogni insidia del peccato. R. Amen. Dio che vi rinnova per la vita eterna, nella risurrezione del suo Figlio unigenito, vi conceda il premio dell'immortalità futura. R. Amen. Voi, che dopo i giorni della passione del Signore celebrate nella gioia la festa di Pasqua, possiate giungere con animo esultante alla festa senza fine. R. Amen. E la benedizione di Dio onnipotente, Padre e Figlio e Spirito Santo, discenda su di voi e con voi rimanga sempre. R. Amen. / Portate a tutti la gioia del Signore risorto. Andate in pace. Alleluia, alleluia. Rendiamo grazie a Dio. Alleluia, alleluia.
</p>

<h3>LECTIO</h3>

<p>
<u>EVANGELIZO1</u> / <br>
Sant'Agostino (354-430) vescovo d'Ippona (Africa del Nord) e dottore della Chiesa / Discorso 221 sulla Notte Santa; PLS 2,549-522 / "Nemmeno le tenebre per te sono oscure, e la notte è chiara come il giorno" (Sal 139,12) / Noi, in questo corpo che si corrompe e che appesantisce l'anima, siccome non possiamo vivere se non recuperiamo le forze col sonno, dobbiamo interrompere la vita con questa immagine della morte, per poter vivere almeno a tratti. E allora chi con castità e innocenza si abitua a far veglie frequenti, senza dubbio si avvicina alla vita degli angeli; contro questo peso di morte, trovano grazia nell'eternità ... Ed ora, fratelli, vi proponiamo qualche riflessione perché possiate capire bene la veglia speciale di questa notte... Che Cristo Signore sia risorto dai morti il terzo giorno, nessun cristiano lo mette in dubbio. Il santo Vangelo poi attesta che ciò è avvenuto precisamente in questa notte... Ci sforziamo e, con l'aiuto del Signore, nutriamo la speranza che il nostro sia un passare non dalla luce alle tenebre, ma dalle tenebre alla luce. Dice così anche l'Apostolo: "La notte è avanzata, il giorno è vicino; gettiamo via perciò le opere delle tenebre e indossiamo le armi della luce" (Rm 13,12)... Con questa veglia rievochiamo la notte in cui il Signore è risorto e in cui ha per noi inaugurato quella vita di cui parlavamo poc'anzi, nella quale non c'è affatto morte né sonno alcuno, iniziandola nella sua carne che ha risuscitato dal sonno in modo che ormai non può più morire, ormai il sonno non ha più potere su di lui. Le donne che lo amavano sono venute all'alba a visitarne la tomba; invece di trovare il suo corpo sentirono gli angeli annunciar loro la resurrezione. E'chiaro dunque che è risorto la notte che precedeva quest'alba.  Ed egli, la cui risurrezione acclamiamo in una veglia un po' più prolungata, ci concederà di regnare con lui nella vita che non ha fine. E poi, anche se in queste ore in cui prolunghiamo la nostra veglia, il suo corpo fosse stato ancora nel sepolcro e non fosse ancora risuscitato, vegliando così, non siamo incoerenti neanche in questo caso; egli infatti dormì perché stessimo svegli noi, lui che era morto perché noi vivessimo.
</p>

<p>
<u>EVANGELIZO2</u> / <br>
San Bonaventura (1221-1274) francescano, dottore della Chiesa / L'Albero di vita / Ha trionfato sulla morte / All'aurora del terzo giorno del riposo sacro del Signore nel sepolcro (...) la potenza e la Sapienza di Dio, Cristo, sconfitto l'autore della morte, trionfò sulla morte stessa, ci aprì l'accesso all'eternità e risuscitò dai morti con la sua potenza divina per indicarci le vie della vita. Allora ci fu un forte terremoto, l'Angelo del Signore, vestito di bianco, rapido come il fulmine, scese dal cielo e si mostrò affettuoso coi buoni e severo coi cattivi. Spaventò anche i crudeli soldati e rassicurò le donne afflitte alle quali il Signore risorto apparve per primo, in quanto per il loro forte amore lo meritavano. Apparve in seguito a Pietro e agli altri discepoli sulla via di Emmaus, poi agli apostoli senza Tommaso. Offrì a Tommaso di toccarlo, allora lui esclamò: "Mio Signore e mio Dio". Apparve per quaranta giorni in diversi modi ai discepoli, mangiando e bevendo con loro. Illuminò la nostra fede con prove, aumenta la nostra speranza con promesse per infuocare infine con celesti doni il nostro amore.
</p>

<p>
<u>EVANGELIZO-21</u> / Sant’Amedeo di Losanna (1108-1159) monaco cistercense, poi vescovo / Omelia mariale, IV, SC 72 / Per te è salito vittorioso dagli inferi / "C'è un tempo per la gioia, dice Salomone, e un tempo per la tristezza" (cf, Qo 3,4). La tristezza è passata, è arrivato il tempo della gioia, la vera gioia che viene dalla risurrezione di Cristo. (...) Per te è salito vittorioso dagli inferi, ha spezzato le porte di bronzo, ha rotto le sbarre di ferro, ha conquistato la fortezza dell'inferno, ha schiacciato le teste del drago. Ha fatto una carneficina dei tuoi nemici; ha immobilizzato nel pozzo il principe dell'inferno. Ha ucciso la morte ed ha messo ai ferri l'autore della morte. (...) Poi ha riportato i suoi dalle tenebre e li ha sciolti dai lacci. Ha portato con sé le anime di tutti i giusti, in marcia alla luce del suo volto ed esultanti nel suo nome. E quelle anime sono state esaltate nella sua giustizia, loro che erano state umiliate come ingiuste. Il Signore Gesù, nel passaggio agli inferi, fu solo, perciò così l'ha cantato Davide: "Sono solo a passare" (cf. Sal 141,10). Solo all'entrata, ma non certo solo all'uscita, poiché ha riportato con lui innumerevoli migliaia di santi. E' caduto a terra ed è morto, così ha portato molto frutto (cf. Gv 12,24). Si è lasciato cadere come un seme per raccogliere come messe il genere umano. (...) Sì, morti al peccato al fonte battesimale, grazie al bagno della rigenerazione rinasciamo in Cristo, per vivere con lui che è morto per tutti. Anche l'Apostolo dice: "Quanti siete stati battezzati in Cristo, vi siete rivestiti di Cristo" (Gal 3,27). Da un solo seme viene dunque una messe abbondante. (...) E' ancora di lui che l'Apostolo dice: "Per questo Dio l'ha esaltato e gli ha dato il nome che è al di sopra di ogni altro nome; perché nel nome di Gesù ogni ginocchio si pieghi nei cieli, sulla terra e sotto terra" (Fil 2,9-10). Sì,  davanti a lui s'inginocchiano gli inferi per paura, la terra perché riscattata, i cieli per la felicità.
</p>

<p>
<u>DiBruno1</u> / <br>
Quelle parole parvero a loro come un vaneggiamento (Bar 3,9-15.32-4,4; Ez 36,16-17a.18-28; Rm 6,3-11; Sal 117; Lc 24,1-12) / Tutto nella relazione tra Dio e l’uomo avviene per rivelazione, annunzio, manifestazione. L’uomo fu creato ad immagine e a somiglianza di Dio. Subito il Signore gli rivela cosa lui deve fare sulla terra. Viene posto ne guardino. Gli viene manifestato che l’albero della conoscenza del bene e del male è un albero che dona morte. I suoi frutti mai andranno mangiati. Subito dopo la disobbedienza, il Signore viene e rivela quale è il suo disegno di salvezza. Così opera con Caino, Noè, Abramo, Isacco, Giacobbe, Mosè, Giosuè, i Profeti. Non c’è conoscenza della volontà e delle opere di Dio se non per rivelazione, manifestazione, annunzio. Entriamo nel Nuovo Testamento. Alla Vergine Maria viene annunziata la sua vocazione ad essere Madre del Figlio dell’Altissimo, del Messia di Dio. A Zaccaria viene rivelata la nascita di Giovanni e la sua missione. Anche a Giuseppe viene rivelato cosa lui dovrà fare. Così è anche per altri personaggi per la nascita e per la prima infanzia di Gesù: i pastori, i Magi, Simeone, Anna. Tutto avviene per rivelazione. Nulla si conosce se non per manifestazione. Anche la vita pubblica di Gesù è stata vera rivelazione del Padre. / Gesù risorge. Anche questo mistero è sottoposto alla legge della rivelazione, manifestazione, annunzio. Prima si crede e poi Gesù si manifesta. Le donne si recano al sepolcro. La pietra è stata ribaltata. La tomba è vuota. Da due Angeli del Signore prima esse dono invitate a non cercare tra i morti colui che è vivo, perché è risorto. Poi, ricevuto l’annunzio della risurrezione, esse vengono inviate dai discepoli a recare questo lieto annunzio che Gesù è risorto, secondo le parola che loro avevano già ascoltato dalla bocca del Maestro quando erano con Lui in Galilea. Le donne si recano dagli Undici. Le loro parole parvero un vaneggiamento, un sogno ad occhi aperti. Non c’è immediata fede nella notizia ascoltata. Pietro tuttavia vuole constatare con i suoi occhi quanto le donne gli hanno annunziato. Corre al sepolcro. Lo trova vuoto. Il corpo di Cristo Gesù non è in esso. Rimane pieno di stupore. Se una parte dell’annunzio delle donne è vera, anche l’altra parte necessariamente dovrà essere vera. Se la morte in croce è stata vera, anche la risurrezione sarà vera. Sono una sola Parola di Gesù e un solo mistero. Si compie una parte, si compie anche l’altra parte. / Il primo giorno della settimana, al mattino presto esse si recarono al sepolcro, portando con sé gli aromi che avevano preparato. Trovarono che la pietra era stata rimossa dal sepolcro e, entrate, non trovarono il corpo del Signore Gesù. Mentre si domandavano che senso avesse tutto questo, ecco due uomini presentarsi a loro in abito sfolgorante. Le donne, impaurite, tenevano il volto chinato a terra, ma quelli dissero loro: «Perché cercate tra i morti colui che è vivo? Non è qui, è risorto. Ricordatevi come vi parlò quando era ancora in Galilea e diceva: “Bisogna che il Figlio dell’uomo sia consegnato in mano ai peccatori, sia crocifisso e risorga il terzo giorno”». Ed esse si ricordarono delle sue parole e, tornate dal sepolcro, annunciarono tutto questo agli Undici e a tutti gli altri. Erano Maria Maddalena, Giovanna e Maria madre di Giacomo. Anche le altre, che erano con loro, raccontavano queste cose agli apostoli. Quelle parole parvero a loro come un vaneggiamento e non credevano ad esse. Pietro tuttavia si alzò, corse al sepolcro e, chinatosi, vide soltanto i teli. E tornò indietro, pieno di stupore per l’accaduto. / Perché Gesù vuole che si creda nella sua risurrezione per annunzio e non per visione? Perché l’annunzio è la sola via attraverso la quale Dio si è sempre manifestato. La nostra fede è alla Parola. È credendo nella Parola che si può credere a Colui che nella Parola è contenuto, rivelato, manifestato. Parola e Dio, Parola e Gesù sono una cosa sola, nello Spirito. Si crede nella Parola di Cristo in Cristo. Non si crede nella Parola, non si crede in Cristo. Si obbedisce alla Parola di obbedisce a Cristo. Ci si sottrae alla Parola, ci si sottrae a Cristo. Si modifica o si trasforma la Parola, è Cristo ed è Dio che viene modificato e trasformato. Oggi non abbiamo più il vero Cristo e il vero Dio, perché non abbiamo più la vera Parola di Dio. Abbiamo una Parola fortemente modificata che ci offre un Dio che non è più il Dio della Parola. Cristo è nella Parola. / Madre di Dio, Angeli, Santi, aiutateci a dare la sua verità alla Parola di Gesù.
</p>

<p>
<u>DiBruno2</u> / <br>
Non è qui. È risorto (Mt 28,1-10) / Gesù per tre volte aveva annunziato che Lui, dopo la sua morte per crocifissione, il terzo giorno sarebbe risorto. Ma questo linguaggio era per essi oscuro, molto oscuro: “Poi prese con sé i Dodici e disse loro: «Ecco, noi saliamo a Gerusalemme, e si compirà tutto ciò che fu scritto dai profeti riguardo al Figlio dell’uomo: verrà infatti consegnato ai pagani, verrà deriso e insultato, lo copriranno di sputi e, dopo averlo flagellato, lo uccideranno e il terzo giorno risorgerà». Ma quelli non compresero nulla di tutto questo; quel parlare restava oscuro per loro e non capivano ciò che egli aveva detto” (Lc 18,31-34). Il Salmo annunzia che il Giusto Sofferente, dopo il suo intimo tormento, avrebbe visto la luce: “Dio mio, Dio mio, perché mi hai abbandonato? Lontane dalla mia salvezza le parole del mio grido! Salvami dalle fauci del leone e dalle corna dei bufali. Tu mi hai risposto! Annuncerò il tuo nome ai miei fratelli, ti loderò in mezzo all’assemblea. Egli non ha disprezzato né disdegnato l’afflizione del povero, il proprio volto non gli ha nascosto ma ha ascoltato il suo grido di aiuto. Da te la mia lode nella grande assemblea; scioglierò i miei voti davanti ai suoi fedeli A lui solo si prostreranno quanti dormono sotto terra, davanti a lui si curveranno quanti discendono nella polvere; ma io vivrò per lui, lo servirà la mia discendenza. Si parlerà del Signore alla generazione che viene; annunceranno la sua giustizia; al popolo che nascerà diranno: «Ecco l’opera del Signore!»” (Sal 22 (21),1-2.22-26.30-32). / Il Canto del Servo del Signore di Isaia non lascia alcun dubbio sul ritorno in vita dalla morte: “Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli” (Is 53,10-12). Sia le antiche profezie che Cristo Gesù annunziano un solo mistero, che è di morte e di risurrezione. Ma sia i discepoli che le donne vedono Gesù nella morte e il pensiero della risurrezione neanche li sfiora. Maria di Màgdala e l’altra Maria vanno al sepolcro, per completare il rito della sepoltura appena accennato, la sera della sepoltura a causa del sabato. / Dopo il sabato, all’alba del primo giorno della settimana, Maria di Màgdala e l’altra Maria andarono a visitare la tomba. Ed ecco, vi fu un gran terremoto. Un angelo del Signore, infatti, sceso dal cielo, si avvicinò, rotolò la pietra e si pose a sedere su di essa. Il suo aspetto era come folgore e il suo vestito bianco come neve. Per lo spavento che ebbero di lui, le guardie furono scosse e rimasero come morte. L’angelo disse alle donne: «Voi non abbiate paura! So che cercate Gesù, il crocifisso. Non è qui. È risorto, infatti, come aveva detto; venite, guardate il luogo dove era stato deposto. Presto, andate a dire ai suoi discepoli: “È risorto dai morti, ed ecco, vi precede in Galilea; là lo vedrete”. Ecco, io ve l’ho detto». Abbandonato in fretta il sepolcro con timore e gioia grande, le donne corsero a dare l’annuncio ai suoi discepoli. Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno». / La risurrezione non è stata osservata nel suo farsi. Nessuno ha visto Gesù mentre risorgeva. Gli Angeli annunziano il mistero. In esso si crede per fede. I discepoli potranno vedere Gesù Risorto in Galilea, secondo quanto da Lui preannunciato. Le donne credono nel mistero e vengono premiate. Gesù appare loro e le conferma nella missione. Esse dovranno dire ai loro fratelli, cioè ai discepoli, che vadano in Galilea. Là essi lo vedranno. Dalla Galilea Lui ha iniziato la missione, compiendo la profezia di Isaia. Dalla Galilea dovranno partire i discepoli per recarsi in tutto il mondo, sempre secondo la profezia di Isaia (Is 8,22-9,69). Gli Apostoli sono i continuatori della Missione del Maestro. Una sola Missione, un solo Missionario: Cristo Signore, nella sua Persona di vero Dio e vero uomo, nel suo corpo che è la Chiesa. / Madre di Dio, Angeli, Santi, fateci perfetti continuatori della missione di Cristo Gesù. 
</p>

<p>
<u>DIBRUNO-21</u> / Egli vi precede in Galilea. Là lo vedrete, come vi ha detto (Mc 16, 1-7) / Nel Vangelo secondo Matteo, la vita pubblica di Gesù inizia con il compimento della profezia di Isaia e anche la missione dei discepoli inizia con la stessa profezia: “Ma la caligine sarà dissipata, poiché non ci sarà più oscurità dove ora è angoscia. In passato umiliò la terra di Zàbulon e la terra di Nèftali, ma in futuro renderà gloriosa la via del mare, oltre il Giordano, Galilea delle genti. Il popolo che camminava nelle tenebre ha visto una grande luce; su coloro che abitavano in terra tenebrosa una luce rifulse. Hai moltiplicato la gioia, hai aumentato la letizia. Gioiscono davanti a te come si gioisce quando si miete e come si esulta quando si divide la preda. Perché tu hai spezzato il giogo che l’opprimeva, la sbarra sulle sue spalle, e il bastone del suo aguzzino, come nel giorno di Madian. Perché ogni calzatura di soldato che marciava rimbombando e ogni mantello intriso di sangue saranno bruciati, dati in pasto al fuoco. Perché un bambino è nato per noi, ci è stato dato un figlio. Sulle sue spalle è il potere e il suo nome sarà: Consigliere mirabile, Dio potente, Padre per sempre, Principe della pace. Grande sarà il suo potere e la pace non avrà fine sul trono di Davide e sul suo regno, che egli viene a consolidare e rafforzare con il diritto e la giustizia, ora e per sempre. Questo farà lo zelo del Signore degli eserciti” (Is 8,22-9,6). Cambia solo il popolo che camminava nelle tenebre. Con Gesù il popolo sono i figli d’Israele. Con i discepoli il popolo è il mondo intero. Gli Apostoli sempre si dovranno ricordare che loro sono mandati come luce del mondo e mai dovranno dimenticare che il mondo è nelle tenebre. Quando si dimenticheranno di questa condizione, allora si faranno mondo con il mondo e stringeranno alleanze con le tenebre e anche con il principe del male che è il padre di ogni oscurità veritativa e morale. Si compirà allora la Parola del Signore: “Voi siete il sale della terra; ma se il sale perde il sapore, con che cosa lo si renderà salato? A null’altro serve che ad essere gettato via e calpestato dalla gente”. “La lampada del corpo è l’occhio; perciò, se il tuo occhio è semplice, tutto il tuo corpo sarà luminoso; ma se il tuo occhio è cattivo, tutto il tuo corpo sarà tenebroso. Se dunque la luce che è in te è tenebra, quanto grande sarà la tenebra!” (Mt 5,13; 6.22-23). / Passato il sabato, Maria di Màgdala, Maria madre di Giacomo e Salome comprarono oli aromatici per andare a ungerlo. Di buon mattino, il primo giorno della settimana, vennero al sepolcro al levare del sole. Dicevano tra loro: «Chi ci farà rotolare via la pietra dall’ingresso del sepolcro?». Alzando lo sguardo, osservarono che la pietra era già stata fatta rotolare, benché fosse molto grande. Entrate nel sepolcro, videro un giovane, seduto sulla destra, vestito d’una veste bianca, ed ebbero paura. Ma egli disse loro: «Non abbiate paura! Voi cercate Gesù Nazareno, il crocifisso. È risorto, non è qui. Ecco il luogo dove l’avevano posto. Ma andate, dite ai suoi discepoli e a Pietro: “Egli vi precede in Galilea. Là lo vedrete, come vi ha detto”». / È degno di nota quanto avviene il mattino della risurrezione. L’evento che ha sconvolto il cielo e la terra è narrato con grande semplicità. Viene annunciato con poche parole. Si dice il fatto nella sua essenzialità: “Non abbiate paura! Voi cercate Gesù Nazareno, il crocifisso. È risorto, non è qui. Ecco il luogo dove l’avevano posto”. Viene riferita la realtà degli eventi senza nessuna enfasi. Il fatto è annunciato nella sua scarna verità. Assieme all’annuncio c’è un messaggio da portare si discepoli: “Egli vi precede in Galilea. Là lo vedrete, come vi ha detto”. Come Gesù aveva detto ai discepoli prima della cattura e della sua passione e morte, così avviene. Nessuna parola di Gesù è mai caduta a vuoto. Non c’è spazio nei Vangeli se non per ciò che è strettamente essenziale. Lo Spirito Santo vuole insegnarci che nulla dovrà disturbare la verità di Cristo Gesù. Nulla dovrà distogliere l’attenzione dalla storia nella sua essenzialità. Oggi i discepoli devono sapere che Gesù è risorto. Lo devono sapere da testimoni particolari: le donne. Sono esse gli Angeli per gli Apostoli. Nessuno di loro si è alzato di buon mattino per andare al sepolcro. Sono andate le donne e a loro è data la missione. Una verità va appresa. Lo Spirito Santo rivela il mistero a chi è bramoso di conoscerlo. Le donne sono attente a Cristo Gesù e lo Spirito Santo le premia per il loro amore. / Madre della Redenzione, Angeli, Santi, fateci attenti al mistero di Cristo Gesù.
</p>

<p>
<u>SILVESTRINI-21</u> / Una lunga veglia notturna, un fuoco che arde nel buio della notte, un cero che squarcia le tenebre, tutta la storia dell'umanità raccontata da Dio stesso agli uomini, un canto di giubilo, un inno di Gloria, mai così opportuno, ed è mattino, luce piena, è la Pasqua di Risurrezione. Una luce e un mattino che da sempre l'uomo attende, da quando ha avuto la prima percezione del peccato e la certezza di non essere stato abbandonato dal suo Dio. I tunnel e i meandri della vita, i peccati degli uomini scavano tombe e sepolcri per i viventi e nulla rende più tetra l'esistenza del male che s'incarna nel cuore, rendendolo incapaci di palpiti di amore o che l'acceca fino ad oscurargli il vero bene. Una tragedia che avrebbe seminato solo morte se Dio non avesse ricambiato l'offesa con l'infinita misericordia ed il perdono dandoci il suo Figlio da immolare sulla croce. Questa è la Pasqua dei credenti, il felice ritorno dalle tombe, la luce nuova che illumina gli inferni costruiti sulla terra, la pace già compromessa dall'odio. La fratellanza riscoperta con il dono della vita e le lacrime asciugate con il sorriso del Vivente. Cristo è la Pasqua! E' Lui che ci dà gioia, è Lui il motivo perenne della festa. Ormai il male è uscito per sempre dai sepolcri, la morte ha ritrovato finalmente la sua vita e il peccato è stato cancellato dall'Amore. Buona pasqua a Tutti, cari amici, doniamoci la gioia che solo Cristo ci sa dare! / Non è qui è resuscitato / È l'annuncio che aspettavamo, ancora siamo increduli per la sua straordinaria bellezza. Parole umane non possono esprimere questo dilatarsi di cuori, la gioia di tale certezza! Forse il silenzio è la risposta migliore di fronte a tanta bellezza, il silenzio per contemplare questa luce, un silenzio di stupore, di adorazione e di commozione. La luce della Resurrezione ci riempie di felicità, fa sparire tutte le ombre che così foscamente si erano addensate nei giorni precedenti, quando Gesù parlava di questo evento con parole che allora sembravano incomprensibili ed ora brillano di nuova luce. Questa luce rischiara la Passione che Cristo ha subito e consola anche noi che ricordiamo queste ore drammatiche e possiamo sopportarle solo per la certezza della Resurrezione. Trasformiamo quindi lo stupore di Pietro nel vedere il sepolcro vuoto nella nostra gioia per vedere i cuori pieni. Sappiamo bene cosa significa la gioia della Resurrezione e come possa essere vera gioia ! Sappiamo che questo significa un nostro impegno quotidiano nella vita di tutti i giorni che sembra non avere luci di riferimento, quando non punta su traguardi eterni e vanno oltre le mode, oltre i nostri egoismi, oltre il tempo. Come è bella questa notte in cui avviene l'incontro col nostro Salvatore; come è gloriosa, cara e bella; in essa si radunano giovani e vecchi, portando lampade e cantando inni; il battesimo è pronto come una sposa gloriosa e dà la vita a coloro che vi si tuffano e rinascono, alleluia, dal suo seno puro.
</p>

<p>
<u>LOYOLA1</u> / <br>
Il sabato santo è il giorno della sospensione. I discepoli prendono contatto con la propria solitudine. Il loro maestro non c’è più. Con lui se ne è andata anche la possibilità di pensare l’esistenza umana in modo nuovo. L’unico slancio trepidante è quello delle donne che attendono il giorno dopo per imbalsamare il suo corpo e sigillarlo definitivamente nella non-vita. Il sabato santo avviene ogni volta in cui succede qualcosa che ti cambia la vita e interiormente non hai categorie per accogliere la nuova realtà. Tutte le aspettative si sono già infrante. Tutti gli schemi rassicuranti sono già crollati. Rimangono solo le macerie, e un silenzio pieno di vuoto, riempie l’animo. Non sai cosa fare, non sai come abitare quella nuova realtà che però è già iniziata. Brucia il pensiero che nulla non sarà più come prima. Il sabato santo è un momento necessario. Ti mette in contatto con le parti più remote di te. Ti costringe a scendere in quelle parti di te che non sei abituato ad abitare. Si riattivano le ferite che pensavi di aver superato. È una sensazione scomoda e fastidiosa, anche perché sai che non sei finito lì per caso. Sai che prima o poi sarebbe successo. Come se fossi stato chiamato a essere lì, a presentarti a questo appuntamento. Puoi starci a occhi chiusi, rifiutandoti ostinatamente di guardare. Piangi su di te nella disperazione e ti lamenti che sia successo proprio a te. Così il pianto prolunga l’agonia del sabato santo, quasi che tu voglia dimostrare a Dio la sua impotenza nel volere per te una vita felice: “È questa la promessa che mi avevi fatto?”. Oppure, puoi incominciare ad aprire gli occhi per scorgere, seppur in modo fievole, un barlume di vita pura che sorprendentemente ti appartiene. E che sei stato portato lì per accorgerti che finalmente ora puoi usare quell’energia vitale. Perché nel sabato santo non sei morto tu, si è frantumato il tuo ego, quella parte di te che ti impediva di vivere una vita piena. E allora la morte comincia ad avere il sapore di una salvezza… In quali circostanze della vita hai vissuto il tuo sabato santo? Come hai abitato quel momento? In che modo si è frantumato il tuo ego e sei entrato in contatto con la tua energia vitale? (Flavio Emanuele Bottaro SJ)
</p>

<p>
<u>LOYOLA2</u> / <br>
Il sabato santo è il giorno che intercorre tra la morte di Gesù e la sua resurrezione. Sembrerebbe un banale tempo di transizione, per noi che conosciamo la vicenda. Ma chi per chi l’ha vissuto la prima volta, non è stato così. In quel giorno, le persone che hanno visto Gesù morire in croce sanno cosa è successo, ma non sanno ancora cosa accadrà e rimangono con il fiato sospeso. Per loro, il sabato santo è il giorno in cui essere costretti a “stare” in quella morte: non ci si può sottrarre. La sensazione è che tutto non sarà più come prima, ma non si riesce ancora a intravedere quale nuova piega prenderà la vita. Un tempo di sospensione che segue una situazione che ormai ha segnato la nostra esistenza e dalla quale non si può più uscire. Quello del sabato santo, è il tempo dove sperimentiamo una certa impotenza rispetto a quello che è successo. Avremmo potuto prevedere, avremmo dovuto capirlo, avremmo voluto prepararci. Invece è successo così all’improvviso e ne siamo stati travolti. L’impotenza è quella scomoda sensazione per cui ci accorgiamo che la nostra esistenza non è pienamente nelle nostre mani, né come singoli, né come collettività. Da qui, è facile cominciare a raccontarci una storia rassicurante e inquietante allo stesso tempo: se io sono impotente nel gestire la mia stessa vita, allora significa che oltre me esiste qualcuno più potente che può fare quello che io non posso controllare. Un dio che può fare il bello e il cattivo tempo a suo piacimento, senza nemmeno interpellarmi. Un tipo così è meglio che ce lo teniamo amico e facciamo qualcosa che può renderlo contento, così magari sarà benevolo con noi. Nasce il sacrificio, la preghiera di richiesta e contemporaneamente la paura di non avere fatto abbastanza e dunque il senso di colpa. Chiamiamo “grazia” quell’intervento, sporadico ma pur sempre benefico, con cui questo dio interviene in nostro favore. E chiamiamo “mistero” il modo incomprensibile con cui lui interviene nella nostra vita. Ecco la religione, che ci fa vivere la vita a partire dalla paura che l’impotenza sprigiona come suo veleno. Il sabato santo è il tempo dell’immobilità. Ci sentiamo spiazzati perché il mondo si è rovesciato. Gli abbracci, i baci, le carezze, che prima erano segno di affetto e di cura, ora sono gesti che incutono timore. È successo anche a Gesù: con un bacio è stato tradito. L’isolamento, invece, viene implorato come atteggiamento di rispetto e di cura reciproca. Verrebbe quasi da dire: non c’è più religione! Ecco, appunto, non c’è più religione. Forse è proprio così. Rimane però il sentire dell’uomo, che nel bene o nel male di questa vicenda si ri-scopre umano. Umano, quando il suo sguardo comincia a osservare particolari che prima sfuggivano; umano quando sente solidarietà con chi è in prima linea a combattere, anche se non lo conosce personalmente. Umano quando si stupisce di fronte alla natura che si riappropria dei suoi spazi (e dei nostri); umano quando si lamenta della sua libertà negata. Umano quando riscopre la bellezza del tempo gratuito; umano quando soffre per non poter salutare una persona cara che muore. Ecco il sabato santo: un tempo che ci è consegnato come stra-ordinario per rivivere la nostra umanità. Un tempo che finalmente posso decidere come vivere. Posso riempirlo di tante cose da fare. Tanta creatività, tanto chiasso, tanta effervescenza. All’inizio tutti lo abbiamo fatto. Ma, a lungo andare, sentiamo che questo non ci lascia un gusto buono: finché concepiamo questo tempo come un contenitore da riempire, non c’è cosa interessante che possiamo intraprendere che poi non ci stanchi. Possiamo vivere questo sabato santo come tempo di silenzio, dove l’impotenza diventa sospensione del fare e l’immobilità diventa persistenza dell’essere. Il silenzio attiva una modalità di sguardo unica capace di trasfigurare la realtà che mi sta intorno: la contemplazione. Il sabato santo è il tempo dove fermarsi a contemplare. E scopriamo che i nostri occhi sono fatti apposta per contemplare. In questa sosta, ci prepariamo alla resurrezione, una rinascita che non sarà automatica, né spontanea. Avverrà quando prenderemo consapevolezza della bellezza di questo sguardo contemplativo e ci decideremo a vivere la nostra vita per esso. Lì scopriremo che Dio ora vive dentro di noi. Ecco il nuovo credente che si delinea all’orizzonte: colui che una volta passata la scena attuale, di fronte a un mondo che tenderà a regredire a quello di prima, avrà il coraggio di ricordare ciò che tutti hanno potuto contemplare almeno per un momento: che il nostro cuore ha ripreso a battere, che il nostro pianeta ha ripreso a respirare, che il regno di Dio è vicino. Forse ci renderemo conto che basta poco per creare un mondo migliore. Allora cominceremo a ricordare questo momento non come una disgrazia che ci è piovuta addosso, bensì come una benedizione che ci ha salvati. Proprio come è successo ai discepoli duemila anni fa… / Ascolta la tua impotenza. Quali paure va a toccare dentro di te? Rimani immobile. Cosa sprigiona la bellezza del tuo essere? Contempla la realtà. Cosa fa battere il tuo cuore in questo momento? (Flavio Emanuele Bottaro SJ)
</p>

<p>
<u>LOYOLA-21</u> / Ieri ti ho sentito respirare a fatica, fino alla fine. Domani splenderai di luce viva. Ma oggi non ci sei. Oggi tutto è fermo. Oggi tutto è vuoto. Non c’è che questa assoluta impossibilità di espressione, questa lingua annodata, questo cuore attonito. Tutto ti cerca, nulla ti trova. In tutto ti cerco, in nulla ti trovo. Perché oggi non ci sei e io sono solo una bambina, la mia cognizione del tempo si sfrangia nella tua mancanza: manchi un giorno e per me è l’abbandono di una vita intera. Ma sei andato via per tornare, dovrei saperlo. Dovrei ricordarlo. Dovrei portarlo nel cuore: sei andato via per tornare. Per dimostrare, tornando, l’assurda vertigine della tua assenza. / Quale vuoto offri oggi al Signore? Quale parola risuona nello spazio vuoto che oggi ti è donato? Cosa stai aspettando? (Verena M.)
</p>

<p>
<u>LettureBose</u> / La morte mi ha vomitato / Ho steso le mie mani e mi sono accostato al mio Signore, poiché lo stendere le mie mani è il segno di lui. E il mio stare eretto è [segno] del legno eretto che fu innalzato sul sentiero del giusto. Fui inutile a coloro che mi conoscevano, perché dovetti nascondermi a coloro che non mi possedevano. Ma sarò presso coloro che mi amano! Sono morti tutti i miei persecutori e mi hanno cercato coloro che speravano in me, perché ero vivo. E sono risorto, e sono con loro (Sal 138 [139],18) e parlerò per bocca loro. Essi, infatti, sprezzarono i loro persecutori e io ho imposto loro il giogo del mio amore. Come il braccio dello sposo sulla sposa, così è il mio giogo su coloro che mi conoscono. Come il talamo disteso nella casa degli sposi, così è il mio amore su coloro che credono in me. Non sono stato rigettato, anche se [tale] sono sembrato, né sono stato distrutto, anche se [così] pensarono di me. Gli inferi mi videro e furono prostrati, la morte mi vomitò, e molti [altri vomitò] con me. Aceto e amarezza fui per essi e con essi scesi, in tutta la loro profondità. Piedi e capo essi lasciarono andare perché non potevano sopportare il mio volto. Ho costituito un'assemblea di vivi tra i loro morti ho parlato loro con labbra vive, perché il mio dire non fosse vano. Corsero presso di me coloro che erano morti e gridarono dicendo: "Abbi pietà di noi,  Figlio di Dio! Agisci con noi secondo la tua dolcezza e liberaci dalle catene della tenebra. Apri a noi la porta per la quale potremo uscire incontro a te. Abbiamo visto, infatti, che la nostra morte non ti ha toccato. Che siamo salvati anche noi insieme a te perché tu sei il nostro Salvatore!". Ascoltai dunque la loro voce e posi nel mio cuore la loro fede. E posi sul loro capo il mio nome perché essi sono figli liberi, e sono miei! Alleluia. (Odi di Salomone 42) 
</p>

<p>
<u>FEGF1</u> / LA DISCESA DEL SIGNORE AGLI INFERI da un'antica omelia sul Sabato Santo / Oggi sulla terra c'è grande silenzio, gran silenzio e solitudine. Grande silenzio perché il Re dorme: la terra è rimasta sbigottita e tace perché il Dio fatto carne si è addormentato e ha svegliato coloro che da secoli dormivano. Dio è morto nella carne ed è sceso a scuotere il regno degli inferi. Certo egli va a cercare il primo padre, come la pecorella smarrita. Egli vuole scendere a visitare quelli che siedono nelle tenebre e nell'ombra di morte. Dio e il Figlio suo vanno a liberare dalle sofferenze Adamo ed Eva che si trovano in prigione. Il Signore entrò da loro portando le armi vittoriose della croce. Appena Adamo, il progenitore, lo vide, percuotendosi il petto per la meraviglia, gridò a tutti e disse: «Sia con tutti il mio Signore». E Cristo rispondendo disse a Adamo: «E con il tuo spirito». E preselo per mano, lo scosse dicendo: «Svegliati, tu che dormi, e risorgi dai morti, e Cristo ti illuminerà. Io sono il tuo Dio, che per te sono diventato tuo figlio; che per te e per questi, che da te hanno avuto origine, ora parlo e nella mia potenza ordino a coloro che erano in carcere: Uscite! A coloro che erano morti: Risorgete! A te comando: Svegliati, tu che dormi! Infatti non ti ho creato perché rimanessi prigioniero nell'inferno. Risorgi dai morti. Io sono la vita dei morti. Risorgi, opera delle mie mani! Risorgi mia effige, fatta a mia immagine! Risorgi, usciamo di qui! Tu in me e io in te siamo infatti un'unica e indivisa natura. Per te io, tuo Dio, mi sono fatto tuo figlio. Per te io, il Signore, ho rivestito la tua natura di servo. Per te, io che sto al di sopra dei cieli, sono venuto sulla terra e al di sotto della terra. orgi, allontaniamoci di qui. Il nemico ti fece uscire dalla terra del paradiso. Io invece non ti rimetto più in quel giardino, ma ti colloco sul trono celeste. Ti fu proibito di toccare la pianta simbolica della vita, ma io, che sono la vita, ti comunico quello che sono. Ho posto dei cherubini che come servi ti custodissero. Ora faccio sì che i cherubini ti adorino quasi come Dio, anche se non sei Dio. Il trono celeste è pronto, pronti e agli ordini sono i portatori, la sala è allestita, la mensa apparecchiata, l'eterna dimora è addobbata, i forzieri aperti. In altre parole, è preparato per te dai secoli eterni il regno dei cieli».
</p>

<p>
<u>RobertoPasolini</u> / Silenziosamente / Le parole di un’antica omelia, resa celebre dalla sua ricezione nell’ufficio delle letture, ci introduce con grande intensità nella sommessa grazia del Sabato Santo: «Che cosa è avvenuto? Oggi sulla terra c’è grande silenzio, grande silenzio e solitudine. Grande silenzio perché il Re dorme: la terra è rimasta sbigottita e tace perché il Dio fatto carne si è addormentato e ha svegliato coloro che da secoli dormivano. Dio è morto nella carne ed è sceso a scuotere il regno degli inferi». Il silenzio è il più adeguato sottofondo musicale e liturgico al mistero che la chiesa celebra in questo santo giorno, incastonato tra la morte del Signore Gesù sulla croce e la sua risurrezione dal sepolcro. Nei confronti del silenzio nutriamo sentimenti contrastanti. Tante volte lo desideriamo e lo cerchiamo disperatamente. Un po’ per fuggire dal caos e dai rumori di una vita frenetica, nella quale perdiamo facilmente il ruolo di protagonisti per diventare frustrate e agitate comparse. Molto più per il desiderio di raggiungere un livello più profondo di percezione delle cose, di contatto con noi stessi, di vicinanza a Dio. Nel principio della creazione, al momento in cui si sprofonda nella quiete e nel silenzio dell’inattività è riservato un posto d’onore, a cui il Signore Dio per nessun motivo sembra disposto a rinunciare: «Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando» (Gen 2,2-3). Il settimo giorno, quando la creazione raggiunge un vertice di bellezza e di verità, è benedetto da Dio e consacrato proprio a motivo della totale assenza di lavoro. La stessa grazia è nascosta e custodita dal Sabato Santo, autentico “centro” del triduo pasquale perché in esso non si celebra un’opera di Dio, ma la rinuncia alla necessità di dover aggiungere il sigillo di un’ultima, ulteriore opera a quanto già vissuto e offerto con infinito amore. Forse la difficoltà che tutti sperimentiamo, nel nostro tempo, a cessare da ogni lavoro si radica proprio in un sottile imbarazzo di fronte al compito della libertà. Affastelliamo e accumuliamo ogni sorta di cose, impegni e occasioni perché, in fondo, in nessuna cosa sentiamo di poterci — e doverci — regalare fino in fondo. Siamo senza riposo perché non portiamo a termine — nell’amore — nessuna delle cose che facciamo. Nel mistero del Sabato Santo siamo invitati a riscoprire quanta attività possa sgorgare dai momenti in cui, dopo aver fatto tutto ciò che potevamo, accettiamo di rimanere inermi perché pieni di speranza in ciò che abbiamo potuto vivere: «Cristo è morto una volta per sempre per i peccati, giusto per gli ingiusti, per ricondurvi a Dio; messo a morte nel corpo, ma reso vivo nello spirito. E nello spirito andò a portare l’annuncio anche alle anime prigioniere, che un tempo avevano rifiutato di credere, quando Dio, nella sua magnanimità, pazientava nei giorni di Noè, mentre si fabbricava l’arca, nella quale poche persone, otto in tutto, furono salvate per mezzo dell’acqua» (1Pt 3,18-19). Mentre il corpo del Signore ha accettato di restare prigioniero del sepolcro e della morte, il suo spirito ha potuto andare — libero e lieto — a visitare coloro che, ancora schiavi del peccato, erano in attesa di salvezza. Questo è il frutto dell’amore che sa andare fino in fondo e, poi, si scopre capace di restare fermo e tranquillo nel riposo: la forza di saper riprendere sempre il cammino verso gli altri, per offrire e condividere la gioia di essere (stati) salvati. Senza alcun vanto. Senza alcun timore. Silenziosamente.
</p>

<p>
<u>MichaelDavideSemeraro</u> / Convertire... ripassare / La liturgia non ha più parole e per questo ci invita al silenzio per imparare dai sassi, come esortava - verso la fine della sua vita e portando nel suo corpo le stigmate del crocifisso - Francesco d’Assisi perso nella foresta della Verna. Davanti alla «gran pietra sulla porta del sepolcro» (Mt 27,60) sembra che non ci sia più niente da dire ma anche più nulla da fare. Giuseppe d’Arimatea pare aver terminato il suo compito di «discepolo» (27,57), peraltro assolto con coraggio e con grande devozione fino alla fine ma, evidentemente, non potendo fare altro, «se ne andò» (27,60). Nel vangelo secondo Matteo il ruolo di quella pietra diventa ancora più centrale a motivo della preoccupazione e del timore dei notabili del popolo i quali, ossessionati dai loro stessi fantasmi, «andarono e assicurarono il sepolcro, sigillando la pietra e mettendovi la guardia» (Mt 27,66). Solo così sembra che tutto possa realmente riprendere il suo consueto cammino come se nulla fosse successo. Cosa dire davanti a tutto questo accanimento per rendere la morte del Signore incontrovertibile? Durante tutta la quaresima – giorno dopo giorno – abbiamo attinto una parola dalla Parola. Oggi, invece, rimane muta e attonita. Dove trovare la parola chiave? Dove cercare la chiave per dare parola ai sentimenti? Nessuna preghiera sembra possibile se non quella espressa con le lacrime e il silenzio, il silenzio e le lacrime. Sostando come le donne «davanti al sepolcro» (27,61) siamo come confrontati con lo stesso Silenzio in cui il Verbo del Padre si è annichilito e annientato proprio come «chicco di grano caduto in terra» (Gv 12,28). Là, davanti al sepolcro del Signore Gesù, che giace e che tace dietro la pietra così accuratamente posta sul suo amabile corpo e sulla sua dolcissima anima, anche noi siamo chiamati a scendere nel profondo di noi stessi e della stessa umanità per imparare a non scandalizzarci più del silenzio di Dio ma a trovare in esso conforto proprio perché: «il silenzio di Dio, che è così terribile per l’uomo gettato nel baratro della sua peccaminosità e della sua angoscia, non è di chi tace perché non c’è, o di chi tace perché abbandona, ma di chi tace perché piange, e tace appunto per piangere» (L. PAREYSON, Ontologia della libertà, Einaudi, Torino 1995, p. 221). Abituati a lamentarci, e talora a bestemmiare, il silenzio e l’apparente distanza di Dio dalle nostre vicissitudini e dai nostri dolori, siamo oggi invitati alla più grande conversione che si possa immaginare. Siamo invitati a riconoscere il Dio di Gesù Cristo, la cui onnipotenza è la consegna di sé fino all’estremo e la cui protesta è una parola d’amore che si fa gesto in una vita totalmente consegnata e abbandonata nelle nostre mani e affidata, ormai, alla nostra capacità e volontà di vivere e morire nello stesso amore. Possiamo pregare, sperare, attendere e amare con le stesse parole che concludono la Passione secondo Matteo di Bach: «Anche se il mio cuore è immerso nelle lacrime perché Gesù prende congedo da me, il suo testamento mi dà gioia: egli lascia nelle mie mani un tesoro senza prezzo, la sua carne e il suo sangue…. Voglio donarti il mio cuore perché tu vi discenda, mio Salvatore! Voglio sprofondarmi in te! Se il mondo è per te troppo piccolo, allora tu solo devi essere per me più del mondo e più del cielo». Come le donne e soprattutto come Maria, la madre del Signore, in questo giorno vogliamo ripassare, nel nostro cuore reso ancora più attento, ogni gesto, ogni parola, ogni non detto del Signore Gesù e persino ciò che sta, come messaggio nascosto, tra gli spazi bianchi e le interlinee vuote dell’anima.
</p>

<p>
<u>HomilyVoice-21</u> / PRIMA LETTURA Gli Israeliti entrarono nel mare sull’asciutto, mentre le acque erano per loro un muro a destra e a sinistra. Le acque ritornarono e sommersero i carri e i cavalieri di tutto l’esercito del faraone, che erano entrati nel mare dietro a Israele: non ne scampò neppure uno. C’è una terra di schiavitù e dinanzi ad essa una terra di libertà. In mezzo a queste due terre vi è il Mar Rosso. Israele inizia il cammino verso la terra di libertà, dinanzi ad esso vi è un Mar Rosso che non può essere attraversato. Dietro di esso c’è l’esercito del faraone che viene per riportarlo di nuovo nella terra della schiavitù. Umanamente parlando non vi è alcuna possibilità che Israele possa attraversare il Mar Rosso. Ma neanche alcuna possibilità che possa opporre resistenza al potente esercito del faraone. Né Mosè né alcun’altro figlio d’Israele vedono una via di salvezza. Chi vede la via di salvezza è solo il Signore. Mosè dovrà stendere il bastone verso il Mar Rosso e aprirlo in due, in modo che tutto Israele passi a piedi asciutti in mezzo alle acque che si ritireranno a destra e a sinistra. Perché il Signore sceglie questa via? Per Israele dovrà imparare che la sua salvezza è solo opera del suo Signore e Dio, del suo Signore che ha in mano il governo del cielo, della terra e di tutto ciò che vi è in essi. Finora Israele non ha assistito ai grandi prodigi compiuti dal Signore per mezzo di Mosè in terra d’Egitto. La terra dove abitava Israele era ben custodita e protetta. Mai una sola piaga l’ha sfiorata. Non si può camminare sotto la guida del Signore se non si ha una fede vera, infallibilmente vera, nel Signore che è il Dio Onnipotente, il Signore di tutto il creato, Colui al quale tutto obbedisce. Il cammino verso la terra della libertà e anche la dimora nella terra della libertà non può essere fatta con le sole forze dell’uomo. Occorre tutta la forza del Signore sia per operare il cammino e sia per rimanere in essa. Questa fede ha il suo vero fondamento nella storia. È nella storia che il Signore si manifesta come il Signore Onnipotente, Santo, Giusto, Fedele, Misericordioso. Nel pieno governo della storia che Lui si manifesta nella pienezza del suo operare. Nessuno è più del Signore. Nessuno è sopra di Lui. Nessuno è pari a Lui. La storia attesta, rivela, manifesta la sua verità. Leggiamo Es 14,15,15,1 Il Signore disse a Mosè: «Perché gridi verso di me? Ordina agli Israeliti di riprendere il cammino. Tu intanto alza il bastone, stendi la mano sul mare e dividilo, perché gli Israeliti entrino nel mare all’asciutto. Ecco, io rendo ostinato il cuore degli Egiziani, così che entrino dietro di loro e io dimostri la mia gloria sul faraone e tutto il suo esercito, sui suoi carri e sui suoi cavalieri. Gli Egiziani sapranno che io sono il Signore, quando dimostrerò la mia gloria contro il faraone, i suoi carri e i suoi cavalieri». L’angelo di Dio, che precedeva l’accampamento d’Israele, cambiò posto e passò indietro. Anche la colonna di nube si mosse e dal davanti passò dietro. Andò a porsi tra l’accampamento degli Egiziani e quello d’Israele. La nube era tenebrosa per gli uni, mentre per gli altri illuminava la notte; così gli uni non poterono avvicinarsi agli altri durante tutta la notte. Allora Mosè stese la mano sul mare. E il Signore durante tutta la notte risospinse il mare con un forte vento d’oriente, rendendolo asciutto; le acque si divisero. Gli Israeliti entrarono nel mare sull’asciutto, mentre le acque erano per loro un muro a destra e a sinistra. Gli Egiziani li inseguirono, e tutti i cavalli del faraone, i suoi carri e i suoi cavalieri entrarono dietro di loro in mezzo al mare. Ma alla veglia del mattino il Signore, dalla colonna di fuoco e di nube, gettò uno sguardo sul campo degli Egiziani e lo mise in rotta. Frenò le ruote dei loro carri, così che a stento riuscivano a spingerle. Allora gli Egiziani dissero: «Fuggiamo di fronte a Israele, perché il Signore combatte per loro contro gli Egiziani!». Il Signore disse a Mosè: «Stendi la mano sul mare: le acque si riversino sugli Egiziani, sui loro carri e i loro cavalieri». Mosè stese la mano sul mare e il mare, sul far del mattino, tornò al suo livello consueto, mentre gli Egiziani, fuggendo, gli si dirigevano contro. Il Signore li travolse così in mezzo al mare. Le acque ritornarono e sommersero i carri e i cavalieri di tutto l’esercito del faraone, che erano entrati nel mare dietro a Israele: non ne scampò neppure uno. Invece gli Israeliti avevano camminato sull’asciutto in mezzo al mare, mentre le acque erano per loro un muro a destra e a sinistra. In quel giorno il Signore salvò Israele dalla mano degli Egiziani, e Israele vide gli Egiziani morti sulla riva del mare; Israele vide la mano potente con la quale il Signore aveva agito contro l’Egitto, e il popolo temette il Signore e credette in lui e in Mosè suo servo. Allora Mosè e gli Israeliti cantarono questo canto al Signore e dissero: «Voglio cantare al Signore, perché ha mirabilmente trionfato: cavallo e cavaliere ha gettato nel mare. Sono tutti in grande errore quanti leggono gli eventi dell’Esodo come un puro genere letterario. Dal racconto, indipendentemente da come realmente si siano svolti gli eventi, alcune verità sono poste in grande luce. Esse non si possono negare. Prima verità: Nessuno potrà essere liberato dalla potenza del male che è schiavitù e morte, se non interviene direttamente il Signore. Il Signore non interviene direttamente, ma indirettamente, per mezzo di Mosè. Mosè è lo strumento attraverso il quale il Signore si serve. Perché il Signore agisca Mosè deve mettere ogni obbedienza, deve ascoltare quanto il Signore gli dice e obbedire ad ogni suo comando. Senza l’obbedienza di Mosè nulla si compie e nulla avviene. L’intervento del Signore non deve solo avvenire agli inizi del processo di liberazione, ma deve accompagnarlo tutto, dal primo istante all’ultimo. Non solo nel viaggio verso la terra della liberta, ma anche nella terra della libertà. Il Signore però ha bisogno dell’obbedienza dell’uomo. Senza obbedienza non si entra nella terra e neanche si rimane in essa. Senza l’ascolto del Signore anche nella terra della libertà si è schiavi. Si tratta di una schiavitù ancora più forte e più pesante di quella vissuta in Egitto. Nulla è senza il Signore. Tutto è con il Signore e per Lui. Come il passaggio dalla schiavitù alla libertà è opera del Signore, così anche il rimanere nella libertà è opera del Signore. Cosa deve fare l’uomo? Ascoltare cosa il Signore dice. Prestare obbedienza ad ogni comando. Mettere in pratica ogni sua Parola. Osservare le sue Leggi. Se attraversare il Mar Rosso è facile. Attraversare il deserto è difficile. Molto più difficile ancora è rimanere nella libertà acquisita. Basta una piccola disattenzione e il deserto non si attraversa. Ma anche basta una disobbedienza e non si rimane nella libertà. Si torna nella schiavitù. Celebrare la Pasqua è facile. Vivere la Pasqua è difficile. SECONDA LETTURA Per mezzo del battesimo dunque siamo stati sepolti insieme a lui nella morte affinché, come Cristo fu risuscitato dai morti per mezzo della gloria del Padre, così anche noi possiamo camminare in una vita nuova. Ecco la Pasqua del cristiano. Essa si compie nel giorno del battesimo. In esso prima siamo stati sepolti nella morte di Cristo, poi siamo con Lui risuscitati alla vita della verità e della luce. Con la risurrezione alla vita di verità e di luce inizia il cammino nella vita nuova che ci è stata data. Morte e risurrezione sono durate un attimo: il tempo della celebrazione del sacramento. Ora il cristiano è chiamato a camminare in una vita nuova, rimanendo sempre vita nuova e crescendo in essa senza alcuna interruzione nella grazia, nella verità, nella luce, nella giustizia, in ogni altra virtù. Come la morte e la risurrezione sono state operate dal Padre, in Cristo, per la potenza dello Spirito Santo, così il cammino in una vita nuova dovrà essere operato dal Padre, in Cristo, per la potenza dello Spirito Santo. Al rinato in Cristo è chiesta una cosa sola: obbedire a Cristo come Cristo obbediva al Padre. Lasciarsi condurre dallo Spirito docilmente così come docilmente si lasciava condurre Gesù Signore. Questa obbedienza, questa conduzione non sono per un giorno, ma per tutto il tempo della nostra vita, tutti i giorni, tutte le ore, tutti i minuti, tutti i secondi. Un solo secondo basta per ritrovarsi nella schiavitù del peccato e della morte. Con il battesimo la morte al peccato è realmente avvenuta. Realmente è anche avvenuta la nostra nuova nascita alla verità, alla vita, alla luce. Siamo ora vita di Cristo Gesù in Cristo Gesù. Vita del Padre in Cristo. Vita dello Spirito Santo in Cristo. In questa vita si deve crescere. In questa vita si deve perseverare sino alla fine. Siamo vita di Cristo per vivere con Cristo, in Cristo, per Cristo. Si mangia Cristo e si vive per Cristo. Come in Cristo è avvenuta la nostra morte. Così in Cristo deve compiersi la nostra vita. Se ci separiamo da Cristo Gesù, si ritorna nella morte. Siamo un feto che viene estirpato dal seno materno. Subito moriamo. Così è di colui che si separa da Cristo, all’istante muore. Come in Cristo è la nostra Pasqua, così in Cristo è la nostra vita. Cristo è il seno nel quale ogni vita potrà nascere nei cieli eterni. Fuori di questo seno c’è solo morte. Mai potrà esistere vita al di fuori di questo seno. LEGGIAMO Rm 6,3-11 O non sapete che quanti siamo stati battezzati in Cristo Gesù, siamo stati battezzati nella sua morte? Per mezzo del battesimo dunque siamo stati sepolti insieme a lui nella morte affinché, come Cristo fu risuscitato dai morti per mezzo della gloria del Padre, così anche noi possiamo camminare in una vita nuova. Se infatti siamo stati intimamente uniti a lui a somiglianza della sua morte, lo saremo anche a somiglianza della sua risurrezione. Lo sappiamo: l’uomo vecchio che è in noi è stato crocifisso con lui, affinché fosse reso inefficace questo corpo di peccato, e noi non fossimo più schiavi del peccato. Infatti chi è morto, è liberato dal peccato. Ma se siamo morti con Cristo, crediamo che anche vivremo con lui, sapendo che Cristo, risorto dai morti, non muore più; la morte non ha più potere su di lui. Infatti egli morì, e morì per il peccato una volta per tutte; ora invece vive, e vive per Dio. Così anche voi consideratevi morti al peccato, ma viventi per Dio, in Cristo Gesù. Oggi molti cristiani hanno la stolta e insipiente presunzione non solo di uscire loro dal seno della vita che è Cristo Gesù. Sarebbe questo un peccato che riguarda solo la loro vita. L’insipienza e la stoltezza va ben oltre, infinitamente oltre. Essi, mandati nel mondo per rivelare che il seno della vita è solo quello di Cristo Gesù, predicano e annunciano che non c’è bisogno del seno di Cristo Signore per entrare nella vita, rimanere nella vita, raggiungere il regno eterno di Dio. Dicono che non c’è bisogno di alcun seno e di alcun Cristo Signore. Ognuno può nascere alla vita e rimanere in vita senza di Lui. Anzi neanche c’è bisogno che si nasca a vita eterna e neanche che si passi per il battesimo. L’uomo è già salvo per se stesso. Celebrare la Pasqua con questi pensieri a cosa serve? È solo una celebrazione rituale. Si compie un rito senza alcun significato per la nostra vita. S ricorda un evento storico senza trasformarlo in nostra vita. Oggi più che in ogni altro tempo è urgente che venga annunziato Cristo Gesù come l’unico e solo seno della vita. In Lui la nostra vita nuova deve essere concepita, in lui svilupparsi, in Lui crescere, in Lui maturare. Come Lui vive nel seno del Padre così noi dobbiamo vivere nel suo seno. LETTURA DEL VANGELO «Non abbiate paura! Voi cercate Gesù Nazareno, il crocifisso. È risorto, non è qui. Ecco il luogo dove l’avevano posto. Ma andate, dite ai suoi discepoli e a Pietro: “Egli vi precede in Galilea. Là lo vedrete, come vi ha detto”». Tre donne – Maria di Màgdala, Maria Madre di Giacomo e Salome – comprano oli aromatici per andare a ungere il corpo di Gesù. Si recano al sepolcro di buon mattino. Hanno un solo pensiero: vogliono dare al corpo di Gesù una degna sepoltura. Sanno però che l’ingresso della tomba è custodito da una grande pietra. Giungono e vedono che la pietra è già stata ribaltata. L’ingresso verso la tomba è libero. Entrano nel sepolcro, non trovano il corpo di Gesù. Trovano invece un giovane, seduto sulla destra, vestito di una veste bianca ed hanno paura. La paura nasce da ciò che vedono. Sanno di trovarsi dinanzi ad un evento celeste. Nella tomba non c’è il corpo di Gesù, c’è invece un angelo del Signore. Esse vanno per un evento umano, si trovano dinanzi ad un evento divino, soprannaturale. L’angelo è lì per annunciare loro il grande mistero della risurrezione di Gesù. Loro sono andate per ungere il corpo di Gesù Nazareno, il Crocifisso. Lui non è più nella tomba. È risorto. Esse stesse possono constatare che la tomba è vuota. In essa non c’è alcun corpo. L’Angelo è lì non solo per annunciare che Gesù è risorto, ma anche per affidare loro una missione. Esse devono recarsi dai discepoli e da Pietro e dire loro che Gesù li precede in Galilea. Lì lo vedranno, secondo quanto Gesù aveva già detto loro, la sera prima della sua consegna alla passione. L’evento che ha sconvolto il cielo e la terra, è narrato dall’Evangelista Marco con due semplici parole: “È risorto. Non è qui”. La risurrezione si può solo annunciare. Aggiungere altre parole è cosa vana. Essa è un mistero oltre la nostra mente. I nostri pensieri si infrangono dinanzi ad essa come le acque del mare sui grandi scogli. Chi annuncia il mistero della risurrezione è obbligato a mostrare che il corpo di Cristo Gesù non è nel sepolcro. Il sepolcro è vuoto. Come farà questo? Mostrando il sepolcro del suo corpo che è vuoto dell’uomo secondo la carne, perché è nato in esso l’uomo secondo lo Spirito. Oggi e sempre il vero segno che Cristo è veramente risorto è dato dalla risurrezione in Cristo a vita nuova del discepolo che la risurrezione annuncia. Se questo segno non è dato, la fede mai potrà nascere. Manca del segno storico sempre necessario perché la fede sorga in un cuore. La nostra fede nasce da eventi storici puntuali. La fede nel cuore delle donne nasce dalla storia. L’angelo del Signore annuncia la risurrezione. Essi constatano che il sepolcro è vuoto. Altro evento storico: I discepoli vedranno Gesù Risorto in Galilea. Questi segni storici valgono per le donne. Ogni altro uomo, perché creda nella risurrezione, ha bisogno di segni storici attuali. Chi deve dare questi segni storici attuali è sempre colui che la risurrezione annuncia. Ecco il segno che ogni discepolo di Gesù deve dare al mondo: la sua risurrezione in Cristo Signore. Cristo è risorto, perché oggi vive in me con tutta la sua vita. La sua vita che vive in me è il segno che Lui veramente è il Risorto. È quanto gridava l’Apostolo Paolo: “Vivo io? Già non io. Vive veramente in me Cristo”. Veramente Lui mostrava Gesù Crocifisso nel suo corpo, nella sua vita. Segno che veramente Gesù è Risorto. LEGGIAMO IL TESTO DI MC 16,1-7 Passato il sabato, Maria di Màgdala, Maria madre di Giacomo e Salome comprarono oli aromatici per andare a ungerlo. Di buon mattino, il primo giorno della settimana, vennero al sepolcro al levare del sole. Dicevano tra loro: «Chi ci farà rotolare via la pietra dall’ingresso del sepolcro?». Alzando lo sguardo, osservarono che la pietra era già stata fatta rotolare, benché fosse molto grande. Entrate nel sepolcro, videro un giovane, seduto sulla destra, vestito d’una veste bianca, ed ebbero paura. Ma egli disse loro: «Non abbiate paura! Voi cercate Gesù Nazareno, il crocifisso. È risorto, non è qui. Ecco il luogo dove l’avevano posto. Ma andate, dite ai suoi discepoli e a Pietro: “Egli vi precede in Galilea. Là lo vedrete, come vi ha detto”». Ecco alcune verità che è giusto mettere in evidenza. Lo esige la realtà storica degli eventi. La risurrezione non è una creazione né dei discepoli, né della prima comunità dei credenti in Cristo Gesù. Essa è vera realtà storica. Essa è evento storico realmente accaduto. Veramente Gesù è risorto. Le donne si recano al sepolcro per ungere il corpo di Gesù. Lo ungevano nella certezza che esso sarebbe rimasto per sempre nella tomba. Esse non pensavano alla risurrezione. Questa era fuori da ogni loro pensiero. Né gli Apostoli e né altre persone erano in attesa che Gesù risuscitasse, nonostante lo avesse loro annunciato diverse volte. Questo loro atteggiamento rivela che per loro Cristo era morto e sarebbe rimasto per sempre nella tomba. Infondo la sorte di Cristo Gesù non era diversa dalla sorte degli altri profeti. Questi erano venuti. Avevano compiuto la loro missione. Erano morti ed erano rimasti per sempre nella tomba. Se gli Apostoli avessero voluto inventare la risurrezione, non avrebbero potuto in alcun modo. Il loro orizzonte culturale era troppo piccolo e troppo ristretto per giungere fino a tanto. In più c’è da dire che sulle invenzioni non si può rinnovare la faccia della terra. La falsità dura un attimo. La verità rimane in eterno. La falsità mancherà sempre della storia. La verità ha sempre il suo reale fondamento storico. Basta pensare alle nostre odierne falsità. Abbiamo tolto il Risorto dalla nostra storia e in pochissimi anni siamo ritornati in un mondo senza più la verità dell’uomo. Stiamo costruendo un uomo senza alcuna verità. Lo stiamo depredando anche della verità di natura. La storia che risorge attesta che Gesù è veramente il Risorto. Oggi, a questo mondo che ha perso la verità della sua risurrezione, è necessario che giunga l’annuncio che Gesù è veramente Risorto. Come gli si attesterà questa verità? Con la vita del cristiano che è risorto in Cristo. Vergine Maria, Madre di Cristo Crocifisso e Risorto, aiutaci. Vogliamo mostrare con la nostra risurrezione in Cristo, che Gesù è veramente il Risorto, il Vivente eterno, Colui nel quale ogni vita risorge. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
