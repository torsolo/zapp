<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Lunedì della III settimana di Pasqua
</p>

<p>
<u>ANTIFONA</u> / È risorto il buon pastore che ha dato la vita per le sue pecore, e per il suo gregge è andato incontro alla morte. Alleluia.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente, fa’ che, spogliati dell’uomo vecchio con le sue passioni ingannevoli, viviamo come veri discepoli di Cristo, al quale ci hai resi conformi con i sacramenti pasquali. Egli è Dio, e vive e regna con te.
</p>

<p>
<u>LETTURA1</u> / <b>Non potevano resistere alla sapienza e allo Spirito con cui Stefano parlava</b> / Dagli Atti degli Apostoli (At 6,8-15) / In quei giorni, Stefano, pieno di grazia e di potenza, faceva grandi prodigi e segni tra il popolo. Allora alcuni della sinagoga detta dei Liberti, dei Cirenèi, degli Alessandrini e di quelli della Cilìcia e dell'Asia, si alzarono a discutere con Stefano, ma non riuscivano a resistere alla sapienza e allo Spirito con cui egli parlava. Allora istigarono alcuni perché dicessero: «Lo abbiamo udito pronunciare parole blasfeme contro Mosè e contro Dio». E così sollevarono il popolo, gli anziani e gli scribi, gli piombarono addosso, lo catturarono e lo condussero davanti al sinedrio. Presentarono quindi falsi testimoni, che dissero: «Costui non fa che parlare contro questo luogo santo e contro la Legge. Lo abbiamo infatti udito dichiarare che Gesù, questo Nazareno, distruggerà questo luogo e sovvertirà le usanze che Mosè ci ha tramandato». E tutti quelli che sedevano nel sinedrio, fissando gli occhi su di lui, videro il suo volto come quello di un angelo. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal118) <b>Beato chi cammina nella legge del Signore</b> / Anche se i potenti siedono e mi calunniano, il tuo servo medita i tuoi decreti. I tuoi insegnamenti sono la mia delizia: sono essi i miei consiglieri. / Ti ho manifestato le mie vie e tu mi hai risposto; insegnami i tuoi decreti. Fammi conoscere la via dei tuoi precetti e mediterò le tue meraviglie. / Tieni lontana da me la via della menzogna, donami la grazia della tua legge. Ho scelto la via della fedeltà, mi sono proposto i tuoi giudizi.
</p>

<p>
<u>ACCLAMATIO</u> / Alleluia, Alleluia / Non di solo pane vivrà l'uomo, ma di ogni parola che esce dalla bocca di Dio. (Mt 4,4) / Alleluia.
</p>

<p>
<u>VANGELO</u> / <b>Datevi da fare non per il cibo che non dura, ma per il cibo che rimane per la vita eterna</b> / Dal Vangelo secondo Giovanni (Gv 6,22-29) / Il giorno dopo, la folla, rimasta dall'altra parte del mare, vide che c'era soltanto una barca e che Gesù non era salito con i suoi discepoli sulla barca, ma i suoi discepoli erano partiti da soli. Altre barche erano giunte da Tiberìade, vicino al luogo dove avevano mangiato il pane, dopo che il Signore aveva reso grazie. Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafàrnao alla ricerca di Gesù. Lo trovarono di là dal mare e gli dissero: «Rabbì, quando sei venuto qua?». Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell'uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l'opera di Dio: che crediate in colui che egli ha mandato». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / Il Padre, con la risurrezione del suo Figlio, ha ricolmato di gioia la Chiesa, rendendola segno di luminosa speranza per gli uomini immersi nel dubbio e nell’angoscia. Preghiamo insieme e diciamo: <b>Padre, fonte della vita, ascoltaci.</b> / Per la Chiesa: sostenuta dalla forza dello Spirito Santo si impegni instancabilmente nell’annunciare con fedeltà la parola di Dio agli uomini. Preghiamo. Per i ministri della Chiesa: illuminati dallo Spirito, compiano il loro servizio verso il popolo loro affidato con umiltà e nella verità. Preghiamo. / Per i popoli ancora dilaniati dalle atrocità della guerra: si aprano ad accogliere il dono della pace, che scaturisce dalle piaghe gloriose del Risorto. Preghiamo. / Per coloro che soffrono: riconoscano che Dio agisce con amore misericordioso anche negli eventi più dolorosi dell’esistenza. Preghiamo. / Per noi qui presenti: l’incontro con Cristo risorto vinca ogni nostra paura e ci renda gioiosi annunciatori del Vangelo della vita. Preghiamo. / O Padre, che nella Pasqua di Cristo, nuovo Adamo, riconduci l’umanità sulla via della vita, fa’ che non deviamo verso i sentieri del peccato, ma seguiamo da veri discepoli il tuo Figlio. Egli vive e regna nei secoli dei secoli.
</p>

<p>
<u>OREMUS2</u> / L'opera di Dio che Cristo ci ha chiesto di compiere è la fede in lui. Con questa fiducia, supplichiamo Dio per noi e per tutti, dicendo: <b>Donaci il cibo che dura in eterno, Signore.</b> / Per la Chiesa, perchè per la forza dello Spirito Santo proclami dappertutto con coraggio il messaggio evangelico di Cristo Gesù. Preghiamo: / Per i credenti in Cristo, perchè comprendano che l'opera essenziale da compiere è permeare tutta la vita di una fede più pura e generosa. Preghiamo: / Per tutti gli uomini che sono impegnati nelle opere del progresso sociale e della pace, perchè sappiano orientarsi al Cristo per rispondere pienamente ai veri bisogni dell'uomo. Preghiamo: / Per tutti coloro che soffrono la fame e la sete, perchè trovino solidarietà nelle istituzioni sociali e nelle decisioni coraggiose dei responsabili. Preghiamo: / Per noi qui presenti, perchè superiamo la continua tentazione del formalismo religioso e della superficialità consumistica. Preghiamo: / Per coloro che hanno il compito di esercitare la giustizia. / Per i popoli in via di sviluppo. / O Dio misericordioso, che ti riveli attraverso i segni e gli interventi salvifici di coloro che ti cercano senza interesse o calcolo, fa' che aderiamo con fede al tuo Figlio Gesù che ci hai donato come cibo che dura per la vita eterna. Per Cristo nostro Signore. Amen.
</p>

<p>
<u>OFFERTORIO</u> / Salgano a te, o Signore, le nostre preghiere insieme all’offerta di questo sacrificio, perché, purificati dal tuo amore, possiamo accostarci al sacramento della tua grande misericordia. Per Cristo nostro Signore. ♦ O Dio, nostro Padre, per questo memoriale dell’immenso amore del tuo Figlio fa’ che tutti gli uomini possano gustare il frutto della redenzione. Per Cristo nostro Signore.
</p>

<p>
<u>PREFAZIO</u> / <b>Cristo vive per sempre e intercede per noi</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Egli continua a offrirsi per noi e intercede come nostro avvocato; immolato sulla croce, più non muore, e con i segni della passione vive immortale. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Vi lascio la pace, vi do la mia pace, non come la dà il mondo, io la do a voi», dice il Signore. Alleluia. (Gv 14,27) ♦ “Questa è l’opera di Dio: credere in colui che egli ha mandato”. Alleluia. (Gv 6,29)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, che nella risurrezione di Cristo ci fai nuove creature per la vita eterna, accresci in noi i frutti del sacramento pasquale e infondi nei nostri cuori la forza di questo nutrimento di salvezza. Per Cristo nostro Signore. ♦ Guida con bontà, o Signore, la tua Chiesa, nutrita da questo santo convito, perché, retta dalla tua mano sicura, cresca nella libertà e perseveri nell’integrità della vita cristiana. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / 
</p>

<p>
<u>EVANGELIZO2</u> / 
</p>

<p>
<u>EVANGELIZO-21</u> / Beato Charles de Foucauld (1858-1916) eremita e missionario nel Sahara / Note del ritiro, Nazareth, nov. 1897 / "Questa è l'opera di Dio: credere in colui che egli ha mandato" / Sono strani i sensi: la fede non vuole sapere di nulla, (…) vorrebbe passare tutta la vita, immobile, davanti al tabernacolo. I sensi amano la ricchezza e l’onore; la fede li vede come un orrore (…): “Beati i poveri” (Mt 5,3). Adora la povertà e la bassezza di cui Gesù si è rivestito tutta la vita come di un abito inseparabile. (…) I sensi si sgomentano di fronte a ciò che chiamano pericolo, a ciò che può portare dolore o morte; la fede non ha paura di nulla, sa che accadrà ciò che Dio vuole – “I capelli del vostro capo sono tutti contati” (Mt 10,30) – e ciò che Dio vorrà sarà sempre per il suo bene – “Tutto concorre al bene di coloro che amano Dio” (Rom 8,28). Così, qualunque cosa possa accadere, pena o gioia, salute o malattia, vita o morte, ella è contenta in anticipo e non teme nulla (…) I sensi si preoccupano per il domani, si chiedono come si vivrà domani; la fede non ha alcuna preoccupazione (…) La fede illumina ogni cosa di una luce nuova, altro che la luce dei sensi, più brillante, o diversa. Così chi vive di fede ha l’anima piena di pensieri nuovi, di gusti nuovi, di giudizi nuovi; sono nuovi orizzonti che si aprono davanti a lui, orizzonti meravigliosi, illuminati da una luce celeste, belli della bellezza divina. Avvolto dalle verità totalmente nuove che il mondo non conosce, è logico che comincia una vita tutta nuova, opposta al mondo, che vede i suoi atti come follia. Il mondo è nelle tenebre, in una profonda notte. L’uomo di fede è nella luce piena, la strada luminosa dove cammina non è visibile agli uomini; a loro appare come un folle che cammina nel vuoto.
</p>

<p>
<u>DiBruno1</u> / 
</p>

<p>
<u>DiBruno2</u> / 
</p>

<p>
<u>DIBRUNO-21</u> / Su di lui il Padre, Dio, ha messo il suo sigillo (Gv 6,22-29) / Chi è Cristo Gesù? È il Figlio del Padre. È irradiazione della sua gloria e impronta della sua sostanza. È questo il sigillo posto dal Padre su Gesù Signore: “Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo.  Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell’alto dei cieli, divenuto tanto superiore agli angeli quanto più eccellente del loro è il nome che ha ereditato. Infatti, a quale degli angeli Dio ha mai detto: Tu sei mio figlio, oggi ti ho generato? E ancora: Io sarò per lui padre ed egli sarà per me figlio? Quando invece introduce il primogenito nel mondo, dice: Lo adorino tutti gli angeli di Dio” (Eb 1,1-6). Non si tratta di un accreditamento per volontà, è invece per natura. Gesù è vero Figlio del Padre per generazione eterna. Dio da Dio. Luce da Luce. Generato, non creato, della stessa sostanza del Padre. Questa la sua verità. Per San Paolo il sigillo è la vera immagine, cioè la vera figliolanza. “È lui che ci ha liberati dal potere delle tenebre e ci ha trasferiti nel regno del Figlio del suo amore, per mezzo del quale abbiamo la redenzione, il perdono dei peccati. Egli è immagine del Dio invisibile, primogenito di tutta la creazione, perché in lui furono create tutte le cose nei cieli e sulla terra, quelle visibili e quelle invisibili: Troni, Dominazioni, Principati e Potenze.  Tutte le cose sono state create per mezzo di lui e in vista di lui. Egli è prima di tutte le cose e tutte in lui sussistono. Egli è anche il capo del corpo, della Chiesa. Egli è principio, primogenito di quelli che risorgono dai morti, perché sia lui ad avere il primato su tutte le cose. È piaciuto infatti a Dio che abiti in lui tutta la pienezza e che per mezzo di lui e in vista di lui siano riconciliate tutte le cose, avendo pacificato con il sangue della sua croce sia le cose che stanno sulla terra, sia quelle che stanno nei cieli” (Col 1,13-20). Gesù è eterno nella sua Persona e natura divina. È nel tempo per la sua natura umana. L’immagine in Lui è vera figliolanza. Gesù è il Figlio Unigenito del Padre, il Verbo che era in principio, che era presso Dio, che era Dio. Credere in Cristo è credere nel Padre. Credere nel Padre è credere in Cristo. Una sola fede, ma anche un solo Dio, un solo Creatore. Dio è uno. Le Persone sono tre. Questa la nostra verità. / Il giorno dopo, la folla, rimasta dall’altra parte del mare, vide che c’era soltanto una barca e che Gesù non era salito con i suoi discepoli sulla barca, ma i suoi discepoli erano partiti da soli. Altre barche erano giunte da Tiberìade, vicino al luogo dove avevano mangiato il pane, dopo che il Signore aveva reso grazie. Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafàrnao alla ricerca di Gesù. Lo trovarono di là dal mare e gli dissero: «Rabbì, quando sei venuto qua?». Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato». / Come si riceve il vero pane, il pane che dona la vita eterna? Credendo in Colui che il Padre, Dio, ha mandato. Chi ha mandato il Padre? Gesù Signore. Essendo Lui Dio, vero Dio, Il solo Figlio eterno generato dal Padre, ogni sua Parola è verità. Si crede nella sua Parola, si accoglie Cristo, si diviene con Cristo un solo corpo, ci si può nutrire di Lui, pane di vita eterna, sangue della salvezza. La fede in Cristo, il pane è Cristo, la vita è Cristo. Tutto è Cristo per noi. Non esiste il corpo di Cristo senza la Parola di Cristo. Così come non esiste la Parola di Cristo senza divenire corpo di Cristo, senza nutrirsi del corpo che è Cristo. Cristo è uno e indivisibile: è Parola e Pane sempre. / Madre della Redenzione, Angeli, Santi, fate che crediamo in Cristo secondo verità. 
</p>

<p>
<u>SILVESTRINI-21</u> / Beato chi crede in Cristo. Nel Signore risorto l'umanità è riportata alla speranza, speranza eterna, che a causa del peccato si era spenta. L'avvenimento della Pasqua riguarda tutti gli uomini. In Gesù tutti ritrovano il senso compiuto della loro esistenza. Questa speranza cresce ogni volta che celebriamo e riceviamo il sacramento di salvezza: l'eucaristia, dove la Pasqua di Gesù si ripresenta e diviene efficace. Nella prima lettura incontriamo il diacono Stefano. Opera in lui la forza, la grazia e il potere di Gesù risorto, con il quale è crollato l'antico mondo dei segni sacri. Gesù è il nuovo luogo sacro (tempio, altare, sacrificio, sacerdote), il compimento delle antiche tradizioni. Purtroppo, la testimonianza coraggiosa e chiara di Stefano non suscita accoglienza ma reazione. È il terribile mistero della nostra libertà che si può opporre all'annunzio del vangelo. È Gesù Cristo che dobbiamo accogliere nella fede. Chi crede, già assimila Gesù come Pane di vita. Possiamo sempre avere fame di quel Pane che ci da la vita eterna.
</p>

<p>
<u>LOYOLA1</u> / 
</p>

<p>
<u>LOYOLA2</u> / 
</p>

<p>
<u>LOYOLA-21</u> / Ciò che ci muove è la nostra fame, i nostri bisogni primari. La folla cerca Gesù perché era stata sfamata ed ora continua a chiedere un “cibo pronto” per colmare il vuoto. Gesù ci invita ad andare oltre, a cercare il «cibo che rimane per la vita eterna», un cibo spirituale capace di colmare i nostri vuoti interiori, non solo di riempire il nostro stomaco. Gesù si fa maestro, ci chiede di seguire Lui, i suoi passi, per crescere nella nostra sequela a Dio, a partire dalle piccole situazioni quotidiane. Gesù si fa esempio perché in Lui possiamo scoprire Dio Padre, possiamo sentirci amati come figlie e figlie predilette del Padre. “La fame d’amore è molto più difficile da rimuovere che la fame di pane”, diceva madre Teresa. Gesù ci insegna come lasciarci amare da Dio, si fa di esempio, ci insegna e ci mostra come prenderci cura di noi stessi, per poter accogliere l’amore del Padre e così imparare ad amare, saziati da un cibo che ci riempie. La prima azione è credere in Gesù, maestro e compagno di cammino, nella nostra sequela. Così scopriremo come sentirci sazi d’amore. / Quale fame mi spinge a cercare Dio? Che cosa sazia e nutre la mia vita? Cosa mi aiuta a seguire Gesù Maestro e amico che mi rivela il Padre? (Chiara Selvatici)
</p>

<p>
<u>LettureBose</u> / La pace e l'amore non abbisognano di armi / È Cristo stesso che ha formato l'uomo dalla terra, che lo ha rigenerato con l'acqua, che lo ha fatto crescere attraverso lo Spirito, che lo ha educato con la Parola, che lo dirige con santi precetti verso l'adozione filiale e la salvezza, e questo per cambiare e trasformare l'uomo fatto di terra in un uomo santo e celeste, e per compiere pienamente la parola di Dio: Facciamo l'uomo a nostra immagine e a nostra somiglianza (Gen 1,26). Cristo ha realizzato pienamente questa parola che Dio aveva detto, mentre gli altri uomini sono soltanto secondo l'immagine [di Dio, ma non hanno ancora ottenuto la somiglianza con lui]. Quanto a noi, figli di un Padre buono, creature di un buon pedagogo, [il Cristo], adempiamo la volontà del Padre, ascoltiamo la Parola, modelliamo in noi la vita salvifica del nostro Salvatore. Vivendo già su questa terra quella vita celeste per la quale diveniamo dèi, riceviamo l'unzione sempre rinnovata della gioia e l'unzione purissima del profumo, avendo come esempio fulgente di incorruttibilità la vita del Signore e seguendo le tracce di Dio. A lui solo spetta considerare, e lo fa, come e in che modo la vita degli uomini sia più salutare. Ma per indirizzarci a una vita semplice e frugale egli dispone per noi il modo di vivere di chi, ben equipaggiato ma libero nei movimenti, cammina verso la vita eterna e felice, insegnandoci che ciascuno di noi deve essere per se stesso la propria riserva di provviste. Non affannatevi per il domani (Mt 6,34), dice. Colui che è arruolato alla sequela di Cristo deve condurre una vita semplice, senza farsi servire, giorno dopo giorno. Non veniamo educati alla guerra infatti, ma alla pace. La guerra richiede molti preparativi e una vita lussuosa esige molti beni. La pace e l'amore, invece, sono fratelli semplici e tranquilli che non abbisognano di armi né di preparativi straordinari. Loro nutrimento è la Parola, la Parola che ha il compito di indicarci la via e di guidarci, dalla quale impariamo la semplicità, la modestia e tutto l'amore per la libertà, gli uomini, il bene, in una parola grazie alla familiarità con la virtù siamo fatti simili a Dio. (Clemente di Alessandria, Il Pedagogo Xll,98,3-99,1) 
</p>

<p>
<u>RobertoPasolini</u> / Accogliere / Le letture di oggi attestano due diverse incapacità di leggere quei segni con cui, attraverso la realtà, il Signore continuamente entra in relazione con noi. Il primo modo potrebbe essere identificato con la rabbiosa ostilità di quei giudei che reagiscono male di fronte ai prodigi e ai segni che Stefano, uno dei sette diaconi scelti per provvedere alle mense, compie a Gerusalemme in mezzo al popolo. Non riuscendo a resistere «alla sapienza e allo Spirito» (At 6,10) visibilmente presenti nella sua persona, «alcuni della sinagoga» (6,9) decidono di cercare una complicità ai loro sentimenti di odio per imprigionare quello che deborda dalla loro capacità di comprensione e di accoglienza: «E così sollevarono il popolo, gli anziani e gli scribi, gli piombarono addosso, lo catturarono e lo condussero davanti al sinedrio» (6,12). Quando decidiamo di oscurare una luce che si accende improvvisamente davanti a noi, non esiste altra via se non quella di ricorrere a «falsi testimoni» per smentire e pervertire quei segni con cui Dio ci vuole invece far arrendere alla presenza e alla logica del suo Regno: «Costui non fa che parlare contro questo luogo santo e contro la Legge. Lo abbiamo infatti udito dichiarare che Gesù, questo Nazareno, distruggerà questo luogo e sovvertirà le usanze che Mosè ci ha tramandato» (At 6,13-14). Il vangelo mette poi a fuoco un altro tipo di avversione con cui possiamo trovarci in disaccordo con i segni di Dio. Si tratta di una modalità apparentemente meno drammatica – perché incruenta – ma, in realtà, ben più pericolosa perché più subdola e velenosa. Dopo aver assistito a una prodigiosa moltiplicazione dei pani e dei pesci, la folla si mette subito in moto non appena si accorge che Gesù e i suoi discepoli non sono più con loro: «Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafàrnao alla ricerca di Gesù» (Gv 6,24). Ci fa sempre molto piacere quando qualcuno manifesta il suo bisogno della nostra presenza nella sua vita. È un incanto che colma la misura del nostro cuore, così bisognoso di sentirsi gratificato e adorato. Il Signore Gesù, tuttavia, non sembra così incline a lasciarsi sedurre da questo facile entusiasmo con cui le persone si mettono sulle sue tracce: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati» (Gv 6,26). La parola di Gesù sposta l’attenzione delle folle sulla ricerca della motivazione profonda che ha mosso i loro passi, denunciando senza alcun timore la presenza di un certo opportunismo nella loro ricerca. È lo stesso atteggiamento con cui — dietro a un’apparente disponibilità e apertura — anche noi spesso coltiviamo rapporti strumentali, anziché affrontare la fatica di approfondire relazioni autentiche con l’altro. È il motivo per cui riusciamo a stare insieme – anche lunghi anni – senza legarci davvero, riducendo l’altro a misura del nostro bisogno. Il Signore Gesù annuncia che esiste un altro modo di assaporare e assimilare la responsabilità che nasce dall’aver fatto un incontro importante: «Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà» (Gv 6,27). Il cibo che rimane e non perisce non sono altro che le relazioni vissute a fondo e con lealtà. A partire da quella con Dio, fino ad arrivare anche a quella con gli altri. Soltanto questo modo di vivere può davvero saziare tutta la fame che ci abita. Per compiere questo tragitto dalla pancia al cuore, in realtà non bisogna fare grandi cose, ma diventare sensibili alle piccole sollecitazioni di cui i nostri giorni sono ricolmi. Potremmo dire, addirittura, che dovremmo tutti imparare a darci da fare a non fare più niente a partire da noi stessi, per imparare invece ad accogliere la realtà di Dio e del prossimo. Non però a partire da quello che può venircene in tasca, ma da quello che ci può mettere nella condizione di saper offrire noi stessi, nella libertà e nella gioia.
</p>

<p>
<u>MichaelDavideSemeraro</u> / Il tuo nome è Rabbì, alleluia! / La domanda che la folla rivolge al Signore Gesù rivela come la gente avverta la necessità della sua presenza: «Rabbì, quando sei venuto qua?» (Gv 6,25). Quando poniamo a qualcuno domande di questo tipo non facciamo che manifestare – tra le righe del nostro discorso – quanto abbiamo bisogno di questa presenza per vivere meglio, per sentirci più vivi e per avvertire quel conforto di cui abbiamo bisogno. Quello che avviene dopo la moltiplicazione e la condivisione dei pani e dei pesci è una sorta di inseguimento, tanto che «Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafarnao alla ricerca di Gesù». Questa ricerca non è assolutamente vana perché «Lo trovarono al di là del mare» (6,24-25). Questo rincorrersi un po’ ci stupisce… sia da parte della folla, sia da parte del Signore Gesù che sembra giocare a nascondino. Il motivo di tutto questo movimento può essere colto come un simbolo della preoccupazione, da parte del Signore, che la gente sfamata con i pani e i pesci, tanto da essere rinfrancata e rafforzata da questo cibo, non si accomodi ma, al contrario, si metta in cammino; non si fermi nella sua ricerca, ma la porti avanti con passione e decisione. Il nome con cui la gente indica il Signore è «Rabbì»! E il Signore come maestro si fa seguire fino a farsi inseguire, per obbligare ciascuno a fare un lungo e necessario percorso per verificare se e fino a che punto questa ricerca e questa devozione discepolare siano autentiche. Alla fine di questo lungo capitolo, il risultato più significativo sarà proprio la constatazione che, se tutti hanno mangiato, non tutti si aprono alla fede sapendone assumere tutte le esigenze connesse. Nel gran movimento di barche - tra gente che salpa e gente che approda - si inserisce la parola esigente del Signore: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati». Questo ha una conseguenza assai chiara, che fa la differenza: «Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà» (Gv 6,26-27). Potremmo tradurre tutto questo come una provocazione da parte del Signore: “se mi volete come rabbì, dovete imparare a essere docili e non semplicemente grati”. La figura di «Stefano, pieno di grazia e di potenza» (At 6,8) diventa così icona del discepolo autentico che si fa in tutto conforme, non solo agli insegnamenti del maestro, ma soprattutto al suo stile e al suo modello di vita. Il segno di questa intima docilità, che si fa conformazione nella vita e nella morte, è la condivisione della stessa sorte che crea lo stesso atteggiamento di rifiuto: «Lo abbiamo udito pronunciare parole blasfeme contro Mosè e contro Dio» (6,11). In realtà, Stefano non ha mai detto – come del resto il suo Signore e Maestro – nessuna parola blasfema, ma ha messo in crisi quel sistema di controllo e di potere che è l’unica vera blasfemia, perché è il risultato dell’idolatria di se stessi.
</p>

<p>
<u>LuigiMariaEpicoco</u> / Orientamento totale / Perché cerchiamo Gesù? Delle volte la ricerca di Lui è solo uno dei tanti modi di esprimere il nostro individualismo malato che cerca solo il proprio benessere. Lo cerchiamo per stare bene ma non perché abbiamo capito davvero cosa ci sta indicando. «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Cristo certamente vuole portare un “bene” dentro la nostra vita, ma il bene che Egli porta indica anche una direzione da seguire. Credere prendendoci qualcosa di Cristo e poi non imboccare nessuna direzione uscendo dalla Chiesa non serve a molto. Il vero problema non è sentirci bene quando andiamo a pregare, ma che decisione prendiamo quando lo abbiamo fatto davvero e con tutto il cuore. Fanno bene quindi i discepoli a domandare: “«Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato»”. Ogni vera soluzione nella vita spirituale non consiste nel verbo “fare”, ma nel verbo “credere”. E credere implica un orientamento di tutta la persona e non solo delle sue azioni. A volte noi “facciamo” ma senza “credere”, e questo diventa il vero problema. Oggi il Vangelo ci invita a far fare pace tra ciò che ci passa nel cuore e le nostre decisioni concrete. Tra quello che crediamo e quello che scegliamo. Tra fede ed etica. Molto spesso è la spaccatura tra questi due aspetti la vera radice della cattiva testimonianza cristiana. Una preghiera che non è unita a un’autentica scelta di bene, è una preghiera sterile. La cosa che il mondo ci rimprovera è la stessa che Gesù riferisce ai “credenti” dell’epoca: “dicono e non fanno”. Noi dovremmo saper passare dal “dire al fare”, o meglio dal credere alla testimonianza concreta. Solo la nostra vita può dire davvero la fede che professiamo.
</p>

<p>
<u>HomilyVoice-21</u> / PRIMA LETTURA Allora alcuni della sinagoga detta dei Liberti, dei Cirenei, degli Alessandrini e di quelli della Cilìcia e dell’Asia, si alzarono a discutere con Stefano, ma non riuscivano a resistere alla sapienza e allo Spirito con cui egli parlava. Allora istigarono alcuni perché dicessero: «Lo abbiamo udito pronunciare parole blasfeme contro Mosè e contro Dio». I Cristiani hanno una grandissima missione da vivere: rendere testimonianza Cristo, nello Spirito Santo, e per Cristo nello Spirito Santo, rendere testimonianza al Padre dei cieli che per la nostra salvezza ha dato a noi Cristo Gesù e in Cristo, per Cristo, con Cristo, ha dato lo Spirito Santo e Se stesso. Come il cristiano rende la sua testimonianza? Vivendo ogni Parola noi data da Dio e da Cristo Gesù nella mozione e ispirazione dello Spirito del Signore. Per questo nessun discepolo di Gesù potrà operare una qualche disobbedienza alla Parola, neanche piccolissima, invisibile. L’innocenza dovrà essere la sua veste perenne. Questa verità è così rivelata dall’Apostolo Pietro nella sua Prima Lettera: “Carissimi, io vi esorto come stranieri e pellegrini ad astenervi dai cattivi desideri della carne, che fanno guerra all’anima. Tenete una condotta esemplare fra i pagani perché, mentre vi calunniano come malfattori, al vedere le vostre buone opere diano gloria a Dio nel giorno della sua visita. Vivete sottomessi ad ogni umana autorità per amore del Signore: sia al re come sovrano, sia ai governatori come inviati da lui per punire i malfattori e premiare quelli che fanno il bene. Perché questa è la volontà di Dio: che, operando il bene, voi chiudiate la bocca all’ignoranza degli stolti, come uomini liberi, servendovi della libertà non come di un velo per coprire la malizia, ma come servi di Dio. Onorate tutti, amate i vostri fratelli, temete Dio, onorate il re. Domestici, state sottomessi con profondo rispetto ai vostri padroni, non solo a quelli buoni e miti, ma anche a quelli prepotenti. Questa è grazia: subire afflizioni, soffrendo ingiustamente a causa della conoscenza di Dio; che gloria sarebbe, infatti, sopportare di essere percossi quando si è colpevoli? Ma se, facendo il bene, sopporterete con pazienza la sofferenza, ciò sarà gradito davanti a Dio. A questo infatti siete stati chiamati, perché anche Cristo patì per voi, lasciandovi un esempio, perché ne seguiate le orme: egli non commise peccato e non si trovò inganno sulla sua bocca; insultato, non rispondeva con insulti, maltrattato, non minacciava vendetta, ma si affidava a colui che giudica con giustizia. Egli portò i nostri peccati nel suo corpo sul legno della croce, perché, non vivendo più per il peccato, vivessimo per la giustizia; dalle sue piaghe siete stati guariti. Eravate erranti come pecore, ma ora siete stati ricondotti al pastore e custode delle vostre anime (1Pt 2, 11-25). Nessuno potrà rendere testimonianza a Cristo Gesù se viene accusato di un qualsiasi delitto, sia grave che lieve. Subisce la pena perché colpevole, non perché innocente. I testimoni di Cristo Gesù devono essere puri, innocenti, santi, dimoranti sempre nella Parola del Signore, mai fuori. Chi non può rendere testimonianza a Cristo neanche potrà annunciare il Vangelo perché l’annuncio del Vangelo è testimonianza. Quanti oggi discutono con Stefano non riescono a vincerlo con la forza dell’argomentazione secondo le regole della fede. Poiché non riescono, ricorrono all’arma più usata nella storia: la falsa testimonianza, la calunnia, la menzogna. Quest’arma è potentissima. Riesce dove nessun’altra arma vi riesce. Con l’arma della calunnia, della falsa testimonianza, della menzogna Stefano viene catturato e trascinato nel sinedrio. Chi suggerisce la falsa testimonianza, la calunnia, la menzogna è vero figlio del diavolo. Chi si presta a dire falsa testimonianza sappia che anche lui è figlio del diavolo. Il suo peccato non è meno grave. Anzi a volta potrebbe essere più grave ancora, a seconda dei frutti che produce nella storia. Il Serpente con inganno tentò la prima Donna ed essa cadde. La sua colpa è grave perché si è lasciata tentare. Lei però tentò Adamo. La colpa di Adamo è molto più grave di quella di Eva. Lui aveva ascoltato la Parola del Signore, il comando a lui dato dal suo Dio. Eva non aveva ascoltato direttamente. Conosceva il comando per via indiretta. Adamo per via diretta. Di conseguenza il suo peccato è molto più grave. Questa verità è così rivelata da Gesù a Pilato: “All’udire queste parole, Pilato ebbe ancor più paura. Entro di nuovo nel pretorio e disse a Gesù: «Di dove sei tu?». Ma Gesù non gli diede risposta. Gli disse allora Pilato: «Non mi parli? Non sai che ho il potere di metterti in libertà e il potere di metterti in croce?». Gli rispose Gesù: «Tu non avresti alcun potere su di me, se ciò non ti fosse stato dato dall’alto. Per questo chi mi ha consegnato a te ha un peccato più grande» (Gv 19,8-11). Chi proferisce anche una sola falsità su una persona, sappia che è responsabile dinanzi a Dio di tutto il male che la sua parola produce nella storia. Per questo ogni nostra parola va pesata prima che esce dalla bocca. Una sola parola falsa può rovinare molti cuori e molte coscienze. LEGGIAMO At 6,8-15 Stefano intanto, pieno di grazia e di potenza, faceva grandi prodigi e segni tra il popolo. Allora alcuni della sinagoga detta dei Liberti, dei Cirenei, degli Alessandrini e di quelli della Cilìcia e dell’Asia, si alzarono a discutere con Stefano, ma non riuscivano a resistere alla sapienza e allo Spirito con cui egli parlava. Allora istigarono alcuni perché dicessero: «Lo abbiamo udito pronunciare parole blasfeme contro Mosè e contro Dio». E così sollevarono il popolo, gli anziani e gli scribi, gli piombarono addosso, lo catturarono e lo condussero davanti al sinedrio. Presentarono quindi falsi testimoni, che dissero: «Costui non fa che parlare contro questo luogo santo e contro la Legge. Lo abbiamo infatti udito dichiarare che Gesù, questo Nazareno, distruggerà questo luogo e sovvertirà le usanze che Mosè ci ha tramandato». E tutti quelli che sedevano nel sinedrio, fissando gli occhi su di lui, videro il suo volto come quello di un angelo. Il Signore vuole la salvezza di ogni uomo. Anche mentre gli uomini si accingono a fare il male ai suoi Testimoni Fedeli, il Signore dona dei segni inequivocabili perché il male non venga fatto. Aggiungere peccato a peccato allontana dalla salvezza, non avvicina. Il Signore, sempre ricco di misericordia, pietà, compassione, per l’uomo, lo aiuta perché si possa salvare, redimere, retrocedendo dal male che sta per compiere. Come oggi, nel sinedrio, il Signore dona un grande segno di verità? Quanti erano in quel luogo videro il volto di Stefano come quello di un angelo. Sulla sapienza ispirata si può anche dubitare che non provenga dall’Alto. Sulla visione però non si può dubitare. La visione è segno della presenza del vero Dio, del Dio dei loro Padri, con Stefano. Se Dio è con Stefano, essi non possono essere contro Stefano, affermando e sostenendo di operare in nome di Dio. La visione del volto di Stefano in tutto simile a quello di un angelo manifesta che Dio non è con quanti sono nel sinedrio. Anche questa è grande grazia di Dio, perché il peccato contro la fede non venga ratificato dal peccato contro l’ottavo comandamento con l’aggiunta del peccato contro il quinto comandamento. Quando si commette un peccato contro un comandamento, è segno evidente che Dio non è con noi. LETTURA DEL VANGELO Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». I Profeti sempre invitano l’uomo a cercare il Signore. Il Signore però va cercato secondo verità, mai secondo falsità o inganno. Così Isaia: O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l’orecchio e venite a me, ascoltate e vivrete. Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri (Is 55,1-9). Lo stesso Isaia denuncia che c’è una ricerca falsa e ingannevole di Dio: Grida a squarciagola, non avere riguardo; alza la voce come il corno, dichiara al mio popolo i suoi delitti, alla casa di Giacobbe i suoi peccati. Mi cercano ogni giorno, bramano di conoscere le mie vie, come un popolo che pratichi la giustizia e non abbia abbandonato il diritto del suo Dio; mi chiedono giudizi giusti, bramano la vicinanza di Dio: «Perché digiunare, se tu non lo vedi, mortificarci, se tu non lo sai?». Ecco, nel giorno del vostro digiuno curate i vostri affari, angariate tutti i vostri operai. Ecco, voi digiunate fra litigi e alterchi e colpendo con pugni iniqui. Non digiunate più come fate oggi, così da fare udire in alto il vostro chiasso. È forse come questo il digiuno che bramo, il giorno in cui l’uomo si mortifica? Piegare come un giunco il proprio capo, usare sacco e cenere per letto, forse questo vorresti chiamare digiuno e giorno gradito al Signore? Non è piuttosto questo il digiuno che voglio: sciogliere le catene inique, togliere i legami del giogo, rimandare liberi gli oppressi e spezzare ogni giogo? Non consiste forse nel dividere il pane con l’affamato, nell’introdurre in casa i miseri, senza tetto, nel vestire uno che vedi nudo, senza trascurare i tuoi parenti? Allora la tua luce sorgerà come l’aurora, la tua ferita si rimarginerà presto. Davanti a te camminerà la tua giustizia, la gloria del Signore ti seguirà. Allora invocherai e il Signore ti risponderà, implorerai aiuto ed egli dirà: «Eccomi!». Se toglierai di mezzo a te l’oppressione, il puntare il dito e il parlare empio, se aprirai il tuo cuore all’affamato, se sazierai l’afflitto di cuore, allora brillerà fra le tenebre la tua luce, la tua tenebra sarà come il meriggio. Ti guiderà sempre il Signore, ti sazierà in terreni aridi, rinvigorirà le tue ossa; sarai come un giardino irrigato e come una sorgente le cui acque non inaridiscono (Is 58,1-14). Ecco un altro modo falso di cercare il Signore. Siamo sempre in Isaia: “Dice il Signore: «Poiché questo popolo si avvicina a me solo con la sua bocca e mi onora con le sue labbra, mentre il suo cuore è lontano da me e la venerazione che ha verso di me è un imparaticcio di precetti umani, perciò, eccomi, continuerò a operare meraviglie e prodigi con questo popolo; perirà la sapienza dei suoi sapienti e si eclisserà l’intelligenza dei suoi intelligenti» (Is 29,14-15). Dio manda il suo Figlio Unigenito sulla nostra terra. Lo manda come dono di salvezza e di redenzione eterna. Perché il popolo lo cerca? Per avere un misero tozzo di pane che esso stesso si potrà procurare con il suo onesto lavoro o che Dio stesso gli darà per la sua giustizia e fedeltà alla sua Alleanza e alla sua Legge. Dio manda dal cielo il Figlio suo per portare a noi la sua Luce e Verità, la sua Grazia e Vita Eterna, la sua Salvezza e Redenzione, la sua Pace nel Perdono dei Peccati e nella Nuova Creazione, e l’uomo perché cerca Cristo Gesù? Perché ha mangiato e si è saziato con del pane di orzo. Questa ricerca è vero svilimento di Gesù Signore. È grande peccato contro la Carità Eterna del Padre. È vero sacrilegio contro la Persona di Cristo Gesù. Lo si disprezza per la sua verità. Lo si accoglie per l’effimero. LEGGIAMO IL TESTO DI Gv 6,22-29 Il giorno dopo, la folla, rimasta dall’altra parte del mare, vide che c’era soltanto una barca e che Gesù non era salito con i suoi discepoli sulla barca, ma i suoi discepoli erano partiti da soli. Altre barche erano giunte da Tiberìade, vicino al luogo dove avevano mangiato il pane, dopo che il Signore aveva reso grazie. Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafàrnao alla ricerca di Gesù. Lo trovarono di là dal mare e gli dissero: «Rabbì, quando sei venuto qua?». Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato». Ora applichiamo questa verità alla Chiesa di Cristo Gesù, da Lui costituita Luce del mondo, sale della terra, sacramento della sua verità, salvezza, grazia, redenzione, giustizia, vita eterna, risurrezione, nuova creazione. Si può cercare la Chiesa per un effimero tozzo di pane? La Chiesa stessa potrà essere complice del peccato di sacrilegio che l’uomo commette a suo danno, quando da sacramento di vita eterna la trasforma in una organizzazione umanitaria di alto prestigio? Qualcuno potrebbe obiettare: Allora si deve lasciare che i poveri muoiano, abbandonandoli a se stessi? Questo mai sarà possibile se ogni discepolo di Gesù vive il Vangelo in pienezza di verità e di obbedienza allo Spirito Santo. Il Vangelo è purissimo amore verso l’uomo, ma l’uomo è anima, spirito, corpo. Chi è stato mandato da Cristo Gesù e dallo Spirito Santo per dare Cristo e la sua verità e grazia, deve dare Cristo verità e grazia per fare l’uomo verità e grazia e renderlo capace di vero amore. Chi invece è stato mandato da Cristo e dallo Spirito Santo per dare all’uomo altri doni e altre consolazioni, deve dare altri doni e altre consolazioni. Ma il fine è uno, uno solo: formare il corpo di Cristo. Se il corpo di Cristo non viene formato, la nostra carità è vana. Essa è sempre finalizzata per la santificazione e la formazione del corpo di Cristo. Se si separa la carità cristiana dal suo fine, la carità è vana, inutile. C’è una grande differenza tra l’amore pagano e l’amore cristiano. L’amore pagano è finalizzato all’uomo. L’amore cristiano è finalizzato a trasformare ogni uomo in corpo di Cristo. È anche finalizzato per la perfetta santificazione del corpo di Cristo. Se questo fine manca, l’amore non è cristiano, mai potrà dirsi cristiano. È separato dal corpo di Cristo. Madre di Cristo Gesù, non permettere che il nostro amore da cristiano si trasformi in un amore pagano. Sciuperemmo inutilmente la nostra vita a risolvere problemi che il Padre nostro celeste si è impegno Lui a risolvere con la sua sapienza e intelligenza eterna. A noi una sola cosa è chiesta: portare ogni uomo a Cristo. Portato a Cristo, Il Padre si prenderà ogni cura. Per questo tuo aiuto ti diciamo grazie, Madre Santa. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
