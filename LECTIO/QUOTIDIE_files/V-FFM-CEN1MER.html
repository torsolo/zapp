<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì delle Ceneri
</p>

<p>
<u>ANTIFONA</u> / Tu ami tutte le creature, o Signore, e nulla disprezzi di ciò che hai creato; tu chiudi gli occhi sui peccati degli uomini, aspettando il loro pentimento, e li perdoni, perché tu sei il Signore nostro Dio. (Sap 11,24.23.26)
</p>

<p>
<u>COLLETTA</u> / O Dio, nostro Padre, concedi al popolo cristiano di iniziare con questo digiuno un cammino di vera conversione, per affrontare vittoriosamente con le armi della penitenza il combattimento contro lo spirito del male. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Laceratevi il cuore e non le vesti</b> / Dal libro del profeta Gioele (Gl 2,12-18) / Così dice il Signore: «Ritornate a me con tutto il cuore, con digiuni, con pianti e lamenti. Laceratevi il cuore e non le vesti, ritornate al Signore, vostro Dio, perché egli è misericordioso e pietoso, lento all'ira, di grande amore, pronto a ravvedersi riguardo al male». Chi sa che non cambi e si ravveda e lasci dietro a sé una benedizione? Offerta e libazione per il Signore, vostro Dio. Suonate il corno in Sion, proclamate un solenne digiuno, convocate una riunione sacra. Radunate il popolo, indite un'assemblea solenne, chiamate i vecchi, riunite i fanciulli, i bambini lattanti; esca lo sposo dalla sua camera e la sposa dal suo talamo. Tra il vestibolo e l'altare piangano i sacerdoti, ministri del Signore, e dicano: «Perdona, Signore, al tuo popolo e non esporre la tua eredità al ludibrio e alla derisione delle genti». Perché si dovrebbe dire fra i popoli: «Dov'è il loro Dio?». Il Signore si mostra geloso per la sua terra e si muove a compassione del suo popolo. / Parola di Dio.
</p>

<p>
<u>PSALMUS</u> / (Sal 50) <b>Perdonaci, Signore: abbiamo peccato</b> / Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. R. / Sì, le mie iniquità io le riconosco, il mio peccato mi sta sempre dinanzi. Contro di te, contro te solo ho peccato, quello che è male ai tuoi occhi, io l'ho fatto. R. / Crea in me, o Dio, un cuore puro, rinnova in me uno spirito saldo. Non scacciarmi dalla tua presenza e non privarmi del tuo santo spirito. R. / Rendimi la gioia della tua salvezza, sostienimi con uno spirito generoso. Signore, apri le mia labbra e la mia bocca proclami la tua lode. R.
</p>

<p>
<u>LETTURA2</u> / <b>Riconciliatevi con Dio... Ecco ora il momento favorevole</b> / Dalla seconda lettera di san Paolo apostolo ai Corìnzi (2Cor 5,20-6,2) / Fratelli, noi, in nome di Cristo, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio. Poiché siamo suoi collaboratori, vi esortiamo a non accogliere invano la grazia di Dio. Egli dice infatti: «Al momento favorevole ti ho esaudito e nel giorno della salvezza ti ho soccorso».  Ecco ora il momento favorevole, ecco ora il giorno della salvezza! / Parola di Dio.
</p>

<p>
<u>ACCLAMATIO</u> / Lode a te, o Cristo, re di eterna gloria! / Oggi non indurite il vostro cuore, ma ascoltate la voce del Signore. (Sal 94,8) / Lode a te, o Cristo, re di eterna gloria!
</p>

<p>
<u>VANGELO</u> / Il Padre tuo, che vede nel segreto, ti ricompenserà / Dal Vangelo secondo Matteo (Mt 6,1-6.16-18) / In quel tempo, Gesù disse ai suoi discepoli: «State attenti a non praticare la vostra giustizia davanti agli uomini per essere ammirati da loro, altrimenti non c'è ricompensa per voi presso il Padre vostro che è nei cieli. Dunque, quando fai l'elemosina, non suonare la tromba davanti a te, come fanno gli ipòcriti nelle sinagoghe e nelle strade, per essere lodati dalla gente. In verità io vi dico: hanno già ricevuto la loro ricompensa. Invece, mentre tu fai l'elemosina, non sappia la tua sinistra ciò che fa la tua destra, perché la tua elemosina resti nel segreto; e il Padre tuo, che vede nel segreto, ti ricompenserà. E quando pregate, non siate simili agli ipòcriti che, nelle sinagoghe e negli angoli delle piazze, amano pregare stando ritti, per essere visti dalla gente. In verità io vi dico: hanno già ricevuto la loro ricompensa. Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà. E quando digiunate, non diventate malinconici come gli ipòcriti, che assumono un'aria disfatta per far vedere agli altri che digiunano. In verità io vi dico: hanno già ricevuto la loro ricompensa. Invece, quando tu digiuni, profùmati la testa e làvati il volto, perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà». / Parola del Signore.
</p>

<p>
<u>CENERI</u> / Fratelli e sorelle, supplichiamo Dio nostro Padre perché con l’abbondanza della sua grazia benedica queste ceneri, che poniamo sul nostro capo in segno di penitenza. / O Dio, che hai pietà di chi si pente e doni la tua pace a chi si converte, ascolta con paterna bontà le preghiere del tuo popolo e benedici questi tuoi figli che riceveranno l’austero simbolo delle ceneri, perché, attraverso l’itinerario spirituale della Quaresima, giungano completamente rinnovati a celebrare la Pasqua del tuo Figlio. Egli vive e regna nei secoli dei secoli. R. Amen. / O Dio, che non vuoi la morte dei peccatori ma la conversione, ascolta benigno la nostra preghiera e benedici queste ceneri, che stiamo per imporre sul nostro capo riconoscendo che noi siamo polvere e in polvere ritorneremo; l’esercizio della penitenza quaresimale ci ottenga il perdono dei peccati e una vita rinnovata a immagine del tuo Figlio risorto. Egli vive e regna nei secoli dei secoli. R. Amen. / E, senza nulla dire, asperge le ceneri con l’acqua benedetta. / Convertitevi e credete nel Vangelo. / Ricordati, uomo, che polvere tu sei e in polvere ritornerai.
</p>

<p>
<u>OREMUS</u> / Fratelli e sorelle, l’itinerario penitenziale della Quaresima ci invita a intensificare la nostra adesione a Cristo, modello dell’umanità rinnovata nell’amore. Decisi a seguire fedelmente le orme del Maestro, innalziamo al Padre la nostra umile e perseverante preghiera. Preghiamo insieme e diciamo: <b>Crea in noi, Signore, un cuore nuovo.</b> / Per la santa Chiesa: l’austero rito delle Ceneri, che apre il Tempo di Quaresima, susciti in tutti i battezzati il desiderio di un cuore nuovo, purificato dall’azione dello Spirito. Preghiamo. / Per i vescovi, i presbiteri e i diaconi: formati dall’ascolto umile e obbediente del Verbo di Dio, ridestino in tutti i credenti la fame della Parola e la volontà di un’autentica conversione. Preghiamo. / Per gli uomini e le donne del nostro tempo: riconoscenti per gli innumerevoli benefici ricevuti, siano attenti alle sofferenze dei fratelli e compiano gesti di gioiosa condivisione. Preghiamo. / Per i malati e i sofferenti: la vicinanza assidua e premurosa della comunità cristiana li sostenga nella lotta contro il male, con la certezza di partecipare in Cristo alla vittoria pasquale. Preghiamo. / Per noi qui presenti: illuminati dalla parola di Dio e fortificati dal Pane di vita, ci lasciamo attrarre con cuore aperto dalla grazia della Pasqua. Preghiamo. / O Dio, Padre misericordioso, rendici la gioia di essere salvati e guidaci, con la forza del tuo Spirito, alla grande festa che tu prepari per i tuoi figli. Per Cristo nostro Signore.
</p>

<p>
<u>OFFERTORIO</u> / Con questo sacrificio, o Padre, iniziamo solennemente la Quaresima e invochiamo la forza di astenerci dai nostri vizi con le opere di carità e di penitenza per giungere, liberati dal peccato, a celebrare devotamente la Pasqua del tuo Figlio. Egli vive e regna nei secoli dei secoli.
</p>

<p>
<u>PREFAZIO</u> / <b>I frutti dell’astinenza</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Tu vuoi che ti glorifichiamo con la penitenza quaresimale, perché la vittoria sul nostro peccato ci renda disponibili alle necessità dei poveri a imitazione della tua bontà infinita. E noi, uniti a tutti gli angeli, cantiamo a una sola voce l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Chi medita giorno e notte la legge del Signore, porterà frutto a suo tempo. (Sal 1,2-3) ♦ Prega il Padre tuo, che é nel segreto, e il Padre tuo, che vede nel segreto, ti ricompenserà. (Mt 6,6)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Questo sacramento che abbiamo ricevuto, o Padre, ci sostenga nel cammino quaresimale, santifichi il nostro digiuno e lo renda efficace per la guarigione del nostro spirito. Per Cristo nostro Signore. / A questo popolo che riconosce la tua grandezza dona con bontà, o Dio, lo spirito di penitenza, perché nella tua misericordia ottenga di giungere all’eredità promessa a chi si converte. Per Cristo nostro Signore. Amen.
</p>

<h3>LECTIO</h3>

<p>
<u>EVANGELIZO-21</u> / San Leone Magno (? - ca 461) papa e dottore della Chiesa / Quarta Omelia sulla Quaresima, n° 1 e 2; «Ecco ora il momento favorevole, ecco ora il giorno della salvezza» (2 Cor 6, 2) / «Ecco ora il giorno della salvezza!» Certo, non c'è tempo che non sia pieno dei doni divini. In ogni tempo, la grazia di Dio ci apre l'accesso alla sua misericordia. Tuttavia, ecco ora il momento in cui occorre che tutti i cuori siano stimolati con un ardore più grande, nel progresso spirituale, con maggiore fiducia. Infatti il ritorno del giorno in cui siamo stati riscattati ci invita ad ogni opera spirituale. Così celebreremo, il corpo e l'anima purificati, il mistero che prevale su tutti gli altri: il sacramento della Pasqua del Signore. Tali misteri esigerebbero uno sforzo spirituale continuo, in modo tale che rimanessimo sempre, sotto lo sguardo di Dio, così come dovremmo essere trovati nella festa di Pasqua. Ma questa virtù si trova soltanto in pochi uomini; per noi, in mezzo alle attività di questa vita, a causa della debolezza della carne, lo zelo si indebolisce. (...) Per rendere la purezza alle nostre anime, il Signore ha preparato il rimedio di un  allenamento di quaranta giorni, nei quali le colpe commesse durante gli altri tempi possano essere riscattate dalle opere buone, e consumate dai santi digiuni. Prendiamoci cura, quindi, di obbedire al comandamento dell'Apostolo: «Purifichiamoci da ogni macchia della carne e dello Spirito» (2 Cor 7, 1). (...) Tuttavia, il nostro modo di vivere si accordi con la nostra astinenza. L'essenziale del digiuno non è la sola astensione dal cibo; non c'è nessun profitto nel sottrarre il cibo al corpo se il cuore non si distoglie dall'ingiustizia, se la lingua non si astiene dalla calunnia. (...) Questo è il tempo della mitezza, della pazienza, della pace. (...) Ora, che l'anima forte si abitui a perdonare le ingiustizie, a non contare gli affronti, a dimenticare le ingiurie. (...) Tuttavia, non sia triste il riserbo dello spirito; sia santo. Non si senta il mormorio dei gemiti; non manca infatti vera gioia santa.
</p>

<p>
<u>DIBRUNO-21</u> / Come fanno gli ipocriti nelle sinagoghe e nelle strade (Mt 6,1-6.16-18) / La vera religione è consacrazione del cuore, della mente, dello spirito, del corpo, di tutta la vita a servizio della più grande gloria del Padre nostro che è nei cieli. Così l’Apostolo Paolo esorta i Corinzi: “Dunque, sia che mangiate sia che beviate sia che facciate qualsiasi altra cosa, fate tutto per la gloria di Dio. Non siate motivo di scandalo né ai Giudei, né ai Greci, né alla Chiesa di Dio; così come io mi sforzo di piacere a tutti in tutto, senza cercare il mio interesse ma quello di molti, perché giungano alla salvezza” (1Cor 10,31-33). Oggi Gesù conferisce alla religione una leggerezza unica. La sua via è sublime: fare ogni cosa nel nascondimento e fare tutto per la più grande gloria del Padre suo: “Vedano le vostre opere buone e glorifichino il Padre vostro che è nei cieli”. Qualcuno potrebbe obiettare: Come è possibile fare tutto nel nascondimento e vedere poi le nostre opere? La risposta è semplice: chi agisce deve agire sempre nel nascondimento. Chi riceve l’opera deve glorificare il Signore. Deve innalzare a Dio un inno di benedizione e di lode perché i suoi figli lo imitano nella sua verità, carità, giustizia, perdono, misericordia, in ogni altra sua divina essenza. È questa la differenza tra l’ipocrita e il vero discepolo di Gesù. L’ipocrita usa la religione a servizio della propria gloria. Il vero discepolo di Gesù usa invece tutta la sua vita perché salga al Padre dei cieli la gloria più grande. La differenza è infinita, più che la luce e le tenebre. Ogni uomo deve porre se stesso a servizio della gloria di Dio. / In quel tempo, Gesù disse ai suoi discepoli: «State attenti a non praticare la vostra giustizia davanti agli uomini per essere ammirati da loro, altrimenti non c’è ricompensa per voi presso il Padre vostro che è nei cieli. Dunque, quando fai l’elemosina, non suonare la tromba davanti a te, come fanno gli ipocriti nelle sinagoghe e nelle strade, per essere lodati dalla gente. In verità io vi dico: hanno già ricevuto la loro ricompensa. Invece, mentre tu fai l’elemosina, non sappia la tua sinistra ciò che fa la tua destra, perché la tua elemosina resti nel segreto; e il Padre tuo, che vede nel segreto, ti ricompenserà. E quando pregate, non siate simili agli ipocriti che, nelle sinagoghe e negli angoli delle piazze, amano pregare stando ritti, per essere visti dalla gente. In verità io vi dico: hanno già ricevuto la loro ricompensa. Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà. E quando digiunate, non diventate malinconici come gli ipocriti, che assumono un’aria disfatta per far vedere agli altri che digiunano. In verità io vi dico: hanno già ricevuto la loro ricompensa. Invece, quando tu digiuni, profùmati la testa e làvati il volto, perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà». / È giusto dire che le opere che possono essere compiute per la più grande gloria di Dio sono quelle che sono il frutto dell’obbedienza alla sua Parola, a iniziare dai Dieci Comandamenti, vissuti però secondo il compimento dato ad essi da Gesù Signore. Per questo l’insegnamento dato da Gesù sulle opere viene immediatamente dopo aver Lui predicato le Beatitudini e il compimento da Lui dato alla Legge antica e ai profeti. Dal peccato non si potrà mai rendere gloria a Dio. Prima si deve entrare nella grazia, poi si potrà rendere gloria al Signore. Oggi invece si vive nel peccato, nel vizio, nella disobbedienza e si crede che celebrando così il culto o facendo qualche opera buona si possa rendere gloria a Dio. Prima si deve entrare nella verità, nella giustizia, nella grazia, nell’obbedienza alla fede e poi si potrà iniziare a compiere tutto per la gloria di Dio. Se la nostra vita non è a servizio della gloria di Dio, perché nella disobbedienza alla volontà del nostro Dio, vi potrà essere una cosa sola da noi fatta che possa rendere gloria al Padre celeste? Chi è morto nell’anima e nello spirito, deve prima risuscitare alla vita di Cristo, nello Spirito Santo e poi potrà pensare di fare tutto per la gloria di Dio. Ma oggi si ama vivere nella grande confusione. Luce e tenebra sono la stessa cosa, così come sono la stessa cosa vita e morte dell’anima, virtù e vizio, obbedienza e disobbedienza, idolatria e vera adorazione, moralità e immoralità. / Madre della Redenzione, Angeli, Santi, fate che tutto in noi sia per la gloria di Dio. 
</p>

<p>
<u>SILVESTRINI-21</u> / Dio al centro della mia vita. Incomincia oggi il cammino di Quaresima. Un tempo favorevole, propizio di conversione, che dura quaranta giorni. La sua mèta è la Pasqua: un memoriale che rinnova la grazia della passione e della morte del Signore. E' un tempo di penitenza, che vuole dire conversione e combattimento contro lo spirito del male. E' anche un tempo che invita a ritornare al Signore con tutto il cuore, con digiuni e preghiere. Ecco: il tempo della salvezza, ovvero della riconciliazione con Dio, è giunto. Il Vangelo odierno ci indica quale deve essere il nostro atteggiamento e insiste sulla rettitudine interiore, dandoci anche il mezzo per crescere in questa purificazione di intenzioni: l'intimità con il Padre. Il Vangelo è davvero bellissimo e dovremmo leggerlo spesso perché ci dice anche qual'era l'orientamento stesso del Signore Gesù, che "non faceva niente per essere ammirato dagli uomini ma viveva nell'intimità del Padre suo. L'evangelista Matteo ci presenta tre esempi: dell'elemosina, della preghiera, del digiuno e mette in evidenzia in tutti e tre una tentazione comune, direi quasi naturale. Quando facciamo qualcosa di bene, subito nasce in noi il desiderio di essere stimati per questa buona azione, di essere ammirati: di avere cioè la ricompensa, una ricompensa falsa però perché è la gloria umana, la nostra soddisfazione, il nostro piacere. E questo ci rinchiude in noi stessi, mentre contemporaneamente ci porta fuori di noi, perché viviamo proiettati verso quello che gli altri pensano di noi, lodano, ammìrano in noi. Il Signore ci chiede di fare il bene perché è Bene e perché Dio è Dio, e ci dà anche il modo per vivere così: vivere in rapporto col Padre. Per fare il bene noi abbiamo bisogno di vivere nell'amore di qualcuno. Se viviamo nell'amore del Padre, nel segreto con il Padre, il bene lo faremo in modo perfetto. Il nostro atteggiamento in questa Quaresima sia dunque di vivere nel segreto, dove solo il Padre ci vede, ci ama, ci aspetta. Certo, le cose esteriori sono importanti ma dobbiamo sempre sceglierle e vivere alla presenza di Dio. Se possiamo fare poco, facciamo nella preghiera, nella mortificazione, nella carità fraterna quel poco che possiamo fare, umilmente, sinceramente davanti a Dio; così saremo degni della ricompensa che il Signore Gesù ci ha promesso da parte del Padre suo e Padre nostro.
</p>

<p>
<u>LOYOLA-21</u> / Di quanti like abbiamo bisogno per sentirci al centro dell’attenzione? Cento o mille o diecimila. Oppure neanche uno. Perché ci sono modi ben più sottili per curare la nostra immagine. Dei modi, diciamo così, da adulti. Elaboriamo articolate riflessioni e ci sogniamo bravi, pronti a insegnare, a trasmettere questo sapere concepito in solitaria. Oppure ci guardiamo mentre facciamo propositi, mentre dimentichiamo i nostri propositi e ci approviamo o ci biasimiamo come se avessimo mille occhi puntati addosso. Gli atti religiosi più belli, l’elemosina, la preghiera e il digiuno, possono servire da specchio in cui contemplarci, compiaciuti o afflitti. Eccoci dunque invitati a chiudere la porta. Bello. Possiamo chiudere la porta. Sorprenderci mentre ancora una volta accarezziamo la nostra immagine e riderne di gusto. Ci sembrava di dover capire tanto del mondo, di noi stessi e degli altri. Ci sembrava di essere arrivati a buon punto ma non è così. Ci lasciamo guardare dal Padre con il nostro guazzabuglio di cose lasciate a metà sapendo che questo non lo scandalizza. Affatto. Il suo sorriso è già una grandissima ricompensa. / Come inizi il tempo della quaresima? Da quale pericolo ti senti messo in guardia? In quali occasioni riesci a ridere di te stesso? (Stefano Corticelli SJ)
</p>

<p>
<u>LettureBose</u> / Cerchiamo rifugio nella misericordia di Dio / Dice la Scrittura: Chi si potrà vantare di avere un cuore puro o di essere privo di peccato? (Pr 20,9). Ciascuno comprenda di avere bisogno del perdono dei peccati e della medicina del rinnovamento. Ma in quale momento è più opportuno ricorrere alle cure di Dio se non quando, in conformità al ciclo liturgico, vengono rievocati i misteri stessi della nostra salvezza? È per celebrarli nella maniera più degna che dobbiamo prepararci con i quaranta giorni di digiuno così salutari per noi. Questo mezzo di santificazione utile e necessario lo adottano non soltanto quelli che, grazie al mistero della morte di Cristo e della sua resurrezione, si apprestano a entrare in una nuova vita mediante la rinascita battesimale, ma anche tutti quelli che già sono rinati: i primi, per ricevere ciò che ancora non possiedono; i secondi, per custodire quello che hanno ricevuto. Dice l'Apostolo: Chi sta in piedi guardi di non cadere (1Cor 10,12); nessuno è sostenuto da una fermezza tanto grande da potersi sentire sicuro della propria stabilità. Perciò, amatissimi, approfittiamo della veneranda istituzione di un tempo tanto salutare e con più attenta cura rendiamo terso lo specchio del nostro cuore ... Cerchiamo rifugio, dunque, nell'onnipresente misericordia di Dio e, per poter celebrare degnamente la santa Pasqua del Signore, ciascuno renda santo il proprio cuore. La violenza si tramuti in mitezza, l'ira in mansuetudine, tutti si perdonino a vicenda le proprie colpe e non pretenda vendetta chi è mendicante di perdono. Quando diciamo infatti: Perdona a noi le nostre colpe, come anche noi le perdoniamo ai nostri debitori (Mt 6, 12), ci leghiamo con vincoli pesantissimi se non adempiamo ciò che proclamiamo. Perciò, se il patto contenuto in questa preghiera non è stato osservato in tutte le sue clausole, per lo meno ora ciascuno esamini la propria coscienza e, perdonando le colpe degli altri, ottenga il perdono dei suoi peccati. E poiché il Signore dice: Se perdonerete agli uomini i loro peccati, anche il Padre vostro che è nei cieli li perdonerà a voi (Mt 6,14), per ciascuno non è lontano ciò che chiede, poiché è dalla bontà di colui che supplica che dipende la sentenza del giudice. (Leone Magno, Discorsi 30,3-4) 
</p>

<p>
<u>FEGF1</u> / 2a omelia per il primo giorno della Quaresima, 2-3; «Ritornate a me con tutto il cuore» (Gl 2,12) San Bernardo nel dodicesimo secolo / «Convertitevi, dice il Signore, con tutto il cuore». Fratelli, se egli avesse detto: «Convertitevi» senza aggiungere niente, forse avremmo potuto rispondere: è fatto, puoi prescriverci un’altra cosa. Invece Cristo ci parla qui, se intendo bene, di una conversione spirituale, che non si fa in un solo giorno. Anzi, possa essere compiuta entro questa vita! Quindi sii attento a quello che ami, a quello che temi, a quello che ti rallegra o che ti contrista, e vedrai che, sotto l’abito religioso, rimani un uomo di mondo. Infatti, il cuore sta nella sua totalità in questi quattro sentimenti, ed è riguardo a loro che si devono intendere queste parole: «Convertitevi al Signore con tutto il cuore». Il tuo amore si converta, a tal punto da non amare nulla se non il Signore, oppure da non amare nulla se non per Dio. Anche il tuo timore si rivolga verso di lui, perché ogni timore che ci fa temere qualcosa fuori di lui e non a causa di lui è cattivo. La tua gioia e la tua tristezza si convertano verso di lui; così da soffrire o rallegrarti soltanto in lui. Quindi se ti affliggi per i tuoi peccati o per quelli del prossimo, fai bene e la tua tristezza è salutare. Se ti rallegri dei doni della grazia, questa tua gioia è santa e puoi gustarla in pace nello Spirito Santo. Devi rallegrarti, nell’amore di Cristo, della prosperità dei tuoi fratelli e compatire le loro sventure secondo questa parola: «Rallegratevi con quelli che sono nella gioia, piangete con quelli che sono nel pianto» (Rm 12, 15).
</p>

<p>
<u>FEGF2</u> / Contro le eresie III, 20,1; Il segno di Giona; Sant’Ireneo di Lione nel secondo secolo / Generoso fu Dio il quale, venendo meno l’uomo, preordinò la vittoria che gli avrebbe resa per mezzo del Verbo. Infatti, poiché «la potenza trionfava nella debolezza» (2Cor 12,9), il Verbo mostrava la bontà e la magnifica potenza di Dio. Infatti, come fu per il profeta Giona, è stato lo stesso per l’uomo. Dio ha permesso che costui fosse inghiottito dal mostro marino, non perché scomparisse e perisse totalmente, bensì affinché, dopo esser stato rigettato dal mostro, fosse maggiormente sottomesso a Dio e glorificasse maggiormente colui che gli concedeva tale salvezza insperata. Era anche per condurre gli abitanti di Ninive ad un fermo pentimento e convertirli a colui che poteva liberarli dalla morte, essendo stati loro stessi colpiti dal segno compiuto nella persona di Giona… Allo stesso modo, fin dal principio, Dio ha permesso che l’uomo fosse inghiottito dal grande mostro, autore della disubbidienza, non perché scomparisse e perisse totalmente, bensì perché Dio stava preparando in anticipo la salvezza compiuta dal suo Verbo per mezzo del «segno di Giona». Questa Salvezza è stata preparata per coloro che avrebbero avuto per Dio gli stessi sentimenti di Giona, e li avrebbero confessati negli stessi termini: «Sono il servo del Signore e venero il Signore Dio del cielo, il quale ha fatto il mare e la terra» (Gn 1,9). Dio ha voluto che l’uomo, avendo ricevuto da lui una salvezza insperata, risuscitasse dai morti e glorificasse Dio dicendo con Giona: «Nella mia angoscia ho invocato il Signore ed egli mi ha esaudito; dal profondo degli inferi ho gridato e tu hai ascoltato la mia voce» (Gn 2,3). Dio ha voluto che l’uomo rimanesse sempre fedele a glorificarlo e a rendergli grazie incessantemente per la salvezza ricevuta da lui.
</p>

<p>
<u>MichaelDavideSemeraro</u> / Convertire... senza parole / Ogni anno, il cammino quaresimale ci chiede di metterci silenziosamente e serenamente in fila per ricevere sul capo un pugnetto di cenere e sentirci ripetere con austera solennità: «Convertitevi e credete al Vangelo». La liturgia ci chiede di non rispondere nulla e di non aggiungere neanche un «Amen» rituale a questa parola. Sembra che la nostra risposta debba essere silenziosa e il nostro silenzio sia il modo più promettente per lasciarci interpellare senza fare promesse, ma semplicemente mettendoci in cammino, aspettando che la risposta sia data dalla strada che sapremo percorrere in verità. La parola del Signore ci aiuta a radicare il nostro cammino di conversione nelle esigenze proprie del Vangelo, che sembrano fare tutt’uno con la nostra vita intima e con la nostra umana compagnia. La preghiera deve essere segreta; l’elemosina non può che essere un segreto tra noi e il fratello più povero; il digiuno e la rinuncia non possono che toccare l’intimità del nostro corpo, avvertito come luogo di relazione, di amore, di crescita. Tutto è ritmato da un ritornello: «e il Padre tuo, che vede nel segreto, ti ricompenserà» (Mt 6,4). Questo ritornello è come l’intonazione inconfondibile di ogni Quaresima, per diventare il ritmo segreto e intimo della nostra stessa vita di discepoli. Il tempo della Quaresima è un tempo propizio, l’apostolo lo dichiara «un momento favorevole» (2Cor 6,2). Il cammino di preghiera, di carità, di attenzione è come una possibilità che doniamo a noi stessi per essere in verità ciò che sentiamo di essere profondamente. Il profeta Gioele si fa interprete della passione di Dio per noi che aspetta, da ciascuno di noi, una risposta e ci ricorda come e quanto «Il Signore si mostra geloso per la sua terra e si muove a compassione del suo popolo» (Gl 2,18). Così il «corno» (2,15) di guerra diventa l’invito a lottare contro tutto ciò che in noi e attorno a noi può oscurare il volto di Dio «misericordioso e pietoso, lento all’ira, di grande amore» (2,13) stando attenti a non «suonare la tromba» (Mt 6,2) della vanagloria. La cenere che profuma il nostro capo non è solo memoria della nostra mortalità e del nostro limite, è anche memoria della passione di Dio per noi, che lo rende capace di ridurre a nulla – in cenere! - tutte le nostre colpe e i nostri errori. Come spiega padre Delfieux: «all’inizio della Quaresima non ci viene solo ricordato che siamo vasi fragili, caduchi e mortali». Se il nostro venire dalla terra e ritornare alla terra è la verità prima, non è né l’ultima né, tantomeno la principale, poiché «in questo vaso di argilla il Signore ha posto il tesoro della sua stessa vita» (P. M. DELFIEUX, Évangéliques, Parole et Silence, Les Plans 2013, p. 32). Un passo ci viene chiesto per primo: metterci in fila e accogliere sulla nostra testa il segno di ciò che siamo, da cui veniamo e verso cui andiamo. Eppure, in questo silenzio potremo sentire uno sguardo su di noi, ed è uno sguardo di fuoco capace di ridurre in cenere tutte le nostre paure facendoci sentire peccatori… perdonati e amati. Per sentire questo, dobbiamo esporci fino a consegnarci al Padre, mettendoci alla sequela del Signore Gesù che sale a Gerusalemme senza temere di scendere verso l’umiliazione. Forse, nel silenzio assordante del Golgota, la frase che ci viene oggi consegnata ha sostenuto la speranza del Crocifisso nel momento del più grande digiuno, il digiuno da se stessi: «ma solo il Padre tuo, che è nel segreto; e il Padre tuo, che vede nel segreto, ti ricompenserà» (Mt 6,18).
</p>

<p>
<u>RobertoPasolini</u> / Con tutto il cuore / È un attacco deciso e ben misurato quello con cui la liturgia propone l’accesso al tempo di Quaresima. Con la forza di un asciutto imperativo, la voce profetica esprime il desiderio profondo di un Dio così geloso delle sue creature e amante della vita che ha donato loro da non poter tollerare di vederle distanti dalla propria verità e dal suo volto di Padre: «Ritornate a me con tutto il cuore, con digiuni, con pianti e lamenti» (Gl 2,12). Il verbo ebraico con cui si esprime l’invito a fare ritorno a Dio è molto plastico, suggerisce l’idea di un «girare attorno» a un ostacolo o, meglio ancora, di effettuare una «inversione di marcia». Si tratta di un’immagine semplice e seducente, che avvertiamo subito corrispondente anche al nostro desiderio di girare alla larga da quelle situazioni esistenziali che mortificano la nostra vita e la nostra felicità. Il primo strumento da utilizzare per compiere questo auspicabile viaggio verso il volto di Dio è il cuore, da assumere però non solo nei suoi riflessi migliori ma nella sua reale totalità. I digiuni, i pianti e i lamenti possono essere intesi come gli atteggiamenti necessari non tanto per modificare lo sguardo di Dio su di noi, ma per imparare a credere, senza paura e senza superficialità, che «egli è misericordioso e pietoso, lento all’ira, di grande amore, pronto a ravvedersi riguardo al male» (Gl 2,13). Se, da una parte, la grande conversione a cui mettere mano in questi santi giorni che conducono alla Pasqua è quella di accettare un invito a comparire di fronte a Dio così come siamo – e non come ci piacerebbe essere – dall’altra parte è ancora la voce del profeta Gioele a dirci che non tutto ciò che portiamo dentro di noi può essere considerato vero: «Laceratevi il cuore e non le vesti, ritornate al Signore, vostro Dio» (Gl 2,13). È necessario tutto il cuore, ma anche un cuore lacerato per poter fare ritorno a Dio, perché non può esserci alcuna guarigione profonda se non siamo disposti a rinunciare a una parte di noi stessi in vista di un incremento di vita. Nel cuore del lungo discorso della montagna, il Signore Gesù detta e precisa a quali condizioni si possa praticare un’ascesi, mettendola al riparo dal rischio – sempre grave e sempre possibile – di farla diventare l’ennesimo tentativo di costruire il progetto della nostra salvezza su fondamenta fragili e illusorie: «State attenti a non praticare la vostra giustizia davanti agli uomini per essere ammirati da loro, altrimenti non c’è ricompensa per voi presso il Padre vostro che è nei cieli» (Mt 6,1). Spesso non facciamo attenzione a quale pubblico reale – al di là delle migliori intenzioni – rivolgiamo l’impegno dei nostri gesti di fede, che nella tradizione ebraica si compendiano sempre nella triade: elemosina, preghiera e digiuno. Per quanto sia doloroso ammetterlo, l’immediato riscontro che il volto degli altri è in grado di offrirci è sempre la grande tentazione di vivere più per essere ammirati che non per essere semplicemente riconosciuti per quello che siamo (disposti a essere). Il Padre – assicura Gesù – non ci attende mai davanti al palcoscenico delle nostre esibizioni migliori, ma solo nel profondo di noi stessi, dove si consuma incessantemente il combattimento tra un cuore che aspira a essere pieno ma, nel frattempo, deve accettare di scoprirsi lacerato e frammentato: «e il Padre tuo, che vede nel segreto, ti ricompenserà» (Mt 6,4). Forse la bella ricompensa di cui tutti siamo alla ricerca, che speriamo possa essere il frutto di questo nuovo cammino quaresimale, è davvero un riconoscimento così solido perché così nascosto, nell’intimità di un rapporto con Dio che si gioca continuamente nel modo e nella prospettiva con cui scegliamo di rimanere fedeli – e aderenti – a ciò che la vita ci ha chiesto di abbracciare con tutto il cuore. Il motivo per farlo dovrebbe esserci noto, ma non dovrebbe mai smettere di lacerare le regioni più profonde del nostro cuore: «Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio» (2Cor 5,21). 
</p>

<p>
<u>LuigiMariaEpicoco</u> / Il tempo dell'autenticità / La più grande schiavitù a cui siamo sottoposti è quella dello sguardo: siamo tutti bisognosi di sentirci guardati. Non è un problema di vanità, è innanzitutto un bisogno latente di sentirci vivi solo nella misura in cui gli altri si accorgono di noi. Se tutto questo è umano, con il passare del tempo, non accorgendoci di questa spinta interiore, possiamo rischiare di sottomettere tutta la nostra esistenza al solo bisogno di essere ammirati. Tutto, allora, è fatto solo per attirare l’attenzione e non più per il motivo vero per cui ogni cosa andrebbe fatta. Persino la vita spirituale, che dovrebbe essere lo spazio di autenticità più importante della nostra vita, può trasformarsi in una farsa. Ecco allora che il mercoledì santo ci fa entrare nel grande tempo dell’autenticità, facendoci sperimentare tre grandi luoghi dove possiamo imparare a disintossicarci dal bisogno di essere visti per recuperare il bisogno di essere veri. Elemosina, preghiera e digiuno sono il grande alfabeto che ci offre la quaresima per prepararci all’incontro con la Pasqua. Nessuno, infatti, può risorgere se non accetta di morire a ciò che lo imprigiona. La prima prigione da rompere è quella del proprio io. Esso, infatti, ci fa vivere sempre concentrati su noi stessi, sui nostri bisogni, sulle nostre convinzioni, sulle nostre emozioni, eclissando quasi sempre l’altro, chi ci sta accanto, il nostro prossimo. Nell’esercizio dell’elemosina noi ci impegniamo a non avere più come priorità il nostro io, ma a fare entrare la grande variabile del tu. La seconda prigione è quella dell’autosufficienza, cioè del pensare di bastare a se stessi. È la preghiera che ci ricolloca nella maniera giusta, relativizzandoci. Infatti nella preghiera ci accorgiamo che Dio esiste e che non siamo noi. E questa notizia è liberante perché ci riconcilia con i nostri limiti. La terza e ultima prigione da cui liberarci è quella delle nostre mancanze. Passiamo la vita a riempire i nostri vuoti, ma solo digiunando da questo riempimento troveremo finalmente una via d’uscita. 
</p>

<p>
<u>HomilyVoice-21</u> / PRIMA LETTURA / Laceratevi il cuore e non le vesti, ritornate al Signore, vostro Dio, perché egli è misericordioso e pietoso, lento all’ira, di grande amore, pronto a ravvedersi riguardo al male». Una grande calamità colpisce il popolo del Signore. Non c’è più un filo d’erba nel paese, né una foglia verde sugli alberi. È la catastrofe. È la miseria. È l’estrema povertà. È questo il segno che il popolo del Signore si è dimenticato dell’Alleanza con il suo Dio. Si è consegnato all’idolatria e il Signore non può più riversare la sua benedizione su di esso. Senza la benedizione del Signore non c’è vita, perché la vita è sempre il frutto della benedizione del Signore. La situazione è gravemente penosa. Ecco cosa dice il Signore: Parola del Signore, rivolta a Gioele, figlio di Petuèl. Udite questo, anziani, porgete l’orecchio, voi tutti abitanti della regione. Accadde mai cosa simile ai giorni vostri o ai giorni dei vostri padri? Raccontatelo ai vostri figli, e i vostri figli ai loro figli, e i loro figli alla generazione seguente. Quello che ha lasciato la cavalletta l’ha divorato la locusta; quello che ha lasciato la locusta l’ha divorato il bruco; quello che ha lasciato il bruco l’ha divorato il grillo. Svegliatevi, ubriachi, e piangete, voi tutti che bevete vino, urlate per il vino nuovo che vi è tolto di bocca. Poiché è venuta contro il mio paese una nazione potente e innumerevole, che ha denti di leone, mascelle di leonessa. Ha fatto delle mie viti una desolazione e tronconi delle piante di fico; ha tutto scortecciato e abbandonato, i loro rami appaiono bianchi. Laméntati come una vergine che si è cinta di sacco per il lutto e piange per lo sposo della sua giovinezza. Sono scomparse offerta e libagione dalla casa del Signore; fanno lutto i sacerdoti, ministri del Signore. Devastata è la campagna, è in lutto la terra, perché il grano è devastato, è venuto a mancare il vino nuovo, è esaurito l’olio. Restate confusi, contadini, alzate lamenti, vignaioli, per il grano e per l’orzo, perché il raccolto dei campi è perduto. La vite è diventata secca, il fico inaridito, il melograno, la palma, il melo, tutti gli alberi dei campi sono secchi, è venuta a mancare la gioia tra i figli dell’uomo (Gl 1,1-12). Questa è la desolante condizione. Qual è la via giusta per uscire da questa condizione di estrema miseria? La via del Signore è sempre una: ritornare nell’obbedienza all’Alleanza stipulata con profonda conversione e sincero pentimento. Ecco la via che il Signore indica al suo popolo sempre per bocca del profeta Gioele: LEGGIAMO Gl 2,12-18 «Or dunque – oracolo del Signore –, ritornate a me con tutto il cuore, con digiuni, con pianti e lamenti. Laceratevi il cuore e non le vesti, ritornate al Signore, vostro Dio, perché egli è misericordioso e pietoso, lento all’ira, di grande amore, pronto a ravvedersi riguardo al male». Chi sa che non cambi e si ravveda e lasci dietro a sé una benedizione? Offerta e libagione per il Signore, vostro Dio. Suonate il corno in Sion, proclamate un solenne digiuno, convocate una riunione sacra. Radunate il popolo, indite un’assemblea solenne, chiamate i vecchi, riunite i fanciulli, i bambini lattanti; esca lo sposo dalla sua camera e la sposa dal suo talamo. Tra il vestibolo e l’altare piangano i sacerdoti, ministri del Signore, e dicano: «Perdona, Signore, al tuo popolo e non esporre la tua eredità al ludibrio e alla derisione delle genti». Perché si dovrebbe dire fra i popoli: «Dov’è il loro Dio?». Il Signore si mostra geloso per la sua terra e si muove a compassione del suo popolo. Noi invece non diamo vie di conversione. Non diamo queste vie perché non siamo veri profeti del Signore. Noi sovente diamo le stesse vie che presero i figli d’Israele dopo aver perso la battaglia contro i Filistei. In quei giorni i Filistei si radunarono per combattere contro Israele. Allora Israele scese in campo contro i Filistei. Essi si accamparono presso Eben Ezer mentre i Filistei s’erano accampati ad Afek. I Filistei si schierarono contro Israele e la battaglia divampò, ma Israele fu sconfitto di fronte ai Filistei, e caddero sul campo, delle loro schiere, circa quattromila uomini. Quando il popolo fu rientrato nell’accampamento, gli anziani d’Israele si chiesero: «Perché ci ha sconfitti oggi il Signore di fronte ai Filistei? Andiamo a prenderci l’arca dell’alleanza del Signore a Silo, perché venga in mezzo a noi e ci liberi dalle mani dei nostri nemici». Il popolo mandò subito alcuni uomini a Silo, a prelevare l’arca dell’alleanza del Signore degli eserciti, che siede sui cherubini: c’erano con l’arca dell’alleanza di Dio i due figli di Eli, Ofni e Fineès. Non appena l’arca dell’alleanza del Signore giunse all’accampamento, gli Israeliti elevarono un urlo così forte che ne tremò la terra. Anche i Filistei udirono l’eco di quell’urlo e dissero: «Che significa quest’urlo così forte nell’accampamento degli Ebrei?». Poi vennero a sapere che era arrivata nel loro campo l’arca del Signore. I Filistei ne ebbero timore e si dicevano: «È venuto Dio nell’accampamento!», ed esclamavano: «Guai a noi, perché non è stato così né ieri né prima. Guai a noi! Chi ci libererà dalle mani di queste divinità così potenti? Queste divinità hanno colpito con ogni piaga l’Egitto nel deserto. Siate forti e siate uomini, o Filistei, altrimenti sarete schiavi degli Ebrei, come essi sono stati vostri schiavi. Siate uomini, dunque, e combattete!». Quindi i Filistei attaccarono battaglia, Israele fu sconfitto e ciascuno fuggì alla sua tenda. La strage fu molto grande: dalla parte d’Israele caddero trentamila fanti. In più l’arca di Dio fu presa e i due figli di Eli, Ofni e Fineès, morirono (1Sam 4,1-11). Poiché noi non siamo veri profeti, pensiamo che una Santa Messa Solenne, una bella processione, l’intercessione di qualche Santo possano salvarci dalle calamità che ci sovrastano. La via della salvezza non è l’arca portata nel campo di battaglia, ma è la conversione all’Alleanza stipulata con il Signore. Per noi la via della salvezza è la vera conversione a Dio, portando la nostra vita nella sua Parola con obbedienza plenaria, duratura, perfetta. Per noi la via della salvezza non è la scienza. La salvezza viene dal Signore. È il frutto della sua benedizione e della sua grazia. Grazia e benedizioni che sempre sono date a quanti si convertono alla sua Parola. Sempre la vita è nell’obbedienza alla Parola. Alla Parola ci si deve sempre convertire. La vita torna in noi se noi torniamo nella Parola. / <u>LETTURA2</u> / In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. La riconciliazione con Dio avviene nel pentimento e nella conversione. Ci si pente della nostra condotta malvagia. Ci si converte alla sua Parola con pronta e immediata obbedienza ad ogni verità in essa contenuta. Ci sono due conversioni: la conversione di pagani al Vangelo della salvezza. Ma c’è anche la conversione di quanti sono già cristiani. Oggi siamo noi cristiani chiamati a riconciliarci con Dio. Siamo noi chiamati a lasciare una religiosità senza fede e senza verità e a convertici alla fede e alla verità che sgorgano dalla Parola del Signore. A quale fede e a quale verità oggi urge la nostra conversione? A chi oggi ci dobbiamo convertire? Oggi ci dobbiamo convertire: AL PADRE DEL SIGNORE NOSTRO GESÙ CRISTO, il solo Dio vivo e vero.  È il Padre la fonte di ogni verità e ogni luce, ogni grazia e benedizione. La fonte della vita è Lui. Non ingannatevi, fratelli miei carissimi; ogni buon regalo e ogni dono perfetto vengono dall’alto e discendono dal Padre, creatore della luce: presso di lui non c’è variazione né ombra di cambiamento. Per sua volontà egli ci ha generati per mezzo della parola di verità, per essere una primizia delle sue creature (Gc 1,16-18). AL FIGLIO SUO UNIGENITO, CRISTO SIGNORE, il solo nome nel quale è stabilito che possiamo essere salvati: Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto,  avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria (Ef 1,3-14). ALLO SPIRITO SANTO, che governa la nostra vita con ogni dono di sapienza e intelligenza, distribuendo doni, carismi, ministeri, vocazioni, missione, secondo la sua volontà. Tutto deve venire dallo Spirito Santo. Nulla da noi. ALLA CHIESA UNA, SANTA, CATTOLICA, APOSTOLICA, il solo sacramento di salvezza costituito dal Padre, in Cristo, per lo Spirito Santo in favore di tutto il genere umano. La nostra è vera conversione a Cristo se è vera conversione alla Chiesa. Senza la vera conversione alla Chiesa mai vi potrà essere vera conversione a Cristo. Senza vera conversione alla Chiesa non c’è conversione né allo Spirito Santo, né al Padre dei cieli, né al Vangelo. AD OGNI VERITÀ CONTENUTA NELLA SCRITTURA SANTA, illuminata dallo Spirito del Signore nella Sacra Tradizione, perennemente spiegata dalla Chiesa attraverso i suoi Pastori. In verità oggi noi siamo adoratori del Padre, di Cristo Gesù, dello Spirito Santo, privati però della loro purissima verità. Crediamo in un Vangelo, in una Scrittura, ma senza la verità che promana dal Vangelo e dalla Scrittura. Diciamo di appartenere alla Chiesa, ma senza camminare nella verità della Chiesa.  OGGI URGE LA CONVERSIONE DALLA NOSTRA UNIVERSALE FALSITÀ ALLA PUREZZA DELLA VERITÀ RIVELATA. Senza la conversione alla purezza della verità, siamo tutti idolatri. L’idolatria è la causa di ogni immoralità alla quale il discepolo di Gesù si sta abbandonando. Ecco allora a cosa ci dobbiamo oggi convertire: alla verità del Padre, del Figlio, dello Spirito Santo, della Chiesa, del Vangelo, della fede, della religione. / LEGGIAMO 2Cor 5,20-6,2 / In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio. Poichè siamo suoi collaboratori, vi esortiamo a non accogliere invano la grazia di Dio. Egli dice infatti: Al momento favorevole ti ho esaudito e nel giorno della salvezza ti ho soccorso. Ecco ora il momento favorevole, ecco ora il giorno della salvezza! Dopo aver chiesto ai Corinzi di lasciarsi riconciliare con Dio, l’Apostolo Paolo rivela anche la via per conoscere se noi siamo veramente riconciliati con Dio e camminiamo in Cristo mossi dallo Spirito Santo: Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10). È dalla conversione del discepolo di Gesù che nasce la conversione di chi non conosce Gesù ed è dalla sua santità – cammino in Cristo mossi dallo Spirito Santo – che la grazia di Dio discende sulla nostra terra. / LETTURA DEL  <u>VANGELO</u> / Invece, mentre tu fai l’elemosina, non sappia la tua sinistra ciò che fa la tua destra, perché la tua elemosina resti nel segreto; e il Padre tuo, che vede nel segreto, ti ricompenserà. Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà. Invece, quando tu digiuni, profùmati la testa e làvati il volto, perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà. Gesù, colmo della sapienza dello Spirito Santo, oggi rivela all’uomo la via per trasformare tutto ciò che lui fa in un perenne rendimento di gloria per il Padre nostro celeste. Vivendo questo insegnamento, è l’uomo che riceve una quantità smisurata di gloria. Più l’uomo innalza la gloria del Padre suo che è nei cieli, più il Padre suo che è nei cieli innalzerà la sua gloria con una ricompensa di luce eterna. Il modello al quale sempre ci dobbiamo conformare è Cristo Gesù. Lui si immola per la gloria del Padre. Il Padre gli dona un nome che è al di sopra di ogni altro nome. Egli, pur essendo nella condizione di Dio, non ritenne un privilegio  l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre (Fil 2,6-11). Ogni uomo è chiamato a portare una croce. La vita è croce. Perché non trasformare la nostra croce in un rendimento di gloria per il Padre nostro celeste? Ogni uomo fa elemosine, ogni uomo prega, ogni uomo compie opere di pietà. Perché non trasformare tutto in un grande rendimento di gloria per il Padre nostro celeste? L’Apostolo Paolo è vero maestro nell’insegnare le vie perché dalla nostra vita s’innalzi la più grande gloria al Padre nostro celeste. Noi, che siamo i forti, abbiamo il dovere di portare le infermità dei deboli, senza compiacere noi stessi. Ciascuno di noi cerchi di piacere al prossimo nel bene, per edificarlo. Anche Cristo infatti non cercò di piacere a se stesso, ma, come sta scritto: Gli insulti di chi ti insulta ricadano su di me. Tutto ciò che è stato scritto prima di noi, è stato scritto per nostra istruzione, perché, in virtù della perseveranza e della consolazione che provengono dalle Scritture, teniamo viva la speranza. E il Dio della perseveranza e della consolazione vi conceda di avere gli uni verso gli altri gli stessi sentimenti, sull’esempio di Cristo Gesù, perché con un solo animo e una voce sola rendiate gloria a Dio, Padre del Signore nostro Gesù Cristo. Accoglietevi perciò gli uni gli altri come anche Cristo accolse voi, per la gloria di Dio (Rm 15,1-7). Dunque, sia che mangiate sia che beviate sia che facciate qualsiasi altra cosa, fate tutto per la gloria di Dio. Non siate motivo di scandalo né ai Giudei, né ai Greci, né alla Chiesa di Dio; così come io mi sforzo di piacere a tutti in tutto, senza cercare il mio interesse ma quello di molti, perché giungano alla salvezza (1Cor 10,31-33). Noi però abbiamo questo tesoro in vasi di creta, affinché appaia che questa straordinaria potenza appartiene a Dio, e non viene da noi. In tutto, infatti, siamo tribolati, ma non schiacciati; siamo sconvolti, ma non disperati; perseguitati, ma non abbandonati; colpiti, ma non uccisi, portando sempre e dovunque nel nostro corpo la morte di Gesù, perché anche la vita di Gesù si manifesti nel nostro corpo. Sempre infatti, noi che siamo vivi, veniamo consegnati alla morte a causa di Gesù, perché anche la vita di Gesù si manifesti nella nostra carne mortale. Cosicché in noi agisce la morte, in voi la vita. Animati tuttavia da quello stesso spirito di fede di cui sta scritto: Ho creduto, perciò ho parlato, anche noi crediamo e perciò parliamo, convinti che colui che ha risuscitato il Signore Gesù, risusciterà anche noi con Gesù e ci porrà accanto a lui insieme con voi. Tutto infatti è per voi, perché la grazia, accresciuta a opera di molti, faccia abbondare l’inno di ringraziamento, per la gloria di Dio. Per questo non ci scoraggiamo, ma, se anche il nostro uomo esteriore si va disfacendo, quello interiore invece si rinnova di giorno in giorno. Infatti il momentaneo, leggero peso della nostra tribolazione ci procura una quantità smisurata ed eterna di gloria: noi non fissiamo lo sguardo sulle cose visibili, ma su quelle invisibili, perché le cose visibili sono di un momento, quelle invisibili invece sono eterne (2Cor 4,7-18). Ecco dove sta la nostra saggezza nello Spirito Santo: non sciupare neanche un attimo della nostra vita nella ricerca della nostra personale gloria. Vivere invece ogni nostro attimo dedicandolo all’innalzamento della più grande gloria per il Padre nostro celeste. È questo il fine della nostra vita: fare tutto per la gloria del Padre nostro celeste. Noi facciamo tutto per la sua gloria. Lui farà tutto per la nostra gloria eterna. Noi innalziamo la sua gloria. Lui innalza la nostra. / LEGGIAMO IL TESTO DI Mt 6,1-6.16-18 / State attenti a non praticare la vostra giustizia davanti agli uomini per essere ammirati da loro, altrimenti non c’è ricompensa per voi presso il Padre vostro che è nei cieli. Dunque, quando fai l’elemosina, non suonare la tromba davanti a te, come fanno gli ipocriti nelle sinagoghe e nelle strade, per essere lodati dalla gente. In verità io vi dico: hanno già ricevuto la loro ricompensa. Invece, mentre tu fai l’elemosina, non sappia la tua sinistra ciò che fa la tua destra, perché la tua elemosina resti nel segreto; e il Padre tuo, che vede nel segreto, ti ricompenserà. E quando pregate, non siate simili agli ipocriti che, nelle sinagoghe e negli angoli delle piazze, amano pregare stando ritti, per essere visti dalla gente. In verità io vi dico: hanno già ricevuto la loro ricompensa. Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà. E quando digiunate, non diventate malinconici come gli ipocriti, che assumono un’aria disfatta per far vedere agli altri che digiunano. In verità io vi dico: hanno già ricevuto la loro ricompensa. Invece, quando tu digiuni, profùmati la testa e làvati il volto, perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà. La via per innalzare al Padre nostro celeste la più grande gloria è vivere ogni attimo della nostra vita secondo la Legge della carità. Questa Legge richiede il disprezzo del nostro amor proprio perché solo l’amore per il Signore nostro Dio governi tutta la nostra vita. Ecco la legge della Carità dettata dall’Apostolo Paolo sia nella Lettera ai Romani che nella Prima Lettera ai Corinzi: La carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene, siate invece ferventi nello spirito; servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità. Benedite coloro che vi perseguitano, benedite e non maledite. Rallegratevi con quelli che sono nella gioia; piangete con quelli che sono nel pianto. Abbiate i medesimi sentimenti gli uni verso gli altri; non nutrite desideri di grandezza; volgetevi piuttosto a ciò che è umile. Non stimatevi sapienti da voi stessi. Non rendete a nessuno male per male. Cercate di compiere il bene davanti a tutti gli uomini. Se possibile, per quanto dipende da voi, vivete in pace con tutti. Non fatevi giustizia da voi stessi, carissimi, ma lasciate fare all’ira divina. Sta scritto infatti: Spetta a me fare giustizia, io darò a ciascuno il suo, dice il Signore. Al contrario, se il tuo nemico ha fame, dagli da mangiare; se ha sete, dagli da bere: facendo questo, infatti, accumulerai carboni ardenti sopra il suo capo. Non lasciarti vincere dal male, ma vinci il male con il bene (Rm 12,9-21). Se parlassi le lingue degli uomini e degli angeli, ma non avessi la carità, sarei come bronzo che rimbomba o come cimbalo che strepita. E se avessi il dono della profezia, se conoscessi tutti i misteri e avessi tutta la conoscenza, se possedessi tanta fede da trasportare le montagne, ma non avessi la carità, non sarei nulla. E se anche dessi in cibo tutti i miei beni e consegnassi il mio corpo per averne vanto, ma non avessi la carità, a nulla mi servirebbe. La carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta (1Cor 13,1-7). Sul disprezzo dell’amore proprio o disprezzo della nostra vita per amore di Cristo Gesù ecco quanto rivela lo Spirito Santo nel Libro dell’Apocalisse: Scoppiò quindi una guerra nel cielo: Michele e i suoi angeli combattevano contro il drago. Il drago combatteva insieme ai suoi angeli, ma non prevalse e non vi fu più posto per loro in cielo. E il grande drago, il serpente antico, colui che è chiamato diavolo e il Satana e che seduce tutta la terra abitata, fu precipitato sulla terra e con lui anche i suoi angeli. Allora udii una voce potente nel cielo che diceva: «Ora si è compiuta la salvezza, la forza e il regno del nostro Dio e la potenza del suo Cristo, perché è stato precipitato l’accusatore dei nostri fratelli, colui che li accusava davanti al nostro Dio giorno e notte. Ma essi lo hanno vinto grazie al sangue dell’Agnello e alla parola della loro testimonianza, e non hanno amato la loro vita fino a morire. Esultate, dunque, o cieli e voi che abitate in essi. Ma guai a voi, terra e mare, perché il diavolo è disceso sopra di voi pieno di grande furore, sapendo che gli resta poco tempo» (Ap 12,7-12). Chi vuole innalzare la più grande gloria a Dio è chiamato a disprezzare la sua vita fino a morire. Solo se si calpesta l’amore proprio si può innalzare la più grande gloria al Signore. Ecco un’altra Parola dello Spirito Santo che merita attenzione: Tuttavia, anche tra i capi, molti credettero in lui, ma, a causa dei farisei, non lo dichiaravano, per non essere espulsi dalla sinagoga. Amavano infatti la gloria degli uomini più che la gloria di Dio (Gv 12,42-43). / Madre di Dio, Donna tutta consacrata alla gloria del Padre nostro celeste, vieni in nostro soccorso. Aiutaci a calpestare il nostro amor proprio. Solo così la nostra vita potrà essere ad esclusivo servizio della gloria di Dio. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
