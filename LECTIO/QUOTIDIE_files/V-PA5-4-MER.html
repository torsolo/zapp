<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Mercoledì della V settimana di Pasqua.
</p>

<p>
<u>ANTIFONA</u> / Della tua lode è piena la mia bocca: tutto il giorno canto il tuo splendore; cantando le tue lodi esulteranno le mie labbra. Alleluia. (Sal 70, 8.23)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che ami l’innocenza e la ridoni a chi l’ha perduta, volgi a te i cuori dei tuoi fedeli, perché, liberati dalle tenebre, non si allontanino mai dalla luce della vera fede. Per il nostro Signore Gesù Cristo. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Fu stabilito che salissero a Gerusalemme dagli apostoli e dagli anziani per tale questione</b> / Dagli Atti degli Apostoli (At 15,1-6) / In quei giorni, alcuni, venuti [ad Antiòchia] dalla Giudea, insegnavano ai fratelli: «Se non vi fate circoncidere secondo l'usanza di Mosè, non potete essere salvati». Poiché Paolo e Bàrnaba dissentivano e discutevano animatamente contro costoro, fu stabilito che Paolo e Bàrnaba e alcuni altri di loro salissero a Gerusalemme dagli apostoli e dagli anziani per tale questione. Essi dunque, provveduti del necessario dalla Chiesa, attraversarono la Fenìcia e la Samarìa, raccontando la conversione dei pagani e suscitando grande gioia in tutti i fratelli. Giunti poi a Gerusalemme, furono ricevuti dalla Chiesa, dagli apostoli e dagli anziani, e riferirono quali grandi cose Dio aveva compiuto per mezzo loro. Ma si alzarono alcuni della setta dei farisei, che erano diventati credenti, affermando: «È necessario circonciderli e ordinare loro di osservare la legge di Mosè». Allora si riunirono gli apostoli e gli anziani per esaminare questo problema. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 121) <b>Andremo con gioia alla casa del Signore.</b> / Quale gioia, quando mi dissero: «Andremo alla casa del Signore!». Già sono fermi i nostri piedi alle tue porte, Gerusalemme! Gerusalemme è costruita come città unita e compatta. È là che salgono le tribù, le tribù del Signore. / Là sono posti i troni del giudizio, i troni della casa di Davide. Chiedete pace per Gerusalemme: vivano sicuri quelli che ti amano.
</p>

<p>
<u>ALLELUIA</u> / Alleluia, Alleluia / Rimanete in me e io in voi, dice il Signore; chi rimane in me porta molto frutto. (Gv 15,4.5) / Alleluia.
</p>

<p>
<u>VANGELO</u> / <b>Chi rimane in me, e io in lui, porta molto frutto</b> / Dal Vangelo secondo  Giovanni (Gv 15,1-8) / In quel tempo, disse Gesù ai suoi discepoli: «Io sono la vite vera e il Padre mio è l'agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Dio nostro Padre è glorificato quando noi portiamo molto frutto. Preghiamolo per noi e per gli altri, dicendo: <b>Rendici veri discepoli di Cristo, o Padre.</b> / Per la Chiesa, perchè, innestata vitalmente in Cristo, fondi la sua efficacia pastorale non sui mezzi umani, ma sulla preghiera e sulla via interiore. Preghiamo: / Per tutte le comunità che sono in difficoltà di dialogo, perchè risolvano i loro problemi o conflitti con lo stile apostolico. Preghiamo: / Per il popolo ebraico, che ancora è in ricerca del Messia e del compimento delle Scritture, perchè sia illuminato dalla grazia dello Spirito di Cristo. Preghiamo: / Per i credenti di tutte le Chiese, perchè sappiano custodire le parole di Cristo accettando anche le potature necessarie, per attuare l'unità della fede. Preghiamo: / Per noi che siamo impegnati nell'edificazione del regno di Dio, perchè misuriamo la fecondità della nostra azione sulla comunione reale con il Cristo. Preghiamo: / Per chi ha rotto con la Chiesa. / Per i giovani scappati da casa. / O Padre, che continui ad agire sempre su di noi perchè siamo tralci innestati più intimamente alla vera vite del tuo Cristo, fa' che non ci sottraiamo mai alle purificazioni necessarie per una maggiore fecondità nel bene. Per Cristo nostro Signore. Amen.
</p>

<p>
<u>OFFERTORIO</u> / O Dio, che in questi santi misteri compi l’opera della nostra redenzione, fa’ che questa celebrazione pasquale sia per noi fonte di perenne letizia. Per Cristo nostro Signore. ♦ Sii misericordioso, Signore: questo sacrificio di lode che ti offriamo ci ottenga la grazia della benedizione celeste e ci doni la gloria dell’eterna beatitudine. Per Cristo nostro Signore.
</p>

<p>
<u>PREFAZIO</u> / <b>Cristo Agnello e sacerdote</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Offrendo il suo corpo sulla croce, diede compimento ai sacrifici antichi e, donandosi per la nostra redenzione, divenne altare, Agnello e sacerdote. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Il Signore è risorto e ha fatto splendere su di noi la sua luce; ci ha redenti col suo sangue. ♦ “In questo è glorificato il Padre mio: che diventiate miei discepoli e portiate molto frutto”. Alleluia. (Gv 15,8)
</p>

<p>
<u>GRATIAS</u> / Esaudisci, o Signore, le nostre preghiere, perché la partecipazione al mistero della redenzione sia per noi aiuto nella vita presente e ci ottenga la gioia eterna. Per Cristo nostro Signore. ♦ O Padre, che ci hai ridonato come cibo spirituale il sacramento di salvezza del tuo Figlio a te offerto in rendimento di grazie, confermaci con questo dono di forza e di gioia, perché possiamo servirti sempre più in santità di vita e sperimentare ancora nuovi benefici. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Santa Chiara d'Assisi (1193-1252) fondatrice dell'ordine delle monache clarisse / Prima lettera a Agnese di Praga, 3-11/ "Rimanete in me" / La fama della vostra santa condotta e della vostra santa vita, non solo fino a me è giunta, ma è stata splendidamente divulgata in quasi tutta la terra. Godo molto nel Signore ed esulto; di questo, non solo io personalmente, ma tutti coloro che fanno e desiderano di fare il servizio di Gesù Cristo. Mentre avreste potuto godere, più degli altri, delle pompe, degli onori del mondo, e accedere alla gloria più grande sposando legittimamente l'illustre imperatore, come sarebbe stato conveniente alla vostra e alla sua maestà, avete rinunciato a tutto ciò e avete scelto, con tutta l'anima e con tutto lo slancio del cuore, piuttosto la santissima povertà e il distacco totale; avete preso uno sposo di origine ancora più nobile, il Signore Gesù Cristo, che custodirà la vostra verginità sempre immacolata e intatta. Amandolo, siete casta; le sue carezze vi rendono ancora più pura;  il suo possesso consacra la vostra verginità. La sua potenza supera ogni altra, il suo lignaggio è il più dolce che ci sia, la sua grazia la più perfetta. Già siete stretta dagli amplessi di lui, che il vostro petto ha ornato di pietre preziose e alle vostre orecchie ha messo perle inestimabili, lui che vi ha tutta avvolta di primaverili e brillanti gemme e vi ha incoronata con una corona d'oro espressa con il segno della santità.
</p>

<p>
<u>EVANGELIZO-21</u> / Beato Columba Marmion (1858-1923) abate / Gli "strumenti delle opere buone" / "Rimanete in me e io in voi" (Gv 15,4) / Qualunque sia la tappa in cui si trova l'anima, a lei tocca  tuttavia sempre un lavoro di collaborazione. Non è sola: Dio lavora in lei e con lei: poiché è lui sempre il primo Autore del suo progredire. Senza dubbio, agli inizi, quando l'anima è ancora ingombra di vizi e cattive abitudini, occorre che si applichi ella stessa con virilità e ardore a togliere gli ostacoli che si oppongono all'unione divina. La collaborazione richiesta da Dio a lei in questo periodo è particolarmente grande e attiva e si rivela alla coscienza molto fortemente. Durante questo periodo Dio accorda grazie sensibili che sollevano e incoraggiano. Ma l'anima sperimenta un'alternanza nelle vicissitudini interiori: cade, poi si rialza; fatica, poi si riposa; riprende vigore, poi riparte. Intanto che l'anima progredisce, che supera gli ostacoli, la sua vita interiore diviene più omogenea, più regolare, più unita, l'azione di Dio si fa sentire più potente, perché ella è più libera di esercitarsi, incontra meno resistenza e più arrendevolezza: e allora progrediamo più rapidamente nella via della perfezione. (...) Nostro Signore ci ha dato chiaramente questa dottrina fondamentale: "Io sono la vite, voi i tralci. Chi rimane in me e io in lui, fa molto frutto, perché senza di me non potete far nulla" (Gv 15,5). (...) Pensare che Cristo farà tutto il lavoro sarebbe una pericolosa illusione; ma credere che potremo fare qualcosa senza di lui sarebbe un'illusione non meno pericolosa. Dobbiamo anche essere convinti che le nostre opere hanno valore solo in ragione della nostra unione con Gesù.
</p>

<p>
<u>DiBruno1</u> / Senza di me non potete far nulla / (At 15,1-6; Sal 121; Gv 15,1-8) / Rechiamoci in un querceto. Prendiamo una quercia secolare. Tagliamo dal tronco. Essa crolla a terra. Diventa legno. Si può fare qualsiasi cosa con il suo legno, ma essa non produrrà un solo frutto. Eppure era una quercia che ha sfidato ogni intemperia. La stessa cosa vale per un discepolo del Signore. Si taglia come tralcio dalla sola vite vera che è Cristo Signore. Diventa legno buono solo per ardere nel fuoco. Da lui non nasce più un solo frutto di salvezza, di redenzione, di fede in Cristo Gesù. L’illusione di molti è proprio questa. Essi confondono il bene di salvezza e di redenzione con ogni altra opera che l’uomo fa e compie. Tutti possono impastare la farina e metterla nel forno per fare del buon pane da dare alla gente. Ma dare il pane non è salvezza eterna. Possiamo nutrire il mondo di pane, ma non per questo gli abbiamo aperto la porta del regno dei cieli, non per questo lo abbiamo redento, salvato, colmato di vita eterna. Non tutti possono impastare il Vangelo per farne un pane di vita eterna. / Chi può impastare il Vangelo di Cristo Signore e farne del pane vero per saziare l’uomo di vera salvezza e vera vita? Solo chi è vero tralcio, tralcio vivo della vera vite che è Cristo Signore. Si è legati alla vite, si attinge la linfa vitale da essa, si produce il vino che deve allietare le anime di vita eterna. È questa la sola vera via per produrre noi vera salvezza. Se questo è vero, perché noi discepoli di Gesù diciamo che tutti nel mondo possono essere via di vera salvezza? Perché diciamo che senza Cristo si può andare al Padre? Perché diciamo che Gesù è ininfluente alla redenzione dei cuori? Perché diciamo che tutte le religioni sono uguali? Perché diciamo che la nostra opera è ininfluente alla salvezza, quando Gesù ci ha chiamati e costituiti perché produciamo molto frutto? Perché neghiamo la stessa possibilità della perdizione? Perché stiamo negando ogni verità che nasce dalla Parola di Cristo e di Dio? La risposta è una sola. Essendo noi separati da Cristo, perché ci siamo allontanati dall’obbedienza alla sua Parola, essendo divenuti alberi secchi, da alberi secchi parliamo, confermando la Parola di Gesù: “Senza di me non potete fare nulla”. Non solo non si può fare nulla per la salvezza del mondo, non solo neanche si potrà dire una sola parola di verità. Da alberi secchi, messi nel foco a bruciare. Neanche bruciamo, ma produciamo solo fumo di menzogna, falsità, inganno, illusione. Siamo divenuti predicatori che giustificano il male in ogni sua forma. Da discepoli di Gesù si è passati ad essere discepoli di Satana. Mai nessuno ha potuto smentire o dichiarare falsa una sola Parola di Gesù. / «Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli. / Diviene giusto chiedersi: dove cresce questa unica sola vite vera piantata dal Padre? Lo so che molti si scandalizzeranno e si stracceranno le vesti, ma la verità obbliga sempre. Cristo Gesù è stato piantato sul terreno che è Pietro. È Lui la pietra, la roccia sulla quale cresce e vive la vera vite. E tutte le altre Chiese? Sono tralci che si sono staccati dalla vera vite. Esse non sono coltivate dal Padre. Il Padre coltiva solo la sua vera vite. Ognuna di esse si coltiva da se stessa. Per questo è necessario che tutte si convertano alla vera vite e dallo Spirito Santo si lascino legare nuovamente ad essa. Si può anche non essere tralci di Cristo Gesù sul terreno di Pietro, ognuno però sappia che non produce frutti di vera salvezza. La scristianizzazione del mondo è in questo distacco dalla vera vite piantata sul terreno che è Pietro. La storia attesta questa verità. / Madre di Dio, Angeli, Santi, aiutate ogni tralcio perché ritorni sulla vera vite di Gesù.
</p>

<p>
<u>DiBruno-21</u> / Chi rimane in me, e io in lui, porta molto frutto (Gv 15,1-8) / Quali frutti porta chi rimane in Cristo Gesù? Come Cristo che rimane nel Padre trasforma ogni Parola del Padre in un frutto di verità, giustizia, annuncio del Vangelo e anche prodigio e miracolo e segno, il frutto di Cristo è tutta la Parola fatta obbedienza, fatta opera, fatta vita e quindi carità e speranza, così anche il discepolo che rimane in Gesù, trasformerà tutta la Parola di Gesù in un frutto di verità, giustizia, misericordia, perdono, compassione, annuncio del Vangelo. Ogni Parola alla quale si presta pronta e immediata obbedienza produce un frutto di salvezza e di redenzione. La Vergine Maria per la sua obbedienza ha prodotto un frutto divino, eterno. Nel suo grembo per il suo sì si è incarnato il Figlio Unigenito del Padre: “In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto»” (Lc 1,39-45). Come si rimane in Cristo? Rimanendo nella sua Parola, nella sua verità rivelata, nel suo Santo Spirito. Se si recide il contatto con Gesù Signore, si è tralci separati dalla vite vera e si è buoni solo per il fuoco eterno. Ma ancora come si rimane in Cristo Gesù? Si rimane in Cristo Gesù, rimanendo nel suo corpo che è la Chiesa. Se ci si separa dalla Chiesa, ci si separa da Cristo Signore, ci si divide anche dai fratelli, sia fratelli di fede che fratelli di non fede. Le parole dell’Apostolo Paolo sono illuminanti: “Vi sono diversi carismi, ma uno solo è lo Spirito; vi sono diversi ministeri, ma uno solo è il Signore; vi sono diverse attività, ma uno solo è Dio, che opera tutto in tutti. A ciascuno è data una manifestazione particolare dello Spirito per il bene comune: a uno infatti, per mezzo dello Spirito, viene dato il linguaggio di sapienza; a un altro invece, dallo stesso Spirito, il linguaggio di conoscenza; a uno, nello stesso Spirito, la fede; a un altro, nell’unico Spirito, il dono delle guarigioni; a uno il potere dei miracoli; a un altro il dono della profezia; a un altro il dono di discernere gli spiriti; a un altro la varietà delle lingue; a un altro l’interpretazione delle lingue. Ma tutte queste cose le opera l’unico e medesimo Spirito, distribuendole a ciascuno come vuole. Come infatti il corpo è uno solo e ha molte membra, e tutte le membra del corpo, pur essendo molte, sono un corpo solo, così anche il Cristo. Infatti noi tutti siamo stati battezzati mediante un solo Spirito in un solo corpo, Giudei o Greci, schiavi o liberi; e tutti siamo stati dissetati da un solo Spirito” (1Cor 12,4-13). Come Cristo e la Chiesa sono un solo corpo, così Cristo, la Chiesa e il cristiano devono essere una cosa sola. Rimane in Cristo chi rimane nella Chiesa. / In quel tempo, disse Gesù ai suoi discepoli: «Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli». / Oggi si vuole Cristo, ma non la Chiesa. Della Chiesa qualcuno ancora si accosta ai sacramenti, spesso come atto magico o tradizionale, ma non si vuole la Parola. Oggi si vuole una Chiesa senza Cristo, senza la Parola di Cristo, senza la sua verità e grazia. Senza Chiesa non si dimora in Cristo, non si producono frutti. Cristologia ed ecclesiologia non possono essere mai divise, separate. Sono una cosa sola. / Madre della Redenzione, Angeli, Santi, fate che dimoriamo in Cristo e nella Chiesa. 
</p>

<p>
<u>Silvestrini-21</u> / Io sono la vite, voi i tralci. L'immagine allegorica della vite e della vigna è frequente nella parola di Dio del Vecchio Testamento, in funzione didattica, di ammonimento, di rimprovero. Gesù si serve di tale immagine. Egli aveva raccomandato di credere in lui, ora ci dice di rimanere in lui, come condizione di comunione e di circolazione della vita divina, e di edificazione nostra e altrui. Cristo si identifica con la vite che ha la vita e la comunica. Il Padre è l'agricoltore che ha cura dei tralci e del loro legame con la vite; ogni tralcio che porta frutto lo pota perché porti più frutto; quello infruttuoso lo taglia. Noi siamo i tralci. La nostra unione con Cristo e la nostra purificazione avvengono grazie alla sua parola. Siamo esortati a restare in lui; ciò è condizione indispensabile per vivere e portare frutto, che, ricordiamocelo è frutto della linfa vitale che passa dal tronco ai tralci.
</p>

<p>
<u>LOYOLA1</u> / L’origine della parola “felice” è legata al concetto di fecondità: è felice l’albero che è fecondo, la terra che è fertile; in altre parole, è felice chi porta molto frutto. / È la stessa felicità che il Signore vuole per noi, ed è una felicità che non nasce dal nostro dover essere o dover fare qualcosa, ma semplicemente dallo stare in una relazione d’amore. Se tagliamo il canale della relazione, se non riconosciamo che non siamo noi stessi produttori di amore, ma che abbiamo bisogno in qualche modo dell’altro e dell’Altro, non possiamo che diventare dei rami secchi, incapaci di fruttificare. Ma se abbandoniamo le resistenze, se rimaniamo nell’amore che ci viene dato, nelle piccole come nelle grandi cose della vita, allora anche le potature assumono un significato diverso, e dalle ferite possiamo vedere germogliare qualcosa di fertile, di fecondo, di felice. In che occasione hai sentito che per essere amato dovevi essere tu a produrre, a fare, senza trarre la tua linfa dal tronco della pianta? Quale ferita, quale ramo secco senti di portare davanti al Signore? Quando hai riconosciuto di essere rimasto nell’amore, traendone energia? (Rete Loyola Bologna)
</p>

<p>
<u>LOYOLA-21</u> / Gesù, attraverso la semplicità di un’immagine che potremmo definire bucolica, ci permette di comprendere meglio l’ordine che soggiace al disegno di Dio per l’umanità e lo fa mettendo in chiaro i ruoli. La parte più attiva spetta al Padre che è l’agricoltore, colui che ha piantato la vigna perché porti frutto e dia vita ai tralci. A lui spetta di compiere le azioni più delicate e significative: il rischio che si corre infatti, tagliando e potando senza alcuna esperienza, è quello di creare inutile dolore e prosciugare la linfa che dona vita. Quei tralci che pur essendo attaccati alla vite non portano frutto sono a tutti gli effetti dei parassiti e non possono che essere tagliati. Ai tralci che portano frutto viene imposta invece la prova della potatura: accettando dunque di soffrire per migliorare sé stessi, si può portare più frutto e offrire una quantità maggiore di nutrimento per sfamare coloro che ne hanno più bisogno. Questo è possibile tuttavia solo a condizione di rimanere sempre attaccati alla vite, riconoscendo che solo da lei scaturisce quella vitalità che i tralci in sé non possono avere. Gesù infatti mette in guardia dal pericolo che alcuni tralci, inizialmente decisi a rimanere in lui, possano tuttavia arrivare a staccarsi e questo spesso avviene quando un tralcio si mette in testa di essere la vite. Il destino di quel tralcio non può che essere quello di seccarsi, finendo così nelle mani di chi è stato pensato nel ruolo dello “spazzino”, che si compiace nel gettare via sé stesso e gli altri nel tentativo di distruggere l’opera di Dio. I tralci che rimangono in Gesù possono invece chiedere qualsiasi cosa: vivendo della sua parola hanno abbandonato il proprio interesse per gustare la salvezza offerta a tutti coloro che si donano senza limiti. / In quale luogo della mia vita sono disposto a riconoscere che Gesù è la vite vera e ad abbandonarmi alla sua volontà? Cosa mi spinge a staccarmi da Lui, facendomi correre il rischio di seccare? Perché ho paura di essere “potato” da Dio in modo da portare più frutto? (Fabrizio Barbieri)
</p>

<p>
<u>LettureBose</u> / Un corpo solo / Dice l'apostolo Paolo: Il pane che noi spezziamo non è comunione con il corpo di Cristo? ( 1Cor 10,16). Perché l'Apostolo non ha parlato di "partecipazione"? Perché voleva esprimere qualcosa di più e indicare la grande intimità che si instaura. Non comunichiamo soltanto per partecipazione o condivisione, ma anche mediante l'unione. Come, infatti, quel corpo [della comunità di Corinto] si unisce a Cristo, così anche noi mediante questo pane ci uniamo a lui ... Poi specificando comunione con il corpo, ha cercato di dire qualcosa di più preciso; per questo motivo ha aggiunto anche queste parole: Poiché c'è un solo pane, noi, pur essendo molti, siamo un solo corpo (1Cor 10,17). "Perché parlo di comunione? Noi - dice - siamo quello stesso corpo". Che cos'è il pane? Il corpo di Cristo. Che cosa diventano quelli che si comunicano? Il corpo di Cristo. Non sono più molti corpi, ma un corpo solo. Come il pane diventa uno attraverso molti chicchi impastati a tal punto che, anche se esistono, non si possono più vedere e non si nota alcuna differenza nell'impasto, così anche noi siamo uniti gli uni agli altri e siamo uniti a Cristo. Non vi nutrite tu di un corpo e l'altro di un altro, ma tutti del medesimo corpo. Per questo l'Apostolo aggiunge: Tutti infatti partecipiamo dell'unico pane (1Cor 10, 17). Se dunque partecipiamo dello stesso pane e diventiamo lo stesso corpo, perché non mostriamo anche la medesima carità e non diventiamo una sola cosa anche in questo? Ciò avveniva anche presso i nostri antenati; sta scritto infatti: La moltitudine dei credenti era un cuore solo e un'anima sola (At 4,32). E adesso, invece, non avviene questo, bensì l'opposto: fra tutti noi regnano dissidi numerosi e d'ogni genere e le membra del corpo si trattano vicendevolmente peggio delle belve. Eppure Cristo ha unito a sé te, che eri lontano da lui, e tu, invece, non vuoi unirti a tuo fratello così com'è prescritto, ma separi te stesso dopo aver ricevuto un così grande amore e tale vita da Dio? (Giovanni Crisostomo, Omelie sulla Prima lettera ai Corinti 24,2) 
</p>

<p>
<u>FEGF1</u> / CIELO NUOVO E TERRA NUOVA, di Nicola Cabasilas nel quattordicesimo secolo / La Vergine ha creato un cielo nuovo e una terra nuova, o piuttosto è lei stessa il cielo nuovo e la terra nuova; è terra, poiché da essa proviene, nuova perché in nessun modo è simile ai suoi progenitori, né ha ereditato il lievito vecchio, poiché lei stessa, secondo l'espressione di Paolo, è divenuta la nuova pasta e inaugura un nuovo genere umano. Chi può ignorare che essa è cielo? Un cielo nuovo, perché è lontana da ogni stato di vecchiaia, perché è incomparabilmente superiore ad ogni corruzione; lei solo ha trasceso il tempo perché è stata data agli uomini in questi giorni, che sono gli ultimi, secondo la promessa divina annunciata ad Isaia: "Vi darò un cielo nuovo e una terra nuova". Ancora più la Vergine è guida per tutti coloro che si innalzano a Dio, mentre il cielo è per loro una barriera. E mentre il cielo deve smettere di porsi nel mezzo, se la Vergine non continuasse ad intercedere tra Dio e gli uomini non sarebbe possibile alle creature di questa terra essere partecipi delle realtà dell'alto. Secondo la Parola, il cielo non poté sopportare il raggio divino; quando questo lo attraversò, subito fu squarciato. Non appena lo Spirito discese su colui che gli era uguale in onore, Giovanni vide i cieli squarciati. Ma quando lo Spirito discese sulla Beata, essa godette di quella pace ancor più grande della quale Paolo dice che sorpassa ogni intelligenza e della realtà in lei sussistente del Salvatore stesso, che non conosce confine. Essa è divenuta luogo eccelso e l'ha portato in sé con così grande pace da concepirlo e partorirlo senza dolore. Ciò che il profeta chiama cielo e attribuisce soltanto a Dio - il cielo del cielo appartiene al Signore - è la beata Vergine.
</p>

<p>
<u>FEGF2</u> / «Io sono la vite, voi i tralci», di Santa Teresa Benedetta della Croce [Edith Stein] nel ventesimo secolo / Per quanto riguarda la Chiesa, la concezione più accessibile al pensiero umano è quella di una comunità di credenti. Chiunque crede in Gesù Cristo e nel suo Vangelo e spera nell’adempimento delle sue promesse, chiunque gli è unito con un legame di amore e obbedisce ai suo comandamenti, deve essere unito a quanti condividono lo stesso spirito mediante una profonda comunione spirituale e un attaccamento di amore. Coloro che hanno seguito il Signore durante il suo soggiorno sulla terra, erano i primi nuovi germogli della comunità cristiana; l’hanno diffusa loro e hanno trasmesso in eredità, in seguito e fino a oggi, le ricchezze di fede da cui traevano la loro coesione. Eppure anche una comunità umana naturale può essere già molto di più di una semplice associazione di individui distinti; essa può avere una concordia stretta, anzi una unità organica; tanto più questo sia vero  per la comunità soprannaturale che è la Chiesa. L’unione dell’anima con Cristo è una cosa differente della comunione fra due persone terrene; quest’unione, iniziata con il battesimo e costantemente rinforzata con gli altri sacramenti, è un’integrazione e una spinta di linfa – come ci dice il simbolo della vite e dei tralci. Questo atto di unione con Cristo produce un riavvicinamento di membro a membro tra tutti i cristiani. Così la Chiesa prende la figura del corpo mistico di Cristo. Questo corpo è un corpo vivo e lo spirito che lo anima è lo Spirito di Cristo che, partendo dal capo, scorre verso tutte le membra (Ef 5,23). Lo spirito che emana da Cristo è lo Spirito Santo e la Chiesa è dunque il tempio dello Spirito Santo.
</p>

<p>
<u>Luigi Maria Epicoco</u> / Fecondità / “Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto”. Una lettura attenta di questo brano del Vangelo di oggi ci dice chiaramente che non dobbiamo pensare che la prova della nostra fede risiede in quanto siamo capaci di farla franca dai tagli che la vita sovente ci impone. La prova vera è che cosa ne sarà di noi dopo essere passati al taglio delle circostanze. Infatti il Vangelo ci insegna che le circostanze avverse possono distruggerci o farci passare da una logica dell’apparenza (le sole foglie) a quella della sostanza (portare frutto). La fecondità della vita di una persona molte volte è frutto delle diverse prove e sofferenze che ha dovuto affrontare. In questo senso non dobbiamo passare la vita cercando solo di evitare le cose difficili, dobbiamo premurare di domandarci se siamo o no aggrappati seriamente a Cristo: “Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano”. Solitamente però in noi accade che la sofferenza ci isola, ci rinchiude in noi stessi, ci separa da tutto e da tutti, Dio compreso. L’arma che ci dà la fede è combattere la tentazione di chiuderci lì dove più soffriamo. E la prima maniera è non rinunciare a comunicare, a consegnarsi a qualcuno. La comunicazione è il primo modo per non rompere la comunione con Cristo. La vera domanda però è se nella vita esiste qualcuno che sia disposto ad ascoltarci sul serio. Forse è questa la vera preghiera che dobbiamo fare oggi, mossi dalla convinzione che Gesù stesso ci consegna alla fine del racconto di oggi: “Se rimanete in me e le mie parole rimangono in voi, chiedete quello che volete e vi sarà fatto”.
</p>

<p>
<u>MichaelDavide Semeraro</u> / Il tuo nome è Frutto, alleluia! / Siamo abituati a leggere e gustare le parabole con cui il Signore narra del regno di Dio che viene, ma siamo sempre commossi quando, attraverso delle immagini, Gesù parla di se stesso. Quando il Signore si racconta, in realtà, non racconta mai se stesso in modo narcisistico e isolato, ma sempre in relazione: per parlare di sé, Gesù parla sempre del Padre e parla sempre anche di noi. Per fare questo ricorre alle immagini più poetiche e più efficaci come: «Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto» (Gv 15,1-2). La fecondità dei discepoli è intimamente ed essenzialmente legata al loro essere legati al loro Maestro e Signore, ma questo modo di concepire la fede come legame personale e non semplicemente come l’essere incastonati in un sistema religioso, per quanto generoso e salvifico, non può non creare qualche problema: «Se non vi fate circoncidere secondo l’usanza di Mosè, non potete essere salvati» (At 15,1). Nella sequenza interpretativa della storia che troviamo negli Atti degli Apostoli, questo non è certo il primo «problema» (15,6) che la Chiesa deve affrontare. Infatti, si è dovuto trovare una soluzione al problema spinosissimo della sostituzione di Giuda nel collegio degli Apostoli, come pure di come far sì che le mense fossero servite in modo uguale, senza distinzioni tra i credenti provenienti dal giudaismo e quelli provenienti dai gentili… ma quello della circoncisione è, di certo, il più grave. Paolo e Barnaba, ci racconta Luca nel secondo volume della sua opera, «dissentivano e discutevano animatamente contro costoro» (15,2). La posta in gioco è la novità del Vangelo di Cristo Gesù, a partire dal quale ciò che assicura la salvezza non è la ritualità, ma la relazione personale da cui sgorga e attraverso cui deve essere autenticata ogni ritualità. Paolo e Barnaba viaggiano attraverso le Chiese mentre si recano a Gerusalemme: «raccontando la conversione dei pagani e suscitando grande gioia in tutti i fratelli» (15,3) così pure, una volta giunti alla Chiesa madre della città santa, «riferirono quali grandi cose Dio aveva compiuto per mezzo loro» (15,4). Sembra proprio che nel cuore degli apostoli più aperti alla novità di quel Vangelo che ha radicalmente cambiato la loro vita, risuoni la parola essenziale del Signore Gesù, che ha tutto il tono di una supplica amorevole e appassionata: «Chi rimane in me e io in lui porta molto frutto, perché senza di me non potete far nulla» (Gv 15,5). Per otto volte ritorna il verbo «rimanere» che sembra misteriosamente non contrapporsi, ma portare a compimento il verbo «circoncidere». Ciò che per i padri nella fede era espresso da questo gesto rituale della circoncisione, che taglia e in certo modo espone, attraverso la nudità assoluta, alla memoria della propria fragilità, il Signore Gesù sembra volerlo esprimere con questo senso di appartenenza assoluta. Questo senso profondo di appartenenza fa sentire come una cosa sola il discepolo con il Maestro e i discepoli tra di loro, che diventano il frutto maturo di una radice condivisa.
</p>

<p>
<u>Roberto Pasolini</u> / Esaminare / Il libro degli Atti costituisce una preziosa memoria per i discepoli del Risorto, perché impedisce di pensare all’esperienza di comunione ecclesiale al di fuori e al di là delle esigenze di profonde e libere relazioni. Il ritaglio narrativo assunto dalla liturgia odierna ricorda che «Paolo e Bàrnaba dissentivano e discutevano animatamente contro» (At 15,2) coloro che, in Giudea, dopo la Pasqua, continuavano a imporre l’osservanza della Torah per poter ottenere il dono della salvezza: «Se non vi fate circoncidere secondo l’usanza di Mosè, non potete essere salvati» (15,1). Dissentire e discutere sono verbi fondamentali per costruire una comunione che non sia fondata su affinità elettive o su equilibri opportunistici. Anzi, sono i segni necessari che attestano come l’equilibrio dei rapporti interni alla chiesa si possa aprire al «rischio» della fraternità evangelica, senza concedere alcuno sconto né alle diverse personalità che la compongono, né all’unicità del dono di amore e di libertà garantito a tutti dalla Pasqua di Cristo. Quando il conflitto è portato alla luce ed è vissuto nel respiro – necessariamente grande – dello Spirito Santo, le diverse sensibilità del corpo di Cristo non vengono annullate, ma sono soltanto purificate ed esaltate, in vista della comunione e della testimonianza al vangelo. Il punto di sospensione a cui approda il racconto degli Atti è da leggere, pertanto, non come un momento di debolezza della vita ecclesiale, ma come una tappa di squisito realismo nei confronti della realtà, dove l’espansione e l’approfondimento delle relazioni fraterne impongono a ciascuno di verificare con cura le proprie abitudini e le personali intenzioni: «Allora si riunirono gli apostoli e gli anziani per esaminare questo problema» (At 15,6). Considerare i problemi e le tensioni che si scatenano all’esterno come occasione per esaminare diligentemente le proprie convinzioni non è mai né facile né scontato. Anzi, proprio in questi passaggi ciascuno (di noi) tende a presentare come certo e indubitabile il proprio modo di vedere le cose, senza concedere generoso ascolto a quello dell’altro. È del tutto logico aspettarsi che «alcuni della setta dei farisei, che erano diventati credenti», non riescano ad aprirsi immediatamente alla novità evangelica, in cui le categorie di purità cultuale ed esistenziale sono totalmente ridefinite dall’incarnazione del Verbo di Dio: «Voi siete già puri a causa della parola che vi ho annunciato» (Gv 15,3). Ma è altrettanto ragionevole non provare a imporre agli altri la propria sensibilità, nemmeno quando si fa fatica a comprendere e a condividere la diversa o maggior apertura presente in un altro modo di concepire il rapporto con Dio e con la realtà: «È necessario circonciderli e ordinare loro di osservare la legge di Mosè» (At 15,5). Tutto questo richiede un’incessante disponibilità da parte di ciascuno a lasciarsi purificare il cuore attraverso la terapia della circoncisione, di cui il segno nella carne era solo figura del più profondo e doloroso taglio interiore, indispensabile per entrare nello spazio di una vita di comunione fraterna in relazione all’unico Padre: «Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto» (Gv 15,2). La relazione, gioiosa o sofferta, che viviamo come «tralci» innestati sulla vera «vite» (15,5), sotto la premurosa custodia del divino «agricoltore» (15,1), merita e necessita di essere discussa, esaminata ed esposta al dolore del dissenso attraverso il percorso della storia, per essere sempre più autentica e feconda. E per diventare sempre più un riflesso di quella paternità di Dio che fa germogliare nella chiesa e nel mondo i frutti dell’amore più grande: «In questo è glorificato il Padre mio: che portiate molto frutto e diventiate miei discepoli» (Gv 15,8).
</p>

<p>
<u>HomilyVoice-21</u> / PRIMA LETTURA Ora alcuni, venuti dalla Giudea, insegnavano ai fratelli: «Se non vi fate circoncidere secondo l’usanza di Mosè, non potete essere salvati». Se leggiamo con attenzione il Vangelo, dobbiamo confessare che dalle parole di Gesù sempre si manifesta una grande verità: Lui non è venuto per rivitalizzare l’Antico Testamento, ma per dare vita alla Nuova Alleanza. Tutto ciò che è Antica Alleanza deve rimanere Antica Alleanza. È Dio che ha stabilito di farne una Nuova. Ecco, verranno giorni – oracolo del Signore –, nei quali con la casa d’Israele e con la casa di Giuda concluderò un’alleanza nuova. Non sarà come l’alleanza che ho concluso con i loro padri, quando li presi per mano per farli uscire dalla terra d’Egitto, alleanza che essi hanno infranto, benché io fossi loro Signore. Oracolo del Signore. Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Non dovranno più istruirsi l’un l’altro, dicendo: “Conoscete il Signore”, perché tutti mi conosceranno, dal più piccolo al più grande – oracolo del Signore –, poiché io perdonerò la loro iniquità e non ricorderò più il loro peccato» (Ger 31-31-34). Questa Nuova Alleanza consiste nel passaggio dalla Legge di Mosè alle Legge di Cristo e dalla ritualità antica, compresa la circoncisione, ai Sacramenti nei quali la Nuova Alleanza viene stipulata, corroborata, vissuta. Gesù non predica la circoncisione, ma il Battesimo. Non annuncia il sacrificio con l’immolazione degli animali. La comunione è nel suo corpo e nel suo sangue. Anche l’olocausto è il suo corpo offerto. Gli rispose Gesù: «In verità, in verità io ti dico, se uno non nasce dall’alto, non può vedere il regno di Dio». Gli disse Nicodèmo: «Come può nascere un uomo quando è vecchio? Può forse entrare una seconda volta nel grembo di sua madre e rinascere?». Rispose Gesù: «In verità, in verità io ti dico, se uno non nasce da acqua e Spirito, non può entrare nel regno di Dio. Quello che è nato dalla carne è carne, e quello che è nato dallo Spirito è spirito. Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito» (Gv 3,3-8). È questa la conversione che Gesù chiede ai Giudei nella sinagoga di Cafarnao: l’abbandono totale a Lui, alla sua Parola, qualsiasi cosa Lui chieda. Qualsiasi Parola Lui dica è Parola degna di essere ascoltata. Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato» (Gv 6,26-29). Ecco come la Lettera agli Ebrei annuncia la verità della Nuova Alleanza: Voi infatti non vi siete avvicinati a qualcosa di tangibile né a un fuoco ardente né a oscurità, tenebra e tempesta, né a squillo di tromba e a suono di parole, mentre quelli che lo udivano scongiuravano Dio di non rivolgere più a loro la parola. Non potevano infatti sopportare quest’ordine: Se anche una bestia toccherà il monte, sarà lapidata. Lo spettacolo, in realtà, era così terrificante che Mosè disse: Ho paura e tremo. Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all’adunanza festosa e all’assemblea dei primogeniti i cui nomi sono scritti nei cieli, al Dio giudice di tutti e agli spiriti dei giusti resi perfetti, a Gesù, mediatore dell’alleanza nuova, e al sangue purificatore, che è più eloquente di quello di Abele (Eb 12,18-24). La via per divenire discepoli di Gesù non è la circoncisione, ma il battesimo. Questo è il comando che il Signore dona ai suoi Apostoli: Gesù si avvicinò e disse loro: «A me è stato dato ogni potere in cielo e sulla terra. Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo» (Mt 28,18-20). LEGGIAMO At 15,1-6 Ora alcuni, venuti dalla Giudea, insegnavano ai fratelli: «Se non vi fate circoncidere secondo l’usanza di Mosè, non potete essere salvati». Poiché Paolo e Bàrnaba dissentivano e discutevano animatamente contro costoro, fu stabilito che Paolo e Bàrnaba e alcuni altri di loro salissero a Gerusalemme dagli apostoli e dagli anziani per tale questione. Essi dunque, provveduti del necessario dalla Chiesa, attraversarono la Fenicia e la Samaria, raccontando la conversione dei pagani e suscitando grande gioia in tutti i fratelli. Giunti poi a Gerusalemme, furono ricevuti dalla Chiesa, dagli apostoli e dagli anziani, e riferirono quali grandi cose Dio aveva compiuto per mezzo loro. Ma si alzarono alcuni della setta dei farisei, che erano diventati credenti, affermando: «È necessario circonciderli e ordinare loro di osservare la legge di Mosè». Allora si riunirono gli apostoli e gli anziani per esaminare questo problema. Possiamo già affermare che la circoncisione era già stata abrogata dal Signore per mezzo die suoi profeti: Se vuoi davvero ritornare, Israele, a me dovrai ritornare. Se vuoi rigettare i tuoi abomini, non dovrai più vagare lontano da me. Se giurerai per la vita del Signore, con verità, rettitudine e giustizia, allora le nazioni si diranno benedette in te e in te si glorieranno. Infatti così dice il Signore agli uomini di Giuda e a Gerusalemme: Dissodatevi un terreno e non seminate fra le spine. Circoncidetevi per il Signore, circoncidete il vostro cuore, uomini di Giuda e abitanti di Gerusalemme, perché la mia ira non divampi come fuoco e non bruci senza che alcuno la possa spegnere, a causa delle vostre azioni perverse (Ger 4,1-4). Circoncidete dunque il vostro cuore ostinato e non indurite più la vostra cervice; perché il Signore, vostro Dio, è il Dio degli dèi, il Signore dei signori, il Dio grande, forte e terribile, che non usa parzialità e non accetta regali, rende giustizia all’orfano e alla vedova, ama il forestiero e gli dà pane e vestito (Dt 10,16-18). La circoncisione dava diritto di essere discendenza di Abramo. Con Cristo Gesù non si diviene figli di Abramo, ma figli di Dio nel suo Figlio Gesù: A quanti però lo hanno accolto ha dato potere di diventare figli di Dio: a quelli che credono nel suo nome, i quali, non da sangue né da volere di carne né da volere di uomo, ma da Dio sono stati generati (Gv 1,12-13). Parlare secondo Dio, nello Spirito Santo, e parlare secondo gli uomini e dalle loro tradizioni, anche se sante, la differenza è altissima. Paolo e Barnaba parlano secondo il pensiero di Dio nello Spirito Santo. Questi venuti ad Antiochia da Gerusalemme non parlano secondo Dio, nello Spirito Santo. Per questo è cosa più che giusta che ognuno sempre si chieda: “Quanto sto dicendo ai miei fratelli giunge a me dal cuore di Dio per tramite dello Spirito Santo che è lo Spirito di Cristo Gesù?”. Se non viene dal cuore di Dio per tramite dello Spirito Santo, allora non interessa ai figli di Dio, perché non è Parola del Padre. I figli sono di Dio e solo Dio ha diritto a parlare ai suoi figli. Chi parla ai figli di Dio deve sempre parlare dal cuore del Padre nello Spirito Santo. Se non parla dal cuore del Padre nello Spirito Santo, non ha alcun diritto di parlare. La sua non è Parola del Padre. Se la dice ai figli di Dio, li inganna perché dice una Parola che non è del loro Padre. Sempre la parola dei figli verso i figli deve essere Parola del Padre. È Parola del Padre se è detta nello Spirito. LETTURA DEL VANGELO Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli. Il Signore paragona il suo popolo ad una vigna. Verso questa vigna Lui impegna tutto il suo amore, la sua intelligenza e sapienza. Ogni sua energia la consuma perché la sua vigna produca uva eccellente. Fu la totale delusione. Ecco cosa rivela il profeta Isaia: Voglio cantare per il mio diletto il mio cantico d’amore per la sua vigna. Il mio diletto possedeva una vigna sopra un fertile colle. Egli l’aveva dissodata e sgombrata dai sassi e vi aveva piantato viti pregiate; in mezzo vi aveva costruito una torre e scavato anche un tino. Egli aspettò che producesse uva; essa produsse, invece, acini acerbi. E ora, abitanti di Gerusalemme e uomini di Giuda, siate voi giudici fra me e la mia vigna. Che cosa dovevo fare ancora alla mia vigna che io non abbia fatto? Perché, mentre attendevo che producesse uva, essa ha prodotto acini acerbi? Ora voglio farvi conoscere ciò che sto per fare alla mia vigna: toglierò la sua siepe e si trasformerà in pascolo; demolirò il suo muro di cinta e verrà calpestata. La renderò un deserto, non sarà potata né vangata e vi cresceranno rovi e pruni; alle nubi comanderò di non mandarvi la pioggia. Ebbene, la vigna del Signore degli eserciti è la casa d’Israele; gli abitanti di Giuda sono la sua piantagione preferita. Egli si aspettava giustizia ed ecco spargimento di sangue, attendeva rettitudine ed ecco grida di oppressi (Is 5,1-7). Ecco cosa fa il Padre volendo avere buoni frutti. Fa scendere il Figlio suo sulla terra, divenendo carne nel seno della Vergine Maria. Lo fa scendere pieno di grazia, verità, luce, santità. Lo colma di Spirito Santo. Lo pianta sul fertile colle del Golgota. Lo risuscita. Lo costituisce unica e sola vite vera di salvezza e di redenzione, di luce e di vita eterna. La vite vera è stata data. Si deve chiamare ogni uomo a divenire tralcio di questa vite e come tralcio di questa unica e sola vite piantata dal Signore sul fertile colle del Golgota, produrre molto frutto. Quale frutto il Signore vuole che ogni tralcio produca? Il primo frutto è quello di essere ognuno vero discepolo di Gesù. Si è veri discepoli di Gesù quando si osservano i Comandamenti dati da Gesù e si rimane nella sua Parola. Se ci si separa dalla Parola, non si osservano i Comandamenti di Cristo Gesù, non si è suoi discepoli. Se non si è suoi discepoli, si è tralci secchi. Il Padre viene ci taglia e ci getta nel fuoco a bruciare. Come veri discepoli di Gesù quale frutto dobbiamo portare? Il frutto è uno solo: fare discepoli di Gesù ogni altro uomo. Perché è necessario che ogni uomo sia chiamato a lasciarsi fare discepolo di Gesù? La risposta viene a noi dal Vangelo secondo Giovanni: Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio (Gv 3,16-18). Tutto ciò che il Padre mi dà, verrà a me: colui che viene a me, io non lo caccerò fuori, perché sono disceso dal cielo non per fare la mia volontà, ma la volontà di colui che mi ha mandato. E questa è la volontà di colui che mi ha mandato: che io non perda nulla di quanto egli mi ha dato, ma che lo risusciti nell’ultimo giorno. Questa infatti è la volontà del Padre mio: che chiunque vede il Figlio e crede in lui abbia la vita eterna; e io lo risusciterò nell’ultimo giorno» (Gv 6,37-40). Ecco come l’Apostolo Pietro annuncia il decreto eterno del Padre, la sua volontà che è eterna e universale, per ogni uomo di ogni tempo: «Capi del popolo e anziani, visto che oggi veniamo interrogati sul beneficio recato a un uomo infermo, e cioè per mezzo di chi egli sia stato salvato, sia noto a tutti voi e a tutto il popolo d’Israele: nel nome di Gesù Cristo il Nazareno, che voi avete crocifisso e che Dio ha risuscitato dai morti, costui vi sta innanzi risanato. Questo Gesù è la pietra, che è stata scartata da voi, costruttori, e che è diventata la pietra d’angolo. In nessun altro c’è salvezza; non vi è infatti, sotto il cielo, altro nome dato agli uomini, nel quale è stabilito che noi siamo salvati» (At 4,8-12). Il Padre non ha altri decreti di salvezza e né altra volontà di redenzione. Lui ha stabilito che la salvezza è per Cristo, è in Cristo, è con Cristo. LEGGIAMO IL TESTO DI Gv 15,1-8 Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli. Ora è cosa giusta chiedersi: se il Padre non ha stabilito nessun altro decreto, se non ha manifestato nessun’altra volontà, se ha decretato che nel nome di Gesù il Nazareno è la salvezza, nessun uomo sulla terra potrà dichiarare nullo questo suo decreto e nessuno potrà sostituire il nome di Gesù il Nazareno con altri nomi. Può anche farlo, ma il Padre ha piantato sul Golgota una sola vite vera e vuole che ogni uomo diventi tralcio di questa unica vite. Altre viti non sono state piantate da lui. Se il Padre ha piantato solo questa vite sul fertile colle del Golgota, perché noi diciamo che ogni vite è uguale ad ogni altra vite? Se le altre viti non sono state piantate dal Padre, non possiamo noi dire che tutte le viti sono uguali. Se fossero tutte uguali significherebbe che tutte sono state piantate dal Padre. Ma se tutte sono state piantate dal Padre allora è falsa tutta la nostra Scrittura Santa, falsa è tutta la nostra Sacra Tradizione, falso è il deposito della nostra fede, falsa è la nostra sacra teologia. Dobbiamo dichiarare falsi duemila anni di storia della Chiesa. Ma anche dobbiamo affermare che il sangue di Cristo e il sangue dei martiri è stato versato vanamente. La gloria del Padre è solo Cristo Gesù. Il Padre vuole che solo Cristo Signore sia riconosciuto e confessato come il solo nome da Lui dato perché noi possiamo essere salvati. La questione non è cristologica, è prima di ogni cosa vera questione teologica. È il Padre che tutto ha decretato e tutto ha stabilito. È il Padre che ha costituito Cristo Gesù unico mediatore tra Lui e l’universo. «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). Madre di Dio, aiutaci. Fa’ che ogni cristiano creda e confessi che Gesù è il solo nome nel quale è stabilito che possiamo essere salvati. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
