<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì della V settimana di Quaresima.
</p>

<p>
<u>ANTIFONA</u> / Tu mi salvi dai nemici furenti, sui miei avversari mi fai trionfare e mi liberi dall’uomo violento, Signore. (Sal 17,48-49)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio misericordioso, che susciti nei tuoi figli la volontà di servirti, illumina i nostri cuori purificati dalla penitenza e nella tua bontà ascolta le nostre invocazioni. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Dio ha mandato il suo angelo e ha liberato i suoi servi</b> / Dal libro del profeta Daniele (Dn 3,14–20.46–50.91–92.95) / In quei giorni il re Nabucodònosor disse: «È vero, Sadrac, Mesac e Abdènego, che voi non servite i miei dèi e non adorate la statua d'oro che io ho fatto erigere? Ora se voi, quando udrete il suono del corno, del flauto, della cetra, dell'arpa, del salterio, della zampogna e di ogni specie di strumenti musicali, sarete pronti a prostrarvi e adorare la statua che io ho fatto, bene; altrimenti, in quel medesimo istante, sarete gettati in mezzo a una fornace di fuoco ardente. Quale dio vi potrà liberare dalla mia mano?». Ma Sadrac, Mesac e Abdènego risposero al re Nabucodònosor: «Noi non abbiamo bisogno di darti alcuna risposta in proposito; sappi però che il nostro Dio, che serviamo, può liberarci dalla fornace di fuoco ardente e dalla tua mano, o re. Ma anche se non ci liberasse, sappi, o re, che noi non serviremo mai i tuoi dèi e non adoreremo la statua d'oro che tu hai eretto». Allora Nabucodònosor fu pieno d'ira e il suo aspetto si alterò nei confronti di Sadrac, Mesac e Abdènego, e ordinò che si aumentasse il fuoco della fornace sette volte più del solito. Poi, ad alcuni uomini fra i più forti del suo esercito, comandò di legare Sadrac, Mesac e Abdènego e gettarli nella fornace di fuoco ardente. I servi del re, che li avevano gettati dentro, non cessarono di aumentare il fuoco nella fornace, con bitume, stoppa, pece e sarmenti. La fiamma si alzava quarantanove cùbiti sopra la fornace e uscendo bruciò quei Caldèi che si trovavano vicino alla fornace. Ma l'angelo del Signore, che era sceso con Azarìa e con i suoi compagni nella fornace, allontanò da loro la fiamma del fuoco della fornace e rese l'interno della fornace come se vi soffiasse dentro un vento pieno di rugiada. Così il fuoco non li toccò affatto, non fece loro alcun male, non diede loro alcuna molestia. Allora il re Nabucodònosor rimase stupito e alzatosi in fretta si rivolse ai suoi ministri: «Non abbiamo noi gettato tre uomini legati in mezzo al fuoco?». «Certo, o re», risposero. Egli soggiunse: «Ecco, io vedo quattro uomini sciolti, i quali camminano in mezzo al fuoco, senza subirne alcun danno; anzi il quarto è simile nell'aspetto a un figlio di dèi». Nabucodònosor prese a dire: «Benedetto il Dio di Sadrac, Mesac e Abdènego, il quale ha mandato il suo angelo e ha liberato i servi che hanno confidato in lui; hanno trasgredito il comando del re e hanno esposto i loro corpi per non servire e per non adorare alcun altro dio all'infuori del loro Dio». / Parola di Dio.
</p>

<p>
<u>PSALMUS</u> / (Dn 3,52–56) <b>A te la lode e la gloria nei secoli</b> / Benedetto sei tu, Signore, Dio dei padri nostri. Benedetto il tuo nome glorioso e santo. R. / Benedetto sei tu nel tuo tempio santo, glorioso. Benedetto sei tu sul trono del tuo regno. R. / Benedetto sei tu che penetri con lo sguardo gli abissi e siedi sui cherubini. Benedetto sei tu nel firmamento del cielo. R.
</p>

<p>
<u>ACCLAMATIO</u> / Lode e onore a te, Signore Gesù! / Beati coloro che custodiscono la parola di Dio con cuore integro e buono e producono frutto con perseveranza. (Lc 8,15) / Lode e onore a te, Signore Gesù!
</p>

<p>
<u>VANGELO</u> / <b>Se il Figlio vi farà liberi, sarete liberi davvero</b> / Dal Vangelo secondo Giovanni (Gv 8,31-42) / In quel tempo, Gesù disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La libertà che Cristo ha donato ai credenti apre il cuore dei figli alla fiducia verso il Padre. Anche noi ci rivolgiamo a Dio, pregandolo per tutti gli uomini: <b>Liberaci, Signore, dalle nostre schiavitù.</b> / Per i pastori della Chiesa, perchè professino la sovranità del Signore sempre, e non si lascino tentare dal successo e dalla potenza. Preghiamo: / Per tutti i cristiani, perchè siano consapevoli della vera libertà, che Cristo ha donato a coloro che lo riconoscono con fedeltà e amore come vero Figlio del Padre. Preghiamo: / Per tanti uomini asserviti dall'idolatria del denaro e del benessere, perchè sperimentino la potenza liberatrice della parola del vangelo. Preghiamo: / Per i popoli del terzomondo che lottano per uno sviluppo sociale, politico, economico e culturale, perchè il Signore li aiuti a scegliersi dei governanti all'altezza dei loro ideali. Preghiamo: / Per noi che spesso ascoltiamo la parola della verità che converte, perchè siamo liberati dal sentimentalismo nella fede, da una pietà senza gioia e dall'intolleranza religiosa. Preghiamo: / Per quelle persone che si dichiarano cristiane perchè da bambini hanno ricevuto il battesimo. / Per chi si sente schiavo del vizio e non riesce a liberarsi. / Padre santo e misericordioso, che nel tuo Figlio ci hai fatto dono della vera libertà, fa’ che comprendiamo il valore di essere e di vivere come tuoi figli per cantare sin d'ora il canto dei redenti. Per Cristo nostro Signore. Amen.
</p>

<p>
<u>OFFERTORIO</u> / Salga a te, o Signore, questo sacrificio, che ci concedi di offrire in onore del tuo nome e rendilo per noi sorgente di salvezza. Per Cristo nostro Signore.
</p>

<p>
<u>PREFAZIO</u> / <b>La potenza della Croce</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Per la passione salvifica del tuo Figlio l’intero universo ha riconosciuto il senso della tua gloria; nella potenza ineffabile della croce splende il giudizio sul mondo e il potere regale di Cristo crocifisso. E noi, o Signore, uniti agli angeli e a tutti i santi, eleviamo a te un inno di lode ed esultanti cantiamo: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Dio ci ha fatti entrare nel regno del Figlio, l’amato, per mezzo del quale abbiamo la redenzione, il perdono dei peccati. (Col 1,13-14) ♦ «Se rimanete nella mia parola, siete davvero miei discepoli», dice il Signore. (Gv 8,31)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / I santi misteri che abbiamo ricevuto, o Signore, siano per noi medicina di salvezza per guarire i vizi del nostro cuore e per confermarci nel tuo eterno amore. Per Cristo nostro Signore. / Orazione sul popolo ad libitum / Ascolta le suppliche del tuo popolo, Dio onnipotente, e a quanti concedi di sperare nella tua clemenza dona con bontà il frutto della tua incessante misericordia. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Origene (ca 185-253) sacerdote e teologo / Discorsi sull'Esodo / «Se rimanete fedeli alla mia parola... la verità vi farà liberi» / «Il Signore è lo Spirito e dove c'è lo Spirito del Signore c'è libertà» (2Cor 3,17). (...) Come potremo trovare questa libertà, noi che siamo schiavi del mondo, schiavi del denaro, schiavi dei desideri della carne? Certo, mi sforzo di correggermi, giudico me stesso, condanno le mie colpe. I miei ascoltatori esaminino per conto loro ciò che pensano nel loro cuore. Ma, dico questo fra parentesi, finché sono legato da uno di questi vincoli, non sono ancora convertito al Signore, non sono giunto alla vera libertà, poiché tali vincoli, tali preoccupazioni sono ancora capaci di trattenermi. (...) Sta scritto, lo sappiamo: «Uno è schiavo di ciò che l'ha vinto» (2Pt 2,19). Anche se non sono dominato dall'amore del denaro, anche se non sono legato dalle preoccupazioni dei beni e delle ricchezze, sono tuttavia avido di lodi e desidero la gloria umana, quando tengo conto del volto che mi mostrano gli uomini e delle parole che dicono di me, quando mi preoccupo di sapere ciò che un tale pensa di me, come tal altro mi stima, quando temo di non piacere all'uno e desidero piacere all'altro. Finché avrò queste preoccupazioni, ne sarò schiavo. Ma vorrei tentare di svincolarmi, provare a liberarmi dal giogo di questa vergognosa schiavitù e giungere a quella libertà di cui ci parla l'apostolo Paolo: «Siete stati chiamati alla libertà; non fatevi schiavi degli uomini» (Gal 5,13; 1Cor 7,23). Ma chi mi procurerà questa liberazione? Chi mi libererà da questa vergognosa schiavitù, se non colui che ha detto: «Se il Figlio vi farà liberi, sarete liberi davvero» (...) Serviamo quindi fedelmente, «amiamo con tutto il cuore, con tutta la mente e con tutta la forza il Signore nostro Dio» (Mc 12,30) per meritare di ricevere da Cristo Gesù nostro Signore il dono della libertà.
</p>

<p>
<u>DIBRUNO-21</u> / Chiunque commette il peccato è schiavo del peccato (Gv 8,31-42) / Schiavitù è privare l’anima, lo spirito, il corpo della loro purissima verità che viene per creazione e per redenzione dal Signore, che è il creatore dell’uomo. L’uomo chiama questa schiavitù libertà e pace, sono però libertà e pace che creano morte. Leggiamo nel Libro della Sapienza: “Gli empi dicono fra loro sragionando: «La nostra vita è breve e triste; non c’è rimedio quando l’uomo muore, e non si conosce nessuno che liberi dal regno dei morti. La nostra vita passerà come traccia di nuvola, si dissolverà come nebbia messa in fuga dai raggi del sole e abbattuta dal suo calore. Passaggio di un’ombra è infatti la nostra esistenza e non c’è ritorno quando viene la nostra fine, poiché il sigillo è posto e nessuno torna indietro. Venite dunque e godiamo dei beni presenti, gustiamo delle creature come nel tempo della giovinezza! Saziamoci di vino pregiato e di profumi, non ci sfugga alcun fiore di primavera, coroniamoci di boccioli di rosa prima che avvizziscano; nessuno di noi sia escluso dalle nostre dissolutezze. Lasciamo dappertutto i segni del nostro piacere, perché questo ci spetta, questa è la nostra parte. Spadroneggiamo sul giusto, che è povero, non risparmiamo le vedove, né abbiamo rispetto per la canizie di un vecchio attempato. La nostra forza sia legge della giustizia, perché la debolezza risulta inutile. Tendiamo insidie al giusto, che per noi è d’incomodo e si oppone alle nostre azioni; ci rimprovera le colpe contro la legge e ci rinfaccia le trasgressioni contro l’educazione ricevuta. Proclama di possedere la conoscenza di Dio e chiama se stesso figlio del Signore. Proclama beata la sorte finale dei giusti e si vanta di avere Dio per padre. Vediamo se le sue parole sono vere, consideriamo ciò che gli accadrà alla fine. Se infatti il giusto è figlio di Dio, egli verrà in suo aiuto e lo libererà dalle mani dei suoi avversari. Condanniamolo a una morte infamante, perché, secondo le sue parole, il soccorso gli verrà»” (Cfr. Sap 2,1-20). Per gli empi “libertà” è abbandonarsi ad ogni male. Questa non è libertà, ma pesantissima schiavitù. L’empio è schiavo del peccato, del vizio, della stoltezza che si annida nel suo cuore. È talmente schiavo del peccato che non può vivere se non commettendo altri peccati sempre più pesanti e gravi. Il peccato si nutre e si alimenta di peccato. / In quel tempo, Gesù disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato». / Nessuno sa e nessuno vuole convincersi che quando si cade nel peccato, a poco a poco la mente diviene di ferro, il cuore di pietra, l’anima di bronzo. Non penetra più in essa la luce soprannaturale della verità di Dio dalla quale è la verità dell’uomo. Non si conosce più il Signore. Non lo si adora più. La stoltezza e l’insipienza prendono il posto della sapienza e dell’intelligenza. La razionalità viene soffocata nell’ingiustizia assieme alla verità. Le tenebre vengono dichiarate luce e il male viene detto bene. Si giunge persino a dichiarare l’adulterio atto di vera carità, il suicidio rispetto della dignità dell’uomo, l’aborto diritto della donna, il divorzio liberazione da ogni condizionamento e obbligo di amare chi non si ama più. Quando il peccato si annida in un cuore, vi è la separazione e il rinnegamento di Dio. Il peccato contro lo Spirito Santo è rottura eterna. / Madre della Redenzione, Angeli, Santi, fate che viviamo senza peccato, nella luce. 
</p>

<p>
<u>SILVESTRINI-21</u> / “A te la lode e la gloria nei secoli”. Nel nostro Ordine Benedettino Silvestrino la liturgia ricorda uno dei primi discepoli del Fondatore, san Silvestro abate con il formulario e le letture proprie della messa. Noi però condividiamo con voi il commento per le letture di quaresima. Il testo di Daniele propone l'episodio dei tre giovani ebrei buttati in una fornace ardente, per ordine del re Nabucodònosor, perché rifiutano gesti di idolatria, invece la loro fede nell'unico vero Dio li protegge. Dio è vita. Servirlo significa scegliere la vera vita. Anche lo stesso Gesù sarà liberato dalla morte, perché ha scelto la fedeltà totale alla Parola del Padre. “A te la lode e la gloria nei secoli”. L'odierno brano del vangelo di Giovanni riferisce una difficile discussione di Gesù “a quei Giudei che avevano creduto in lui”. Il riferimento esemplare è Abramo; non basta asserire di essere discendenti di Abramo, occorre attuarne le opere e credere; anzi, quando quei Giudei affermano di avere “un solo Padre, Dio”, Gesù reagisce: “Se Dio fosse vostro Padre, certo mi amereste, perché da Dio sono uscito e vengo; non sono venuto da me stesso, ma lui mi ha mandato”. Nella vita cristiana, una relazione personale con Dio Padre ci crea figli di Dio; questa è la nostra dignità, la nostra liberazione, la nostra effettiva libertà.
</p>

<p>
<u>LOYOLA-21</u> / Ci sono due modi di intendere e vivere la fede. Da una parte i discendenti di Abramo e dall’altra i figli – figli amati – di Dio. Dio ama tutti allo stesso modo, sia chiaro, eppure noi lo percepiamo, magari a fasi alterne, in maniera diversa. Da una parte una fede fatta di legami, simboli, tradizioni e regole. Siamo i discendenti di, portiamo quel cognome, la nostra storia non è che la somma della storia di coloro che ci hanno preceduto, spesso dimenticando l’origine di tutto. Abramo è colui che ha saputo ascoltare la parola di Dio e per questa ha lasciato la sua terra, ma chi dice di essere suo discendente talvolta non sa accogliere la parola di Dio, che si è fatta uomo, carne, presenza. Dall’altra, una fede che parte dal sentirsi figli amati e per questo pienamente liberi, con tutto il carico di responsabilità e di scelte che la libertà comporta, quasi ci disorienta. In questa quaresima, fatta ancora una volta di spazi vuoti, di persone lontane, cogliamo l’occasione per metterci in ascolto, per accogliere, per sciogliere i lacci che ci rendono schiavi. / Da chi discendo? Di quale peccato mi sento schiavo? Da cosa sono libero? Di cosa sono libero? (Francesca Carraro)
</p>

<p>
<u>LettureBose</u> / Pregalo in spirito / La preghiera non è resa perfetta dall'insegnamento o dalla ripetizione di parole: non preghi infatti un uomo, e non hai dunque bisogno di ripetere davanti a lui parole ben composte. I moti della tua preghiera li indirizzi a colui che è spirito, non ha corpo né è composto: pregalo allora in spirito, qual è. A chi prega Dio in perfezione non si richiede un luogo, né un discorso fatto da lingua. Sul fatto che non si richiede un luogo per la preghiera perfetta nostro Signore disse: Viene l'ora in cui né su questo monte né in Gerusalemme adorerete il Padre (Gv 4,21) ... E Paolo ci insegna questa preghiera e questo cantico spirituale: mostrandoci come cantare e pregare: Che farò dunque? - dice - Pregherò in spirito e pregherò anche nella mia mente (1Cor 14,15). Spirito e mente: in essi disse infatti che si deve pregare e cantare, e non fece menzione della lingua, perché questa preghiera spirituale è più interna della lingua e più profonda delle labbra, è più interiore delle parole ed è oltre il canto. E quando uno prega questa preghiera, tramonta al mondo e sta nel luogo degli esseri spirituali ... Finché infatti l'uomo si esercita per lungo tempo nelle pratiche esteriori, nel digiuno frequente, nel cantico vocale, in quotidiane benedizioni, in veglie assidue, nella ripetizione dei salmi, in dure fatiche, in vigilie, nell'astinenza, nel cibo misurato e in tutte queste cose; quando in ogni istante il ricordo di Dio riempie la sua anima e teme e, giustamente, prova grande timore dinanzi al suo Nome, quando si umilia davanti a ognuno e pensa che chiunque è migliore di lui, pur vedendo le opere cattive proprie dell'uomo, e si umilia dinanzi a chi vede preda della lussuria, adultero, arrogante, ebbro e lo ritiene migliore di sé quanto ai suoi pensieri e non quanto al contegno esteriore, e si avvicina a colui che vede sprofondato in ogni male e davanti a lui si prosterna e gli abbraccia i piedi e gli chiede: "Prega su di me perché sono peccatore e sono di molto debitore a Dio e nulla gli ho reso", quando, dunque, uno abbia fatto cose simili a queste o più grandi di queste, che non ho detto, allora uno giunge a quella intelligenza spirituale con cui gli esseri spirituali pregano e cantano Dio. (Giovanni di Apamea, Discorso sulla preghiera 1-3) 
</p>

<p>
<u>FEGF1</u> / La verità vi farà liberi, di Papa Giovanni Paolo  II / Gesù Cristo va incontro all'uomo di ogni epoca, anche della nostra epoca, con le stesse parole: «Conoscerete la verità, e la verità vi farà liberi». Queste parole racchiudono una fondamentale esigenza ed insieme un ammonimento: l'esigenza di un rapporto onesto nei riguardi della verità, come condizione di un'autentica libertà; e l'ammonimento, altresì, perché sia evitata qualsiasi libertà apparente, ogni libertà superficiale e unilaterale, ogni libertà che non penetri tutta la verità sull'uomo e sul mondo. Anche oggi, dopo duemila anni, il Cristo appare a noi come Colui che porta all'uomo la libertà basata sulla verità, come Colui che libera l'uomo da ciò che limita, menoma e quasi spezza alle radici stesse, nell'anima dell'uomo, nel suo cuore, nella sua coscienza, questa libertà. Quale stupenda conferma di ciò hanno dato e non cessano di dare coloro che, grazie a Cristo e in Cristo, hanno raggiunto la vera libertà e l'hanno manifestata perfino in condizioni di costrizione esteriore! E Gesù Cristo stesso, quando comparve prigioniero dinanzi al tribunale di Pilato…,  non rispose forse: «Per questo io sono nato e per questo sono venuto nel mondo: per rendere testimonianza alla verità» (Gv 18,37)? Con queste parole pronunciate davanti al giudice, nel momento decisivo, era come se confermasse, ancora una volta, la frase già detta in precedenza: «Conoscerete la verità, e la verità vi farà liberi». Nel corso di tanti secoli e di tante generazioni, cominciando dai tempi degli Apostoli, non è forse Gesù Cristo stesso che tante volte è comparso accanto ad uomini giudicati a causa della verità, e non è andato forse alla morte con uomini condannati a causa della verità? Cessa Egli forse di essere continuamente portavoce e avvocato dell'uomo, che vive «in spirito e verità»?
</p>

<p>
<u>LuigiMariaEpicoco</u> / Rimanere e dimorare / "Se rimanete nella mia parola, siete davvero miei discepoli; conoscerete la verità e la verità vi farà liberi". Quello che dovrebbe stare a cuore ad un cristiano non è imparare a memoria qualche informazione su Gesù Cristo, ne seguire semplicemente un sistema di valori da esso derivato. La cosa più importante nell'esperienza cristiana è imparare a "rimanere", a "dimorare" nella Parola di Gesù. Diciamoci la verità: la mancanza di rinnovamento, di cambiamento all'interno della Chiesa e delle nostre comunità, viene certamente dalla mancata confidenza con la Parola di Dio. Se considerassimo la Parola come un grembo, noi ci entreremmo dentro e ci lasceremmo nutrire, gestare (non gestire), da Dio. Come un grembo di madre, la Parola di Gesù poco alla volta ci nutrirebbe e ci farebbe crescere, e la prova sarebbe l'aumento esponenziale della nostra libertà. Tornare a leggere e meditare la Parola di Dio potrebbe segnare l'inizio di un cambiamento epocale per la nostra vita personale e non solo. Quanto sarebbe bello obbedire a questo Vangelo magari tirando giù dai nostri scaffali il libro della Bibbia, e tornare a riaprirlo, a leggerlo, a invocare lo Spirito Santo affinchè un poco alla volta ci entriamo dentro, e impariamo a dimorarci. Conosceremmo la Verità, ed essa ci farebbe liberi. E poi sarebbe un buon modo per prendere sul serio l'indicazione che esiste qualcosa che ci possa davvero liberare senza clausole ingannevoli che troviamo scritte in piccolo sotto qualche offerta. Gesù parla chiaro, e la Verità che ci annuncia, che è la Verità di un Amore liberante, ci introduce in una libertà grande che nessuna politica, nessuna cultura, nessuna mentalità del mondo possono davvero darci. Poi ci dice anche qualcosa che non è di poco conto, e cioè che la Verità esiste, nonostante lo sport più diffuso sia quello di negare la sua esistenza e lasciarsi in balia della dittatura delle opinioni. In questo senso la Parola per un cristiano non è mai un’esperienza intellettuale ma un’esperienza esistenziale.
</p>

<p>
<u>MichaelDavideSemeraro</u> / Convertire... in liberi / La parola del Signore Gesù esprime una condizione ineludibile: «Se rimanete nella mia parola, siete davvero miei discepoli, conoscerete la verità e la verità vi farà liberi» (Gv 8,31-32). Mentre i giorni della Quaresima si assottigliano e la luce pasquale sembra già accendere l’orizzonte come un giorno che chiede di essere accolto e goduto, la Liturgia ci mette di fronte al «fuoco della fornace» (Dn 3,19) fatta attizzare dal re Nabucodonosor. L’idea del tiranno è di bruciare definitivamente la sfrontatezza di questi tre giovani, che la sua alterigia non riesce a piegare perché il loro cuore è così libero davanti alla morte da essere vivi in modo invincibile. Essere discepoli ed essere, al contempo, liberi! Questa è la sfida anche per noi. Obbedire alle esigenze di una relazione non può mai essere qualcosa che rende schiavi, ma, al contrario, è l’unico modo per essere veramente all’altezza della propria libertà. La conclusione di Nabucodonosor suona come un grido di allarme per tutti coloro che cercano di asservire i propri fratelli e sorelle in umanità: «Ecco, io vedo quattro uomini sciolti, i quali camminano in mezzo al fuoco, senza subirne alcun danno; anzi il quarto è simile nell’aspetto a un figlio di dèi» (Dn 3,92). La disponibilità di questi tre giovani a rischiare la vita, piuttosto che mettere a repentaglio la loro libertà, è come allargare il cerchio e, all’interno della fornace, vivere una compagnia ancora più allargata e ancora più profonda. Quando il Signore Gesù risponde in tono solenne ed esigente: «Se dunque il Figlio vi farà liberi, sarete liberi davvero» (Gv 8,36) non fa altro che ricordarci come la libertà non è qualcosa che ci diamo da soli, ma è il frutto della capacità di vivere relazioni autentiche che, proprio per questo, non possono che essere liberanti. Essere e continuamente diventare discepoli del Signore coincide con questo cammino di sequela che si fa sempre di più umile e consapevole processo di liberazione da quelle paure che spingono a diventare come Nabucodonosor così prepotenti da essere, in realtà, impotenti. È questo il senso profondo della relazione istituita dal Signore Gesù tra esperienza della libertà e disponibilità a lasciarsi affrancare dal peccato, inteso come difficoltà a uscire dal proprio egoismo e dalla propria autoreferenzialità. L’esperienza dei tre giovani nella fornace forse non è un fatto storico, ma è una storia vera di quel necessario processo di liberazione senza il quale nulla di vero può toccare la nostra vita. Il tempo di quaresima e l’avvicinarsi delle feste pasquali potrebbero essere l’occasione per fare il punto sulla nostra storia di libertà e sulla nostra storia di discepoli. Infatti, come ricorda Martin Lutero in un testo memorabile: «un cristiano è un servo zelante e sottoposto a ognuno. Cioè: in quanto è libero, non ha bisogno di fare nulla; in quanto è servo, deve fare tutto… per servire Dio gratuitamente in libero amore» (M. LUTERO, La libertà del cristiano, 28-29).
</p>

<p>
<u>RobertoPasolini</u> / Diventare liberi / La liturgia di oggi è dominata da una delle parole di Gesù più belle e affascinanti tra quelle che i vangeli hanno trascritto e consegnato alla contemplazione delle generazioni cristiane di ogni epoca e luogo: «Se rimanete nella mia parola, siete davvero miei discepoli; conoscerete la verità e la verità vi farà liberi» (Gv 8,32). Davanti a questa sublime proposta, che annuncia un esodo verso la libertà piena e vera, i Giudei — proprio quelli che hanno cominciato a porre in Gesù la loro fiducia — si ritrovano ad avere un’improvvisa reazione di disappunto: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi?”» (Gv 8,33). Il risentimento malcelato in queste parole lascia intendere quale sia il problema di fondo avvertito da quanti, pur avendo iniziato l’avventura del discepolato, a un certo punto si trovano a puntare i piedi di fronte all’orizzonte di radicalità spalancato dal vangelo di Cristo. Non è certo la proposta di emancipazione a sconcertare l’uditorio, ma il fatto che tale condizione appaia come l’esito di un lungo e graduale processo, frutto di ascolto, apprendimento e obbedienza. Forse potrebbe turbare anche noi il pensiero che la libertà non sia tanto qualcosa di cui già possiamo disporre, ma il frutto di un cammino inesausto che siamo chiamati a portare avanti con pazienza, attraverso l’umile ascolto della parola di Dio. La fede non è affatto il luogo dove la vita si trasforma in un istante, ma è un lento cammino di relazione con la voce di Dio, cammino nel quale la sua vita lentamente si riversa nella nostra creando una comunione d’amore. Non può esistere alcun superamento della schiavitù del peccato fuori da un rapporto di relazione autentica con colui che dal peccato può liberare. Questo è lo scandalo che i credenti sono chiamati ad accettare e assumere: «Se il Figlio vi farà liberi, sarete liberi davvero» (Gv 8,36). Il Primo Testamento ci offre una splendida immagine di quale frutto di libertà il cammino di fede possa far maturare, attraverso l’esperienza di quei tre giovani che vengono gettati nella fornace ardente perché in terra d’esilio si rifiutano di piegare le ginocchia alle divinità babilonesi. Nell’inferno di insopportabili fiamme rimangono illesi, persino custoditi da un lieve soffio d’aria che impedisce la consumazione della loro vita. Il fuoco dell’odio sembra incapace di raggiungerli perché in loro arde già la fiamma di una tenace relazione con il Dio d’Israele: «Ma l’angelo del Signore, che era sceso con Azarìa e con i suoi compagni nella fornace, allontanò da loro la fiamma dal fuoco della fornace e rese l’interno della fornace come se vi soffiasse dentro un vento pieno di rugiada. Così il fuoco non li toccò affatto, non fece loro alcun male, non diede loro alcuna molestia» (Dn 3,49-50). I tre giovani sembrano diventare massimamente liberi proprio nel momento in cui la loro vita è posta dentro la morsa di un’invincibile ostilità, simbolo di una più profonda libertà interiore dal condizionamento culturale e religioso sperimentato da Israele durante l’esilio babilonese. Non grazie a una speciale forza di volontà o a un impavido coraggio, ma a causa dell’abitudine — maturata nel tempo — di non considerare la propria vita come una libertà assoluta, bensì come il frutto di una relazione che, nel momento cruciale, non può mai illudere perché, già al presente, è vissuta e percepita senza alcuna delusione: «Noi non abbiamo bisogno di darti alcuna risposta in proposito; sappi però che il nostro Dio, che serviamo, può liberarci dalla fornace di fuoco ardente e dalla tua mano, o re. Ma anche se non ci liberasse, sappi, o re, che noi non serviremo mai i tuoi dèi e non adoreremo la statua d’oro che tu hai eretto» (Dn 3,16-18).
</p>

<p>
<u>HomilyVoice-21</u> / PRIMA LETTURA «Noi non abbiamo bisogno di darti alcuna risposta in proposito; sappi però che il nostro Dio, che serviamo, può liberarci dalla fornace di fuoco ardente e dalla tua mano, o re. Ma anche se non ci liberasse, sappi, o re, che noi non serviremo mai i tuoi dèi e non adoreremo la statua d’oro che tu hai eretto». La vita è dono fatto da Dio all’uomo. Ma è anche dono che deve essere fatto dall’uomo al suo Dio. Solo donando la nostra vita a Dio, Dio ce le conserverà nello scrigno del suo cuore per l’eternità. Non c’è altro scrigno nel quale la vita potrà essere custodita: solo il cuore di Dio, del Signore, del Creatore, di Colui che ce l’ha donata. Abramo diviene così “il paradigma” con il quale va coniugata la nostra esistenza. Ogni giorno il Signore ci dona la vita perché noi ne facciamo a Lui un dono, non per forza, non malvolentieri, ma con gioia, con tutto il cuore, con tutta l’anima, con tutto il nostro spirito. Ecco cosa chiede il Signore ad Abramo ed ecco come risponde il Signore al dono che Abramo gli fa: Dopo queste cose, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto su di un monte che io ti indicherò». Abramo si alzò di buon mattino, sellò l’asino, prese con sé due servi e il figlio Isacco, spaccò la legna per l’olocausto e si mise in viaggio verso il luogo che Dio gli aveva indicato. Il terzo giorno Abramo alzò gli occhi e da lontano vide quel luogo. Allora Abramo disse ai suoi servi: «Fermatevi qui con l’asino; io e il ragazzo andremo fin lassù, ci prostreremo e poi ritorneremo da voi». Abramo prese la legna dell’olocausto e la caricò sul figlio Isacco, prese in mano il fuoco e il coltello, poi proseguirono tutti e due insieme. Isacco si rivolse al padre Abramo e disse: «Padre mio!». Rispose: «Eccomi, figlio mio». Riprese: «Ecco qui il fuoco e la legna, ma dov’è l’agnello per l’olocausto?». Abramo rispose: «Dio stesso si provvederà l’agnello per l’olocausto, figlio mio!». Proseguirono tutti e due insieme. Così arrivarono al luogo che Dio gli aveva indicato; qui Abramo costruì l’altare, collocò la legna, legò suo figlio Isacco e lo depose sull’altare, sopra la legna. Poi Abramo stese la mano e prese il coltello per immolare suo figlio. Ma l’angelo del Signore lo chiamò dal cielo e gli disse: «Abramo, Abramo!». Rispose: «Eccomi!». L’angelo disse: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito». Allora Abramo alzò gli occhi e vide un ariete, impigliato con le corna in un cespuglio. Abramo andò a prendere l’ariete e lo offrì in olocausto invece del figlio. Abramo chiamò quel luogo «Il Signore vede»; perciò oggi si dice: «Sul monte il Signore si fa vedere». L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,1-18). Abramo dona al Signore il solo figlio che ha. Il Signore dona ad Abramo una moltitudine di figli. La sua discendenza sarà più numerosa delle stelle del cielo e della sabbia che è su lido del mare. Ancora: nella sua discendenza saranno benedette tutte le nazioni della terra. Chi vorrà essere benedetto dovrà lasciarsi benedire non solo per la discendenza di Abramo, ma nella sua discendenza, cioè in Cristo, divenendo suo vero corpo, sua vera vita. Cosa è allora la benedizione? Essa è la vita di Cristo, vita di Dio, che si tutta riversa in noi. Secondo questo “paradigma”, possiamo leggere il comandamento dell’amore così come esso è annunciato da Libro del Deuteronomio: Questi sono i comandi, le leggi e le norme che il Signore, vostro Dio, ha ordinato di insegnarvi, perché li mettiate in pratica nella terra in cui state per entrare per prenderne possesso; perché tu tema il Signore, tuo Dio, osservando per tutti i giorni della tua vita, tu, il tuo figlio e il figlio del tuo figlio, tutte le sue leggi e tutti i suoi comandi che io ti do e così si prolunghino i tuoi giorni. Ascolta, o Israele, e bada di metterli in pratica, perché tu sia felice e diventiate molto numerosi nella terra dove scorrono latte e miele, come il Signore, Dio dei tuoi padri, ti ha detto. Ascolta, Israele: il Signore è il nostro Dio, unico è il Signore. Tu amerai il Signore, tuo Dio, con tutto il cuore, con tutta l’anima e con tutte le forze. Questi precetti che oggi ti do, ti stiano fissi nel cuore. Li ripeterai ai tuoi figli, ne parlerai quando ti troverai in casa tua, quando camminerai per via, quando ti coricherai e quando ti alzerai. Te li legherai alla mano come un segno, ti saranno come un pendaglio tra gli occhi e li scriverai sugli stipiti della tua casa e sulle tue porte (Dt 6,1-9). Noi riceviamo la vita da Dio. La doniamo a Lui. Lui la trasforma in vita eterna per noi e in grazia di conversione, salvezza, vera fede per una moltitudine. I tre giovani offrono la vita al Signore. Il Signore gliela risparmia. Da questa loro offerta il cuore di Nabucodònosor riconosce che il Dio adorato dai tre giovani è vero Dio. Ecco quanto proclama il re di Babilonia: Il re Nabucodònosor a tutti i popoli, nazioni e lingue, che abitano in tutta la terra: «Abbondi la vostra pace! Mi è parso opportuno rendervi noti i prodigi e le meraviglie che il Dio altissimo ha fatto per me. Quanto sono grandi i suoi prodigi e quanto potenti le sue meraviglie! Il suo regno è un regno eterno e il suo dominio di generazione in generazione» (Dn 3,98-100). LEGGIAMO Dn 3,14-20.48-50.91-92.05 Nabucodònosor disse loro: «È vero, Sadrac, Mesac e Abdènego, che voi non servite i miei dèi e non adorate la statua d’oro che io ho fatto erigere? Ora se voi, quando udrete il suono del corno, del flauto, della cetra, dell’arpa, del salterio, della zampogna e di ogni specie di strumenti musicali, sarete pronti a prostrarvi e adorare la statua che io ho fatto, bene; altrimenti, in quel medesimo istante, sarete gettati in mezzo a una fornace di fuoco ardente. Quale dio vi potrà liberare dalla mia mano?». Ma Sadrac, Mesac e Abdènego risposero al re Nabucodònosor: «Noi non abbiamo bisogno di darti alcuna risposta in proposito; sappi però che il nostro Dio, che serviamo, può liberarci dalla fornace di fuoco ardente e dalla tua mano, o re. Ma anche se non ci liberasse, sappi, o re, che noi non serviremo mai i tuoi dèi e non adoreremo la statua d’oro che tu hai eretto». Allora Nabucodònosor fu pieno d’ira e il suo aspetto si alterò nei confronti di Sadrac, Mesac e Abdènego, e ordinò che si aumentasse il fuoco della fornace sette volte più del solito. Poi, ad alcuni uomini fra i più forti del suo esercito, comandò di legare Sadrac, Mesac e Abdènego e gettarli nella fornace di fuoco ardente. La fiamma si alzava quarantanove cubiti sopra la fornace e uscendo bruciò quei Caldei che si trovavano vicino alla fornace. Ma l’angelo del Signore, che era sceso con Azaria e con i suoi compagni nella fornace, allontanò da loro la fiamma del fuoco della fornace e rese l’interno della fornace come se vi soffiasse dentro un vento pieno di rugiada. Così il fuoco non li toccò affatto, non fece loro alcun male, non diede loro alcuna molestia. Allora il re Nabucodònosor rimase stupito e alzatosi in fretta si rivolse ai suoi ministri: «Non abbiamo noi gettato tre uomini legati in mezzo al fuoco?». «Certo, o re», risposero. Egli soggiunse: «Ecco, io vedo quattro uomini sciolti, i quali camminano in mezzo al fuoco, senza subirne alcun danno; anzi il quarto è simile nell’aspetto a un figlio di dèi». Nabucodònosor prese a dire: «Benedetto il Dio di Sadrac, Mesac e Abdènego, il quale ha mandato il suo angelo e ha liberato i servi che hanno confidato in lui; hanno trasgredito il comando del re e hanno esposto i loro corpi per non servire e per non adorare alcun altro dio all’infuori del loro Dio. Lo stesso “paradigma” è vissuto da Cristo Gesù. Anche Lui riceve la vita dal Padre. La dona al Padre secondo la volontà del Padre. Ecco le modalità del suo dono ed anche i suoi frutti: Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Cfr. Is 52,13-53,12). Il “paradigma” vale per ogni vita. Se la nostra vita non viene coniugata secondo questo “paradigma”, essa è vita chiusa in se stessa. È come un chicco di grano conservato in uno scrigno. Non porta alcun frutto. L’Eucaristia è il sommo, la perfeziona assoluta della coniugazione di questo “paradigma”. Cristo si lascia consumare da noi per consumare noi in Lui. Noi ci lasciamo consumare da Lui per dare vita al mondo intero. LETTURA DEL VANGELO Gesù rispose loro: In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. Oggi il mondo – e con esso anche una moltitudine di discepoli di Gesù – pensa che un uomo è libero quando cammina secondo la sua volontà. Volontà sciolta però da ogni vincolo con la sua razionalità, il suo discernimento, la sua coscienza. Volontà sciolta da ogni obbedienza ai Comandamenti e alla Legge del Signore. Volontà senza alcun legame con la Parola di Cristo Gesù. Questa per il mondo è libertà: vivere ognuno facendo ciò che gli sembra meglio. Diciamo subito che questa non è libertà. È libertinaggio. La libertà, la sola libertà, si compone di elementi essenziali che sono: La Parola di Cristo Gesù. Divenire discepoli di Gesù. L’obbedienza alla Parola. La fedeltà all’obbedienza che deve essere vissuta senza interruzione. Parola, obbedienza, fedeltà fanno sì che si divenga discepoli di Gesù. Divenendo discepoli di Gesù si conosce la verità. La verità conosciuta, la verità vissuta, rende liberi. Cosa è allora la libertà? La libertà è vivere ogni uomo secondo la purezza della verità divina ed eterna ad immagine e a somiglianza della quale è stato creato. Poiché con il peccato la purezza della verità è stata persa per sempre e nessun uomo potrà ritornare in essa, chi vuole vivere la sua verità, prima di ogni cosa deve attingerla in Cristo e poi in Cristo anche viverla. Nessuno può vivere la verità ricevuta in dono se non con la potenza, la fortezza, la luce, la sapienza, il consiglio, la scienza e la conoscenza perennemente attinti nello Spirito Santo. Cristo Gesù e lo Spirito Santo sono il “terreno” sul quale cresce e fruttifica l’albero della libertà. Dove Cristo Gesù non viene accolto, dove non si diviene discepoli di Cristo Gesù, l’uomo rimane nella falsità della sua natura. Dove manca la quotidiana assistenza dello Spirito Santo, che è lo Spirito che sempre si deve attingere nel corpo di Cristo, mai un solo uomo potrà vivere la sua verità. Anche se l’ha ricevuta in Cristo, non ha la forza per poterla vivere. Sono pertanto discorsi vani, vangeli falsi, predicazioni sterili, tutti quelli che annunciano la possibilità all’uomo di vivere nella piena libertà, ma escludendo Cristo Gesù e lo Spirito Santo, eliminando il corpo di Cristo Signore che è la sua Santa Chiesa, escludendo il vero discepolato. Al “paradigma” della libertà che si compone di: Parola di Cristo Gesù, discepoli di Cristo Gesù. obbedienza, fedeltà, verità, libertà, vita, si contrappone il “paradigma” della schiavitù che è fatto di disobbedienza alla Parola, infedeltà, falsità, schiavitù, morte. Oggi appare con chiara evidenza che il paradigma della libertà non viene più annunciato. Anzi molti discepoli di Gesù annunciano il paradigma della schiavitù come vera via di emancipazione, sviluppo, progresso, conquiste sociali avanzate. Poi però la storia sempre testimonia che la vita nasce se viviamo il paradigma della libertà secondo la rivelazione fatta a noi da Cristo Gesù. Se invece usciamo da questo paradigma sempre camminiamo su un sentiero di morte, perché non produciamo frutti di vita bensì frutti avvelenati che uccidono sia chi li produce che chi li mangia. L’Apostolo Paolo così parla ai discepoli di Gesù: Cristo ci ha liberati per la libertà! State dunque saldi e non lasciatevi imporre di nuovo il giogo della schiavitù. Correvate così bene! Chi vi ha tagliato la strada, voi che non obbedite più alla verità? Un po’ di lievito fa fermentare tutta la pasta. Io sono fiducioso per voi, nel Signore, che non penserete diversamente; ma chi vi turba subirà la condanna, chiunque egli sia. Voi infatti, fratelli, siete stati chiamati a libertà. Che questa libertà non divenga però un pretesto per la carne; mediante l’amore siate invece a servizio gli uni degli altri. Vi dico dunque: camminate secondo lo Spirito e non sarete portati a soddisfare il desiderio della carne. La carne infatti ha desideri contrari allo Spirito e lo Spirito ha desideri contrari alla carne; queste cose si oppongono a vicenda, sicché voi non fate quello che vorreste. Ma se vi lasciate guidare dallo Spirito, non siete sotto la Legge. Del resto sono ben note le opere della carne: fornicazione, impurità, dissolutezza, idolatria, stregonerie, inimicizie, discordia, gelosia, dissensi, divisioni, fazioni, invidie, ubriachezze, orge e cose del genere. Riguardo a queste cose vi preavviso, come già ho detto: chi le compie non erediterà il regno di Dio. Il frutto dello Spirito invece è amore, gioia, pace, magnanimità, benevolenza, bontà, fedeltà, mitezza, dominio di sé; contro queste cose non c’è Legge. Quelli che sono di Cristo Gesù hanno crocifisso la carne con le sue passioni e i suoi desideri. Perciò se viviamo dello Spirito, camminiamo anche secondo lo Spirito. Non cerchiamo la vanagloria, provocandoci e invidiandoci gli uni gli altri (Gal 5,1-26). La libertà si può vivere solo se osserviamo il “paradigma” dato a noi da Cristo Gesù: Ascolto della sua Parola, obbedienza ad essa, fedeltà all’obbedienza, conoscenza della verità, libertà, vita da veri discepoli. Chi vuole vivere di vera libertà deve sempre coniugare con la sua vita questa paradigma. La vera libertà è solo in Cristo, vivendo la verità di Cristo da veri suoi discepoli, con ogni potenza e forza di Spirito Santo. LEGGIAMO IL TESTO DI Gv 8,31-42 Gesù allora disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato. Gesù oggi dona all’uomo una regola universale, eterna, infallibile. Questa regola possiamo così enunciarla: “È del vero Dio chi pensa come il vero Dio. Pensa come il vero Dio, chi compie le opere di Dio. Ama come il vero Dio chi ama ciò che il vero Dio ama”. Chi non pensa come il vero Dio, chi non compie le opere del vero Dio, chi non ama ciò che ama il vero Dio, di certo non è vero adoratore del vero Dio. Il vero Dio è il Padre del Signore nostro Cristo Gesù. Cristo Gesù dice la Parola del Padre, rivela il pensiero del Padre, compie le opere del Padre e farisei e scribi lo vogliono uccidere. È evidente che essi non sono veri adoratori del Padre. Il Dio che essi dicono di adorare non è il Padre di Cristo Gesù. È un altro Dio. Applichiamo a noi questa regola universale, eterna, infallibile. Il Padre del Signore nostro Gesù Cristo ha deciso con decreto eterno che il nome nel quale è stabilito che possiamo essere salvati è solo il nome di Gesù il Nazareno. Il Padre lo ha costituito Mediatore universale tra Lui e ogni uomo. Lui è il solo Signore, il solo Giudice, il solo Salvatore, il solo Redentore. Non c’è salvezza se non in Lui, con Lui, per Lui. Se questo è il pensiero del Padre, tutti coloro che adorano il Padre, che si dicono figli del Padre devono vivere, annunciare, predicare, testimoniare questo pensiero del Padre. Non può dirsi figlio del Padre chi rinnega questo pensiero del Padre, annunciando, diffondendo, predicando altri pensieri che dicono cose differenti e contrarie a quelle manifestate dal pensiero del Padre. Né può dirsi vero discepolo di Gesù chi pensa in modo difforme dal pensiero di Cristo Gesù. Poiché il pensiero di Cristo Gesù è stato a noi rivelato, lo conosciamo, lo abbiamo, lo possediamo, sempre possiamo separare i veri adoratori di Cristo Gesù dai falsi. È sufficiente applicare questa semplice regola e sapremo chi è vero adoratore del Padre e chi è vero adoratore del Figlio. Chi non pensa come il Padre non è suo vero figlio e chi non pensa come Cristo Gesù non è vero suo discepolo. Il cristiano e Cristo devono essere un solo pensiero. Madre di Dio, fedelissima discepola del Figlio tuo nello Spirito Santo, ottienici la grazia di pensare come Lui e anche di vivere come Lui. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
