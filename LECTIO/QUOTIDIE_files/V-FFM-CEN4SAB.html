<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato dopo le Ceneri
</p>

<p>
<u>ANTIFONA</u> / Rispondimi, Signore, perché buono è il tuo amore; volgiti a me nella tua grande tenerezza. (Sal 68,17)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>ANTIFONA</u> / Dio onnipotente ed eterno, guarda con paterna bontà la nostra debolezza, e stendi la tua mano potente a nostra protezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / Se aprirai il tuo cuore all’affamato, brillerà fra le tenebre la tua luce / Dal libro del profeta Isaìa (Is 58,9b-14) / Così dice il Signore: «Se toglierai di mezzo a te l’oppressione, il puntare il dito e il parlare empio, se aprirai il tuo cuore all’affamato, se sazierai l’afflitto di cuore, allora brillerà fra le tenebre la tua luce, la tua tenebra sarà come il meriggio. Ti guiderà sempre il Signore, ti sazierà in terreni aridi, rinvigorirà le tue ossa; sarai come un giardino irrigato e come una sorgente le cui acque non inaridiscono. La tua gente riedificherà le rovine antiche, ricostruirai le fondamenta di trascorse generazioni. Ti chiameranno riparatore di brecce, e restauratore di strade perché siano popolate. Se tratterrai il piede dal violare il sabato, dallo sbrigare affari nel giorno a me sacro, se chiamerai il sabato delizia e venerabile il giorno sacro al Signore, se lo onorerai evitando di metterti in cammino, di sbrigare affari e di contrattare, allora troverai la delizia nel Signore. Io ti farò montare sulle alture della terra, ti farò gustare l’eredità di Giacobbe, tuo padre, perché la bocca del Signore ha parlato». / Parola di Dio.
</p>

<p>
<u>PSALMUS</u> / (Sal 85) Mostrami, Signore, la tua via / Signore, tendi l’orecchio, rispondimi, perché io sono povero e misero. Custodiscimi perché sono fedele; tu, Dio mio, salva il tuo servo, che in te confida. R. / Pietà di me, Signore, a te grido tutto il giorno. Rallegra la vita del tuo servo, perché a te, Signore, rivolgo l’anima mia. R. / Tu sei buono, Signore, e perdoni, sei pieno di misericordia con chi t’invoca. Porgi l’orecchio, Signore, alla mia preghiera e sii attento alla voce delle mie suppliche. R.
</p>

<p>
<u>ACCLAMATIO</u> / Lode a te, o Cristo, re di eterna gloria! / Io non godo della morte del malvagio, dice il Signore, ma che si converta dalla sua malvagità e viva. (Ez 33,11) / Lode a te, o Cristo, re di eterna gloria!
</p>

<p>
<u>VANGELO</u> / Non sono venuto a chiamare i giusti, ma i peccatori perché si convertano / Dal Vangelo secondo Luca (Lc 5,27-32) / In quel tempo, Gesù vide un pubblicano di nome Levi, seduto al banco delle imposte, e gli disse: «Seguimi!». Ed egli, lasciando tutto, si alzò e lo seguì. Poi Levi gli preparò un grande banchetto nella sua casa. C’era una folla numerosa di pubblicani e d’altra gente, che erano con loro a tavola. I farisei e i loro scribi mormoravano e dicevano ai suoi discepoli: «Come mai mangiate e bevete insieme ai pubblicani e ai peccatori?». Gesù rispose loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori perché si convertano». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / O Signore, Padre nostro, che hai mandato il tuo figlio Gesù a chiamare i peccatori a conversione, chinati su di noi che siamo diventati terra arida a causa del peccato, e attendiamo il ristoro della tua grazia. Per questo diciamo: <b>Convertici a te, Signore.</b> / Per la Chiesa, che hai posto nel mondo come sorgente inesauribile di grazia: al peccatore interamente riabilitato dalla gioia del perdono, sappia chiedere l'impegno di una piena partecipazione alla vita della comunità. Preghiamo: / Per le persone che nei tribunali amministrano la giustizia umana: applichino la legge dello stato con giustizia ed equità, riconoscendo che solo tu, o Padre, sei giudice giusto e misericordioso. Preghiamo: / Per coloro che cercano, insieme ai poveri, di edificare una società più giusta e fraterna: il loro amore brilli nel mondo come luce nelle tenebre. Preghiamo: / Per le persone che non sono capaci di perdonare: si lascino guidare da te, aprendosi alla tua Parola. Preghiamo: / Per noi peccatori, chiamati come Levi a seguire Gesù: l'esperienza sacramentale del perdono ci renda capaci di perdonare e di amare. Preghiamo: / Per i carcerati che rinnegano gli errori commessi e cercano di ricostruire la propria vita. / Per le persone, le famiglie, i gruppi discriminati dal pregiudizio. / O Signore, che perdonando le colpe degli uomini adempi la tua promessa di trasformare la terra deserta in giardino fiorito, trasformaci con il soffio del tuo Spirito, perchè rinasciamo alla vita nuova del tuo Figlio, che vive e regna nei secoli dei secoli. Amen.
</p>

<p>
<u>OFFERTORIO</u> / Questo sacrificio di espiazione e di lode ci purifichi e ci rinnovi, Signore, perché tutti i nostri pensieri e le nostre azioni siano conformi alla tua volontà. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / «Misericordia io voglio e non sacrifici», dice il Signore. «Non sono venuto a chiamare i giusti, ma i peccatori». (Mt 9,13) ♦ Io non sono venuto a chiamare i giusti, ma i peccatori perché si convertano. (Lc 5,32)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai nutriti alla tua mensa, fa’ che il sacramento celebrato in questa vita sia per noi pegno di salvezza eterna. Per Cristo nostro Signore. / Orazione sul popolo ad libitum / Nella tua bontà soccorri, o Signore, questo popolo che ha partecipato ai santi misteri, perché non sia sopraffatto dai pericoli chi si affda alla tua protezione. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Alfonso Maria de' Liguori (1696-1787), vescovo e dottore della Chiesa / Di cosa conviene colloquiare con Dio? Tornate a me e vivete! Volete dare a Dio che vi ama un segno di intima fiducia da cui sarà toccato moltissimo? Quando commettete un peccato, non esitate un attimo a correre subito a gettarvi ai suoi piedi per chiedergli perdono. Comprendete bene, Dio è tanto portato a perdonare che, se i peccatori si ostinano a vivere lontano da lui privi della vita della grazia, piange per la loro perdizione e li invita ad ascoltare gli appelli della sua tenerezza: "Perché volete morire, o Israeliti? Convertitevi e vivrete". (Ez 18,31-32). Promette di accogliere l'anima che scappa, appena viene a gettarsi fra le sue braccia: "Convertitevi a me e io mi rivolgerò a voi" (Za 1,3). Oh! Se i poveri peccatori capissero con quale bontà Nostro Signore li aspetta per perdonarli! "Il Signore aspetta per farvi grazia" (Is 30,18). Se capissero che ha fretta, non di punirli, ma di vederli convertiti, per abbracciarli e serrarli al petto! Sentiamo la sua solenne dichiarazione: "Com'è vero ch'io vivo - oracolo del Signore Dio - io non godo della morte dell'empio, ma che l'empio desista dalla sua condotta e viva" (Ez 33,11). (...) Infine, Dio l'ha dichiarato formalmente, quando un'anima si pente d'averlo offeso, egli perde anche il ricordo dei peccati: "Nessuna delle colpe commesse sarà ricordata" (Ez 18,22). Così dunque, appena siete caduti in errore, alzate gli occhi a Dio, offritegli un atto d'amore e, confessando il vostro peccato, contate fermamente sul suo perdono.
</p>

<p>
<u>DIBRUNO-21</u> / Io non sono venuto a chiamare i giusti (Lc 5,27-32) / Gesù è vero profeta del Padre suo, del nostro Creatore e Dio. Qual è la missione dei veri profeti? Quella di chiamare quanti hanno abbandonato il Signore, lo hanno tradito e rinnegato, alla conversione, che è abbandono del male e ritorno nella fedeltà all’Alleanza stipulata. Così il profeta Geremia: “Mi fu rivolta questa parola del Signore: «Va’ e grida agli orecchi di Gerusalemme: Così dice il Signore: Mi ricordo di te, dell’affetto della tua giovinezza, dell’amore al tempo del tuo fidanzamento, quando mi seguivi nel deserto, in terra non seminata. Israele era sacro al Signore, la primizia del suo raccolto; quanti osavano mangiarne, si rendevano colpevoli, la sventura si abbatteva su di loro. Oracolo del Signore. Udite la parola del Signore, casa di Giacobbe, voi, famiglie tutte d’Israele! Così dice il Signore: Quale ingiustizia trovarono in me i vostri padri per allontanarsi da me e correre dietro al nulla, diventando loro stessi nullità? E non si domandarono: “Dov’è il Signore che ci fece uscire dall’Egitto, e ci guidò nel deserto, terra di steppe e di frane, terra arida e tenebrosa, terra che nessuno attraversa e dove nessuno dimora?”. Io vi ho condotti in una terra che è un giardino, perché ne mangiaste i frutti e i prodotti, ma voi, appena entrati, avete contaminato la mia terra e avete reso una vergogna la mia eredità. Neppure i sacerdoti si domandarono: “Dov’è il Signore?”. Gli esperti nella legge non mi hanno conosciuto, i pastori si sono ribellati contro di me, i profeti hanno profetato in nome di Baal e hanno seguito idoli che non aiutano. Ma il mio popolo ha cambiato me, sua gloria, con un idolo inutile. O cieli, siatene esterrefatti, inorriditi e spaventati. Oracolo del Signore. Due sono le colpe che ha commesso il mio popolo: ha abbandonato me, sorgente di acqua viva, e si è scavato cisterne, cisterne piene di crepe, che non trattengono l’acqua. Renditi conto e prova quanto è triste e amaro abbandonare il Signore, tuo Dio, e non avere più timore di me. Oracolo del Signore degli eserciti. Già da tempo hai infranto il giogo, hai spezzato i legami e hai detto: “Non voglio essere serva!”. Asina selvatica, abituata al deserto: quando ansima nell’ardore del suo desiderio, chi può frenare la sua brama? Quanti la cercano non fanno fatica: la troveranno sempre disponibile. Fermati prima che il tuo piede resti scalzo e la tua gola inaridisca! Dimentica forse una vergine i suoi ornamenti, una sposa la sua cintura? Eppure il mio popolo mi ha dimenticato da giorni innumerevoli. Sull'orlo delle tue vesti si trova persino il sangue di poveri innocenti, da te non sorpresi a scassinare! Eppure per tutto questo tu protesti: “Io sono innocente, perciò la sua ira si è allontanata da me”. Ecco, io ti chiamo in giudizio, perché hai detto: “Non ho peccato!” (Ger 2,1-37). Insegnare la via giusta ai peccatori è anche ministero dello scriba e del fariseo. Invece essi non solo non chiamavano alla conversione quanti si erano allontanati dalla Legge, insegnavano che nessun ritorno nella Legge è più possibile. Per farisei e scribi il peccatore era condannato a morire nel suo peccato. Era escluso dalla misericordia di Dio. Mentre essi rimanevano sempre santi, nonostante ogni trasgressione dei Comandamenti del Signore. Per questo essi odiano Gesù: perché contraddice il loro pensiero stolto. / In quel tempo, Gesù vide un pubblicano di nome Levi, seduto al banco delle imposte, e gli disse: «Seguimi!». Ed egli, lasciando tutto, si alzò e lo seguì. Poi Levi gli preparò un grande banchetto nella sua casa. C’era una folla numerosa di pubblicani e d’altra gente, che erano con loro a tavola. I farisei e i loro scribi mormoravano e dicevano ai suoi discepoli: «Come mai mangiate e bevete insieme ai pubblicani e ai peccatori?». Gesù rispose loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori perché si convertano». / Quando il pensiero dell’uomo scalza, annienta, sradica, sotterra, distrugge il pensiero di Dio è la fine della vera religione. I veri profeti del Dio vivente si distinguono dai falsi, perché essi sono ancorati alla Parola del Signore che invita ogni uomo alla conversione. Chi non ha mai conosciuto la Parola perché l’accolga come sua solo Legge. Chi l’ha conosciuta e poi abbandonata, perché ritorni in essa per avere la vita eterna. È falsa quella religione nella quale il peccatore viene escluso dalla misericordia del Signore. / Madre della Redenzione, Angeli, Santi, fateci evangelizzatori della vera religione. 
</p>

<p>
<u>SILVESTRINI-21</u> / Il banchetto con i peccatori. Il tempo di Quaresima è anche un tempo di carità, di verifica dei nostri rapporti con il prossimo. Se questi saranno fondati sull'amore, fatto di opere, allora avverrà il rinnovamento del cuore e la restaurazione della coscienza. Il Vangelo di oggi parla del fatto che Gesù chiama alla salvezza tutti, anche un pubblicano facilmente compromesso con l'ingiustizia. Egli si rende familiare con lui, sedendo al suo banchetto, come segno di intima comunione non perché condivida il peccato ma, al contrario, perché vuole chiamare il peccatore a conversione e risanarlo nell'intimo. E' un tempo giusto e favorevole per te che il tuo Signore Gesù Cristo ti offre. E' un momento prezioso per valutare la tua storia, cioè di fare un esame di coscienza per entrare in comunione con il tuo Dio fattosi carne, che è venuto ad abitare in mezzo a noi. La sua grazia è davanti a te. Il Cristo ci conferma oggi la sua missione, Egli è venuto a cercare i peccatori, i poveri in spirito, gli umili, e i bisognosi per servirli, offre a loro la ricchezza divina, cioè un banchetto nuziale del suo corpo e del suo sangue. La Vergine Maria ha ragione di cantare nel Magnificat: il Signore ha guardato l'umiltà della sua serva, e ha rovesciato i potenti, ha innalzato gli umili. Il Signore ha fatto grandi cose in Lei. Sono le stesse cose, che egli vuole condividere con te. Allora la tua confessione, la tua riconciliazione è indispensabile perché è un banchetto sacro al quale il Signore oggi ti invita, banchetto puro. E quindi la tua fede è necessaria a questo incontro, il Cristo ti trova un "peccatore degno". Questo banchetto anticipa in te la tua vita futura, tu ci sei "già" ma "non ancora". Ascoltiamo l'insegnamento del nostro Signore Gesù Cristo con dolcezza e umiltà, e mettiamoci anche fra i peccatori, sediamoci insieme con loro alla mensa eucaristica.
</p>

<p>
<u>LOYOLA-21</u> / Ripiegato su se stesso, concentrato a guardarsi nei suoi deliri di autosufficienza, preoccupato a compensare vuoti fino a sentire contorcersi le budella e a non vedere più la luce del sole, a non sentire il respiro del vento né le voci amiche. Questo è Levi, questa sono io. Ma oggi c’è una novità: ecco Gesù che dolcemente arriva e mi chiama a seguirlo per offrirmi la vera vita. Com’è possibile che ci sia qualcuno capace di amarmi, sporcata come sono per le mie rigidità? Quel suo sguardo è un mistero, eppure è reale perché è diverso da quello che io ho su di me, troppo perfezionista e autocommiserante per portarmi a qualcosa di buono; il suo è vivificante, trasformante. E infatti mi trasforma da peccatrice a inviata speciale del Signore affinché, forte del dono ricevuto, anche tutti gli altri fratelli come me si convertano toccando con mano che la vita vera esiste ed è tutta in questo amore misterioso. Il mio peccato perdonato dall’immensità dell’amore di Gesù è termine di missione! Resto incredula, eppure è reale, gratuitamente amata e inviata, prendere (la vita che mi è offerta) o lasciare (restare ferma nelle sozzure della morte). E adesso che ho ricevuto così tanto amore, chi sono io per negarlo agli altri che sono immobili al loro banco delle imposte, proprio come ero io un attimo fa? Non posso, il fuoco trasformante che ho ricevuto mi arde dentro, devo ridonarlo, tutti devono sapere la verità, tutti devono avere accesso a questa buona notizia che cambia radicalmente le nostre esistenze! La buona novella del Vangelo è questa ed è urgente gridarlo al mondo: siamo una comunità di peccatori ma possiamo tutti essere salvati se accogliamo questo amore e ce lo riveliamo l’un l’altro. La vita è tutta lì. / Cosa provo lasciandomi guardare da Gesù nelle mie fragilità? Con che occhi guardo gli altri? Cosa faccio della buona notizia d’amore che ho ricevuto? (Ilaria De Lillo)
</p>

<p>
<u>LettureBose</u> / Accoglimi, Dio di misericordia / O bontà senza confini, o amore inesprimibile! Io mi prostro e con fervore grido a te: come hai accolto il prodigo e la donna prostituta che tornavano a te, così accogli me, Dio di misericordia. Mi pento dal profondo del mio cuore. Guarda, o mio Cristo, le gocce delle mie lacrime, fonti che sempre sgorgano. Lava in esse le macchie delle passioni della mia anima e del mio corpo. Purifica anche il mio cuore da ogni cattiveria, poiché essa è la radice e la sorgente del peccato ... Queste radici profonde sradicale, o mio Cristo, purifica i solchi della mia anima e del mio cuore, pianta in essi il timore, il timore di te, o Misericordioso, e fallo radicare e germogliare affinché salga in alto e, compiendo i tuoi comandi, si accresca di ora in ora! ... Guarda, Signore, me nudo, guarda me, lo smarrito, straniero a ogni bene e in tutto mendico. Non ho nulla da dare per comprare te, o Verbo. Abbi pietà di me, o tu solo, che sopporti i malvagi, Dio mio! Che cosa posso trovare di degno nel mondo, o Dio mio, da offrire come onore a te, creatore di tutto? ... O mio Cristo e mio Dio, non mi condannare, non consegnare alla giustizia colui che molto ti ha offeso, ma accoglimi come l'ultimo dei tuoi servi e rendimi degno di servirti su questa terra, mio Salvatore, di ricevere il tuo Spirito divino, caparra del tuo Regno. E in cielo fammi godere del tuo banchetto, della tua gloria. Che io ti possa vedere, mio Dio, per i secoli dei secoli! Amen. (Simeone il Nuovo Teologo, Inni 17,71-88; 95-105; 630-641; 845-858) 
</p>

<p>
<u>FEGF1</u> / Lettera ai Filippesi 8-12; (in l’Ora dell’Ascolto p. 1253, 1257, 1262) «Amate i vostri nemici, e pregate per i vostri persecutori» di San Policarpo nel secondo secolo / Restiamo saldamente ancorati alla nostra speranza e al pegno della nostra giustizia, Gesù Cristo, che «portò i nostri peccati nel suo corpo sul legno della croce. Egli non commise peccato e non si trovò inganno sulla sua bocca» (1 Pt 2, 22). Ma per noi sopportò ogni cosa perché vivessimo in lui. Siamo dunque imitatori della sua pazienza e, se dovessimo soffrire per il suo nome, rendiamogli gloria. Questo è l’esempio che egli ci diede in se stesso, e noi vi abbiamo creduto… Rimanete saldi in queste convinzioni e seguite l’esempio del Signore, fermi e irremovibili nella fede. Amate i vostri fratelli e amatevi vicendevolmente. State uniti nella verità, usatevi reciproche attenzioni con la dolcezza del Signore, non disprezzate nessuno… So bene quale sia la vostra familiarità con le Sacre Scritture e come nulla ignoriate: io stesso non sono da tanto. Mi basta ricordarvi ciò che la Scrittura dice: «Sdegnatevi, ma non peccate» (Sal 4, 5). «Il sole non tramonti sopra la vostra ira» (Ef 4, 26). Beato chi se ne ricorda: e io credo che ciò accade realmente tra voi. Dio, Padre del Signore nostro Gesù Cristo, e lo stesso Gesù Cristo Figlio di Dio e sacerdote eterno, vi facciano crescere nella fede e nella verità e in ogni dolcezza, senza collera, nella pazienza e nella longanimità, nella fortezza e nella castità. Il Signore vi conceda di condividere l’eredità dei suoi santi, e lo conceda, insieme a voi, anche a noi e a tutti coloro che, sotto il cielo, crederanno nel Signore Gesù Cristo e in «Dio Padre che lo ha risuscitato dai morti» (Gal 1, 1). Pregate per tutti i credenti. Pregate anche per i re e le autorità e i principi, per coloro che vi perseguitano e vi odiano e per i nemici della croce, perché il vostro frutto sia manifesto in ogni cosa e siate perfetti in lui.
</p>

<p>
<u>FEGF2</u> / Omelie sulla lettera ai Romani; Immensa è la bontà di Dio che non risparmiò suo Figlio di San Giovanni Crisostomo, nel quarto secolo / «Se Dio è per noi, chi sarà contro di noi?» (Rm 8, 31). Contro il fedele che è attento alla legge di Dio non possono nulla né l’uomo né il demonio, né qualunque altra potenza. Se gli sottrai denaro, prepari il suo guadagno; se parli male di lui, proprio a causa del suo sparlare lo rendi più splendido presso  Dio; se lo riduci alla fame, maggiore sarà la sua gloria e la sua ricompensa; se poi, e questa è giudicata cosa più grave, lo consegni alla morte, gli intrecci la corona del martirio. Che cosa sarà dunque paragonabile a questa vita, in cui niente può colpirlo, se anche coloro che sembrano insidiarlo, non sono meno utili di coloro che lo ricolmano di benefici? Perciò dice: «Se Dio è per noi, chi sarà contro di noi?» (Rm 8, 31). Poi, non contento di quanto aveva già detto, come massimo segno dell’amore del Padre verso di noi, e che spesso ci ripete, aggiunge anche questo: la morte del Figlio. (…) «Egli che non ha risparmiato il proprio Figlio, ma lo ha dato per tutti noi, come non ci donerà ogni cosa insieme con lui?» (Rm 8, 32). Come potrebbe abbandonarci, se non ha risparmiato suo Figlio, ma lo ha dato per tutti noi? Pensa quale bontà fu quella di non risparmiare suo Figlio, ma di consegnarlo alla morte, e di consegnarlo per tutti: per i vili, gli ingrati, i nemici, i bestemmiatori. «Come non ci donerà ogni cosa insieme con lui?» (Rm 8, 32). Cioè: se ci ha dato suo Figlio, non solo, ma se lo ha dato anche alla morte per noi, di che cosa temi per tutto il resto, dopo che hai ricevuto il Signore? Come puoi dubitare degli altri beni, se possiedi il Signore di ogni bene?
</p>

<p>
<u>MichaelDavideSemeraro</u> / Convertire... il dito e il piede / La prima lettura ci offre, tra altre, due piste di conversione. La prima è quella di rinunciare a «puntare il dito» (Is 58,9) e la seconda è una sorta di condizione necessaria per camminare nelle vie di Dio: «se non tratterrai il piede dal violare il sabato, dallo sbrigare affari nel giorno a me sacro» (58,13). Vengono di nuovo ribadite le due coordinate fondamentali per un autentico cammino di conversione: il rapporto con Dio che genera un modo di guardare verso gli altri che non ha nulla a che vedere con un dito puntato. Nel Vangelo, il Signore Gesù si rivela veramente capace di vivere queste due dimensioni e lo fa in un modo che mette in grande imbarazzo, perché mette in crisi, radicalmente, un sistema di devozione così religioso da rischiare di non essere però realmente fedele al cuore dell’Altissimo. Nella pericope evangelica, la prima cosa che ci viene fatta sentire è che il Signore, invece di avere un dito puntato, è capace di uno sguardo: «Gesù vide un pubblicano…» (Lc 5,27). Pertanto, la cosa più forte è che questo incontro di sguardi cambia tutto senza cambiare apparentemente nulla. Quando il Signore Gesù invita Levi a seguirlo, lo fa accettando di seguirlo a sua volta «nella sua casa» (5,29). A differenza di quanto si narra nell’accoglienza riservata da Zaccheo a Gesù, Matteo non fa nessuna pubblica ammenda, ma semplicemente fa entrare il Signore nella sua vita, rendendolo amico dei suoi amici. La casa di Levi diventa l’icona della Chiesa, chiamata a essere il luogo di «un grande banchetto» e non una sala di tortura. Ciò che ammiriamo in questo testo è la distensione che Gesù riesce a donare a Levi, invitandolo a diventare suo discepolo senza obbligarlo a un taglio radicale con la sua vita e i suoi amici, ma accompagnandolo in un cammino di guarigione interiore con la soavità propria di un medico, che non solo è capace di fare la diagnosi, ma pure di dare tutto il tempo alla terapia di fare il suo effetto con la calma necessaria. Per i farisei questo è insopportabile! E mentre trattengono il loro piede dal varcare la soglia della casa di un pubblicano e di un peccatore, non esitano a puntare il dito non solo contro il discepolo ancora in erba, ma pure contro il maestro, ai loro occhi solo apprendista più che provetto. Eppure il Signore non si lascia intimidire: «Non sono i sani che hanno bisogno del medico, ma i malati» (Lc 5,31). Se ogni malato può sperare nella guarigione, ogni sano deve mettere in conto la malattia! Le parole del profeta Isaia ben si addicono al Signore Gesù: «Ti chiameranno riparatore di brecce, e restauratore delle strade perché siano popolate» (Is 58,12). Concludiamo questo primo tratto del cammino quaresimale con un senso di sollievo e un conforto che ci solleva e ci consola: il tempo penitenziale che vogliamo vivere per preparare ancora le gioie e le sfide pasquali non ci punta il dito contro, ma il dito ci indica la via per ritrovare il meglio di noi stessi e apparecchiarlo per gli altri come fosse un banchetto a lungo desiderato. Quando il Signore ci indica con il dito della sua parola, in realtà ci apre sempre una via perché il nostro piede possa ritrovare la strada di casa che, pur rimanendo la stessa, non è più come prima.
</p>

<p>
<u>RobertoPasolini</u> / Delizia / In questo primo sabato di quaresima, la lettura del profeta Isaia ci pone a confronto con il perenne valore del precetto dello shabbat (riposo) ebraico, stabilito dalla Legge di Mosè e osservato – ancora oggi – in Israele come momento fondamentale per esprimere una vita in serena alleanza con Dio: «Se tratterrai il piede dal violare il sabato, dallo sbrigare affari nel giorno a me sacro, se chiamerai il sabato delizia e venerabile il giorno sacro al Signore, se lo onorerai evitando di metterti in cammino, di sbrigare affari e di contrattare, allora troverai la delizia nel Signore» (Is 58,13-14). La prescrizione di astenersi da ogni lavoro servile – con cui si fa memoria che è il Signore, e non l’opera dell’uomo, la fonte della vita – viene indicata dalla parola profetica come una vera e propria «delizia», cioè qualcosa che non solo risulta gradevole, ma è addirittura desiderabile perché in grado di soddisfare un legittimo bisogno di piacere. Il profeta, però, stabilisce una rigorosa scansione di verbi, da osservare senza fretta e senza inutili furbizie. Il primo passo è chiamare «delizia» ciò che vuole mettere in pausa la nostra volontà di potenza, sempre pronta a muovere i nostri passi in terre di solitudine. Dopo aver riconosciuto la bontà e la necessità del «sabato» bisogna onorarlo, evitando quegli inutili attivismi in cui siamo soliti scivolare. Solo a queste condizioni è possibile giungere a trovare la vera delizia non più in quello che è uscito dalle nostre mani, ma nel Signore stesso in cui è ogni grazia e ogni bene. Il pubblicano «Levi» sembra recepire molto bene questo auspicio del profeta, non appena si sente chiamare dal Signore Gesù che passa accanto alla sua vita: «Seguimi» (Lc 5,27). Non è il suo nome a essere pronunciato, ma la nascosta ricchezza della sua vita a essere intercettata da una voce capace di vedere ben al di là di quello che sta sulla superficie delle cose. Sentendosi delizioso e desiderabile agli occhi di un altro, Levi trova in sé la forza di iniziare finalmente a onorare l’alleanza con Dio scritta nella sua stessa carne, cessando di «sbrigare affari», per cercare – e finalmente trovare – una delizia che possa durare per sempre: «Ed egli, lasciando tutto, si alzò e lo seguì» (Lc 5,28). Scoprirsi gradevoli e desiderabili agli occhi di un altro – mentre magari ai nostri occhi restiamo ancora tanto poveri e colpevoli – è un’esperienza di risurrezione tale che non bastano parole e immagini per poterla descrivere. Il profeta si esprime in questo modo per raffigurare il momento in cui il «bisogno del medico» (5,31) consente a Dio di compiere le sue opere nella nostra umanità ferita e peccatrice: «allora brillerà fra le tenebre la tua luce, la tua tenebra sarà come il meriggio» (Is 58,10). Quando la nostra realtà si incontra con lo sguardo e la voce di Dio, scopriamo di poter dichiarare ugualmente «nostra» sia la luce che ci abita e ci guida, sia la tenebra in cui ci capita di sprofondare. Non però come due «forze» avverse, tra le quali ci sembra di stare (sempre) in bilico, ma come un’unica realtà e il solo luogo della nostra conversione al Dio vivente: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori perché si convertano» (Lc 5,31-32). Facciamo vero ritorno a Dio ogni volta che permettiamo alla sua voce di ridefinire quello che siamo, al di là di quello che ci è capitato lungo gli anni e di come possiamo sentirci nel tempo presente. Alzandoci dal banco in cui ci siamo seduti in attesa di un cibo che non arriva mai, possiamo scoprire che, nei «terreni aridi» della nostra vita, siamo noi stessi a poter diventare «come un giardino irrigato e come una sorgente le cui acque non inaridiscono» (Is 58,11). Per questo, lasciare «tutto» (Lc 5,28) non è la condizione per ricevere la misericordia, ma il segno che attesta l’esperienza di aver scoperto quanto è delizioso il nostro volto agli occhi del Padre. Insieme a quello di tutti i fratelli: «Poi Levi gli preparò un grande banchetto nella sua casa. C’era una folla numerosa di pubblicani e d’altra gente, che erano con loro a tavola» (Lc 5,29).
</p>

<p>
<u>LuigiMariaEpicoco</u> / Uscire, vedere, dire / “Dopo ciò egli uscì e vide un pubblicano di nome Levi seduto al banco delle imposte, e gli disse: «Seguimi!». Egli, lasciando tutto, si alzò e lo seguì”. Uscì, vide e disse. In questi tre verbi c’è tutto il piano pastorale di Gesù. Infatti non si può mai comprendere cos’è l’evangelizzazione se non imparando i verbi in uscita. Papa Francesco insiste sempre con una “Chiesa in uscita”, ma sovente noi o ci difendiamo dal venire fuori dalle nostre sagrestie e confini, oppure usciamo talmente tanto che della nostra identità non rimane nemmeno una briciola. Uscire significa fare come fa Gesù: non restare fermi pensando che il Vangelo va annunciato solo in luoghi prestabiliti, ma comprendendo che bisogna sempre rischiare di andare a pescare fuori dalla pescheria, perché i veri pesci sono quelli che si trovano nel mare e non semplicemente quelli che troviamo sui banchi dei negozi. Fuori da metafore dovremmo dire che ci accontentiamo di chi già c’è senza pensare ai moltissimi altri che non ci sono. Il secondo verbo è il verbo vedere. Un’autentica evangelizzazione non è mai l’applicazione di idee stabilite a tavolino, ma il suo contrario: nasce da un autentico realismo di ciò che c’è, e non semplicemente dalla dichiarazione di ciò che sarebbe bello ci fosse. Molte nostre iniziative falliscono perché non tengono conto dei contesti concreti in cui la gente vive. Il terzo verbo è il verbo dire, è cioè il verbo della proposta. Il cristianesimo non è un modo di intrattenere la gente, non è la scusa per fare gite e feste, non è il pretesto di dispensare sacramenti a gente inconsapevole che fa le cose solo per tradizione, ma è provocare la libertà delle persone con una proposta che tocca la nostra responsabilità e non semplicemente il nostro tempo libero. Mi piace pensare che Levi si alzo subito perché quando incontri qualcosa di serio e radicale è difficile rimanere indifferenti: o ti alzi e segui, o ti alzi e te ne vai, ma certamente non rimani come se non fosse accaduto nulla.  
</p>

<p>
<u>HomilyVoice-21</u> / PRIMA LETTURA / Se toglierai di mezzo a te l’oppressione, il puntare il dito e il parlare empio, se aprirai il tuo cuore all’affamato, se sazierai l’afflitto di cuore, allora brillerà fra le tenebre la tua luce, la tua tenebra sarà come il meriggio. Il culto che il Signore gradisce ha un solo nome: obbedienza alla sua Parola, obbedienza ad ogni Parola che esce, è uscita, uscirà dalla sua bocca. Il Signore chiede al suo popolo che tutto si faccia come obbedienza alla sua Legge, ai suoi Comandamenti, i suoi Statuti. Ogni altro culto o è preghiera di benedizione e di ringraziamento per la grazia che il Signore concede di osservare i suoi Comandamenti e le sue Leggi. Oppure deve essere preghiera di richiesta di perdono, nel sinceri pentimento e nella reale conversione. Ecco una parola più tagliente che ogni spada a doppio taglio attraverso la quale il Signore rifiuta ogni culto a lui offerto dalla trasgressione della sua Alleanza. Ascoltate la parola del Signore, capi di Sòdoma; prestate orecchio all’insegnamento del nostro Dio, popolo di Gomorra! «Perché mi offrite i vostri sacrifici senza numero? – dice il Signore. Sono sazio degli olocausti di montoni e del grasso di pingui vitelli. Il sangue di tori e di agnelli e di capri io non lo gradisco. Quando venite a presentarvi a me, chi richiede a voi questo: che veniate a calpestare i miei atri? Smettete di presentare offerte inutili; l’incenso per me è un abominio, i noviluni, i sabati e le assemblee sacre: non posso sopportare delitto e solennità. Io detesto i vostri noviluni e le vostre feste; per me sono un peso, sono stanco di sopportarli. Quando stendete le mani, io distolgo gli occhi da voi. Anche se moltiplicaste le preghiere, io non ascolterei: le vostre mani grondano sangue. Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova». «Su, venite e discutiamo – dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana. Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato» (Is 1,10-20). Ecco, sempre per bocca del profeta Isaia, un altro grido di lamento del suo popolo. La sua vigna produce solo acini acerbi. Il Signore ha profuso ogni scienza e intelligenza per fare bella la sua viga. La sua vigna ha reso vana tutta l’opera del suo Signore. Voglio cantare per il mio diletto il mio cantico d’amore per la sua vigna. Il mio diletto possedeva una vigna sopra un fertile colle. Egli l’aveva dissodata e sgombrata dai sassi e vi aveva piantato viti pregiate; in mezzo vi aveva costruito una torre e scavato anche un tino. Egli aspettò che producesse uva; essa produsse, invece, acini acerbi. E ora, abitanti di Gerusalemme e uomini di Giuda, siate voi giudici fra me e la mia vigna. Che cosa dovevo fare ancora alla mia vigna che io non abbia fatto? Perché, mentre attendevo che producesse uva, essa ha prodotto acini acerbi? Ora voglio farvi conoscere ciò che sto per fare alla mia vigna: toglierò la sua siepe e si trasformerà in pascolo; demolirò il suo muro di cinta e verrà calpestata. La renderò un deserto, non sarà potata né vangata e vi cresceranno rovi e pruni; alle nubi comanderò di non mandarvi la pioggia. Ebbene, la vigna del Signore degli eserciti è la casa d’Israele; gli abitanti di Giuda sono la sua piantagione preferita. Egli si aspettava giustizia ed ecco spargimento di sangue, attendeva rettitudine ed ecco grida di oppressi (Is 5,1-7). Se il digiuno è vissuto come vero segno di pentimento e di conversione, di volontà e di impegno presso il Signore di osservare sia la Legge della giustizia che la Legge della carità e della misericordia, esso ha valore presso Dio. Se invece è opera fatta per se stessa, il Signore mai lo potrà gradire. È un culto vano, inutile, infruttuoso. Per esso non si rende gloria al Signore. Nulla ha valore e nulla è gradito al Signore se vissuto nella trasgressione dell’Alleanza. L’obbedienza alla Parola del Signore dona verità anche al nostro culto, sempre però che sia vissuto secondo le regole stabilite dal Signore nostro Dio. / LEGGIAMO Is 58,9b-14 / Se toglierai di mezzo a te l’oppressione, il puntare il dito e il parlare empio, se aprirai il tuo cuore all’affamato, se sazierai l’afflitto di cuore, allora brillerà fra le tenebre la tua luce, la tua tenebra sarà come il meriggio. Ti guiderà sempre il Signore, ti sazierà in terreni aridi, rinvigorirà le tue ossa; sarai come un giardino irrigato e come una sorgente le cui acque non inaridiscono. La tua gente riedificherà le rovine antiche, ricostruirai le fondamenta di trascorse generazioni. Ti chiameranno riparatore di brecce, e restauratore di strade perché siano popolate. Se tratterrai il piede dal violare il sabato, dallo sbrigare affari nel giorno a me sacro, se chiamerai il sabato delizia e venerabile il giorno sacro al Signore, se lo onorerai evitando di metterti in cammino, di sbrigare affari e di contrattare, allora troverai la delizia nel Signore. Io ti farò montare sulle alture della terra, ti farò gustare l’eredità di Giacobbe, tuo padre, perché la bocca del Signore ha parlato. Tutti i profeti gridano la stessa verità. Il Signore è in lite con il suo popolo. A Michea che pensa di offrire al Signore finanche il proprio figlio, viene data una risposta che merita somma attenzione. Leggiamo tutta la profezia: Ascoltate dunque ciò che dice il Signore: «Su, illustra la tua causa ai monti e i colli ascoltino la tua voce!». Ascoltate, o monti, il processo del Signore, o perenni fondamenta della terra, perché il Signore è in causa con il suo popolo, accusa Israele. «Popolo mio, che cosa ti ho fatto? In che cosa ti ho stancato? Rispondimi. Forse perché ti ho fatto uscire dalla terra d’Egitto, ti ho riscattato dalla condizione servile e ho mandato davanti a te Mosè, Aronne e Maria? Popolo mio, ricorda le trame di Balak, re di Moab, e quello che gli rispose Balaam, figlio di Beor. Ricòrdati di quello che è avvenuto da Sittìm a Gàlgala, per riconoscere le vittorie del Signore». Con che cosa mi presenterò al Signore, mi prostrerò al Dio altissimo? Mi presenterò a lui con olocausti, con vitelli di un anno? Gradirà il Signore migliaia di montoni e torrenti di olio a miriadi? Gli offrirò forse il mio primogenito per la mia colpa, il frutto delle mie viscere per il mio peccato?». Uomo, ti è stato insegnato ciò che è buono e ciò che richiede il Signore da te: praticare la giustizia, amare la bontà, camminare umilmente con il tuo Dio. La voce del Signore grida alla città e chi ha senno teme il suo nome: «Ascoltate, tribù e assemblea della città. Ci sono ancora nella casa dell’empio i tesori ingiustamente acquistati e una detestabile efa ridotta? Potrò io giustificare le bilance truccate e il sacchetto di pesi falsi? I ricchi della città sono pieni di violenza e i suoi abitanti proferiscono menzogna; le loro parole sono un inganno! Allora anch’io ho cominciato a colpirti, a devastarti per i tuoi peccati. Mangerai, ma non ti sazierai, e la tua fame rimarrà in te; metterai da parte, ma nulla salverai; e se qualcosa salverai, io lo consegnerò alla spada. Seminerai, ma non mieterai; frangerai le olive, ma non ti ungerai d’olio; produrrai mosto, ma non berrai il vino. Tu osservi gli statuti di Omri e tutte le pratiche della casa di Acab, e segui i loro progetti, perciò io farò di te una desolazione, i tuoi abitanti oggetto di scherno e subirai l’obbrobrio del mio popolo» (Mi 6,1-16). Possiamo leggere e meditare tutto l’Antico Testamento, il pensiero del Signore è sempre uno e lo stesso. Chi osserva i Comandamenti onora il Signore. Chi non li osserva, la disonora. Chi vive secondo la Legge, lo ama. Chi non vive secondo la Legge mai potrà dire di amare il Signore. Oggi anche noi abbiamo dichiarato amore ogni cosa, anche i più atroci delitti. Oggi si dice di amare il Signore trasgredendo ogni comandamento e ogni suo Statuto sia dell’Antico che del Nuovo testamento. Per il Signore amare significa solo obbedire. Ama il Signore chi obbedisce alla sua Parola. Chi non obbedisce non lo ama. Può anche fare un cielo nuovo e una terra nuova, ma non ama il Signore. Non c’è obbedienza. / LETTURA DEL  <u>VANGELO</u> / «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori perché si convertano». I Capisaldi della relazione dell’uomo con il Dio di Abramo, il Dio di Isacco, il Dio di Giacobbe sono tanti, molti. Ne enumeriamo solo quattro. PRIMO CAPOSALDO: Il Signore nostro Dio concede il perdono a chi si pente. Prevalere con la forza ti è sempre possibile; chi si opporrà alla potenza del tuo braccio? Tutto il mondo, infatti, davanti a te è come polvere sulla bilancia, come una stilla di rugiada mattutina caduta sulla terra. Hai compassione di tutti, perché tutto puoi, chiudi gli occhi sui peccati degli uomini, aspettando il loro pentimento. Tu infatti ami tutte le cose che esistono e non provi disgusto per nessuna delle cose che hai creato; se avessi odiato qualcosa, non l’avresti neppure formata. Come potrebbe sussistere una cosa, se tu non l’avessi voluta? Potrebbe conservarsi ciò che da te non fu chiamato all’esistenza? Tu sei indulgente con tutte le cose, perché sono tue,  Signore, amante della vita. Poiché il tuo spirito incorruttibile è in tutte le cose. Per questo tu correggi a poco a poco quelli che sbagliano e li ammonisci ricordando loro in che cosa hanno peccato, perché, messa da parte ogni malizia, credano in te, Signore (Sap 11,21-12,2). SECONDO CAPOSALDO: Il Signore nostro Dio manda i suoi profeti per chiedere al suo popolo il pentimento, la conversione, il ritorno nell’obbedienza all’Alleanza stipulata. Io sono il Signore, non cambio; voi, figli di Giacobbe, non siete ancora al termine. Fin dai tempi dei vostri padri vi siete allontanati dai miei precetti, non li avete osservati. Tornate a me e io tornerò a voi, dice il Signore degli eserciti. Ma voi dite: «Come dobbiamo tornare?». Può un uomo frodare Dio? Eppure voi mi frodate e andate dicendo: «Come ti abbiamo frodato?». Nelle decime e nelle primizie. Siete già stati colpiti dalla maledizione e andate ancora frodandomi, voi, la nazione tutta! Portate le decime intere nel tesoro del tempio, perché ci sia cibo nella mia casa; poi mettetemi pure alla prova in questo – dice il Signore degli eserciti –, se io non vi aprirò le cateratte del cielo e non riverserò su di voi benedizioni sovrabbondanti. Terrò indietro gli insetti divoratori, perché non vi distruggano i frutti della terra e la vite non sia sterile nel campo, dice il Signore degli eserciti. Felici vi diranno tutte le genti, perché sarete una terra di delizie, dice il Signore degli eserciti (Mal 3,6-12). TERZO CAPOSALDO: La preghiera del giusto perché il Signore conceda il perdono dei peccati a quanti hanno trasgredito i suoi Comandamenti. I suoi figli solevano andare a fare banchetti in casa di uno di loro, ciascuno nel suo giorno, e mandavano a invitare le loro tre sorelle per mangiare e bere insieme. Quando avevano compiuto il turno dei giorni del banchetto, Giobbe li mandava a chiamare per purificarli; si alzava di buon mattino e offriva olocausti per ognuno di loro. Giobbe infatti pensava: «Forse i miei figli hanno peccato e hanno maledetto Dio nel loro cuore». Così era solito fare Giobbe ogni volta (Gb 1,4-5). Dopo che il Signore ebbe rivolto queste parole a Giobbe, disse a Elifaz di Teman: «La mia ira si è accesa contro di te e contro i tuoi due amici, perché non avete detto di me cose rette come il mio servo Giobbe. Prendete dunque sette giovenchi e sette montoni e andate dal mio servo Giobbe e offriteli in olocausto per voi. Il mio servo Giobbe pregherà per voi e io, per riguardo a lui, non punirò la vostra stoltezza, perché non avete detto di me cose rette come il mio servo Giobbe». Elifaz di Teman, Bildad di Suach e Sofar di Naamà andarono e fecero come aveva detto loro il Signore e il Signore ebbe riguardo di Giobbe (Gb 42,7-9). QUARTO CAPOSALDO: L’Espiazione del giusto o espiazione vicaria per il perdono delle colpe dell’intero popolo o di tutta l’umanità. Mettiti poi a giacere sul fianco sinistro e io ti carico delle iniquità d’Israele. Per il numero di giorni in cui giacerai su di esso, espierai le sue iniquità: io ho computato per te gli anni della sua espiazione come un numero di giorni. Espierai le iniquità della casa d’Israele per trecentonovanta giorni. Terminati questi, giacerai sul fianco destro ed espierai le iniquità di Giuda per quaranta giorni, computando un giorno per ogni anno. Terrai fisso lo sguardo contro il muro di Gerusalemme, terrai il braccio disteso e profeterai contro di essa. Ecco, ti ho cinto di funi, in modo che tu non potrai voltarti né da una parte né dall’altra, finché tu non abbia ultimato i giorni della tua reclusione (Ez 4,4-8). Leggendo, meditando e riflettendo su quanto il Signore ha manifestato al suo popolo della sua verità, del suo amore, della sua compassione, del suo perdono, della sua giustizia, della sua fedeltà, dobbiamo affermare che tra la dottrina dei farisei e la rivelazione data da Dio vi è un abisso incolmabile. Vi è lo stesso abisso che regna tra le tenebre e la luce. I farisei vivono in un loro mondo e questo loro mondo non è il mondo di Dio. Gesù invece vive interamente nella volontà del Padre e nella pienezza della sua rivelazione. Non solo. Dona alla Legge e ai Profeti il loro compimento. Lo dona attraverso la sua Parola e anche con la sua vita, interamente posta nelle mani del Padre non solo per il perdono dei peccati, ma anche per elevare l’uomo fino alla partecipazione della divina natura. Tra il mondo dei farisei e il mondo di Cristo Gesù non vi è alcun punto di contatto. I farisei sono il mondo delle tenebre. Cristo invece è il mondo della luce, del perdono, della misericordia, della riconciliazione, della pace. Gesù è il “creatore” nel cuore di ogni uomo della vera speranza. I farisei invece sono “creatori” di disperazione, perché escludono dalla via della grazia e del perdono del Signore. Il Dio dei farisei non è il Dio di Abramo, di Isacco, di Giacobbe. È un Dio che essi stessi si sono fabbricati non però con metallo fuso, ma con pensieri frutto di un cuore senza pietà, senza misericordia, senza luce, senza verità, senza alcuna conoscenza del vero Dio. / LEGGIAMO IL TESTO DI Lc 5,27-32 / Dopo questo egli uscì e vide un pubblicano di nome Levi, seduto al banco delle imposte, e gli disse: «Seguimi!». Ed egli, lasciando tutto, si alzò e lo seguì. Poi Levi gli preparò un grande banchetto nella sua casa. C’era una folla numerosa di pubblicani e di altra gente, che erano con loro a tavola. I farisei e i loro scribi mormoravano e dicevano ai suoi discepoli: «Come mai mangiate e bevete insieme ai pubblicani e ai peccatori?». Gesù rispose loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori perché si convertano». I farisei si scandalizzano – il loro scandalo è frutto della falsità e delle tenebre che la loro religione genera e produce – perché Cristo accoglie i peccatori e mangia con loro. Gesù risponde loro che Lui ha ricevuto dal Padre una missione e che dovrà portarla a compimento sino alla fine, senza tralasciare della volontà del Padre suo neanche un piccolo trattino o un solo iota. È questo il grande insegnamento che Gesù dona non solo ai farisei, ma anche ad ogni suo discepolo del presente e del futuro. Anche i suoi discepoli domani potranno cadere nella tentazione di fabbricarsi un loro Dio, un loro Salvatore, un loro Signore, un loro Cristo, una loro Chiesa, una loro dottrina. I farisei non appartengono ad una particolare religione, ma ad ogni religione, anche alla purissima religione di Cristo Signore. Fariseo è chiunque sostituisce il vero Dio con i suoi pensieri, le sue filosofie, le sue antropologie, le sue teologie, le sue psicologie. Ad ogni fariseo di ieri, di oggi, di sempre, Gesù insegna che il vero profeta, il vero suo discepolo, deve essere sempre dalla volontà del Padre suo, mai dalla volontà degli uomini. Se essere dalla volontà del Padre suo dovesse costare la persecuzione e anche la stessa morte, il vero profeta, il vero discepolo di Gesù rimane sempre dalla volontà di Colui che lo ha mandato, rimane dalla vera Rivelazione, vera Teologia, vera conoscenza della Divina Volontà. Gesù è stato mandato per indicare ad ogni uomo la via della verità, della giustizia, della santità, della conversione, della vita. Chi ha bisogno di conoscere questa via? Ogni uomo. I peccatori hanno bisogno di conoscere questa via più dei giusti, ma anche i giusti hanno bisogno di conoscerla più che i peccatori. Il giusto la deve conoscere perché si liberi dalla poche o molte ingiustizie e si incammini su una via di purissima obbedienza a Dio. Il peccatore ha bisogno di conoscere questa via perché abbandoni i sentieri delle tenebre, della falsità, della menzogna, del peccato e si incammini per la via della luce, della verità, della giustizia, della compassione, della misericordia, della carità. Come dinanzi a Cristo Gesù vi era un mondo fatto di farisei, scribi, sadducei, capi dei sacerdoti, anziani del popolo, erodiani, ognuno adoratore di un Dio che lui si era fabbricato, e Gesù rimase sempre dalla volontà del Padre e dalla mozione dello Spirito Santo, Così anche dinanzi ad ogni discepolo di Gesù vi sarà sempre questo mondo fatto di farisei, scribi, sadducei, capi dei sacerdoti, anziani del popolo, erodiani che si scandalizzeranno della sua obbedienza a Dio. Come Cristo Gesù è rimasto fedele al Padre fin sulla croce, così anche ogni suo discepolo deve essere fedele alla Parola del Vangelo e allo Spirito Santo fin sulla croce. Il discepolo di Gesù non riceve la missione dal mondo, la riceve da Dio e da Dio sempre deve rimanere. Questo Gesù ci insegna. Questo sempre dobbiamo fare. / Madre di Dio, Donna dalla purissima obbedienza al Padre, per Cristo, nello Spirito Santo, fa’ che la tua via sia la nostra via. Come te vogliamo essere sempre dal Padre, per Cristo, nello Spirito Santo. Tu ci aiuterai e mai noi saremo dagli uomini. Saremo invece dal Signore e porteremo a compimento la sua missione di salvezza e di redenzione. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
