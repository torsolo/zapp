<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della IV settimana di Quaresima.
</p>

<p>
<u>ANTIFONA</u> / Mi circondavano flutti di morte, mi travolgevano torrenti infernali; nell'angoscia ho invocato il Signore: dal suo tempio ha ascoltato la mia voce. (Sal 17,5-7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / La tua misericordia, o Signore, guidi i nostri cuori, poiché senza di te non possiamo fare nulla che ti sia gradito. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Come un agnello mansueto che viene portato al macello</b> / Dal libro del profeta Geremìa (Ger 11,18-20) / Il Signore me lo ha manifestato e io l'ho saputo; mi ha fatto vedere i loro intrighi. E io, come un agnello mansueto che viene portato al macello, non sapevo che tramavano contro di me, e dicevano: «Abbattiamo l'albero nel suo pieno vigore, strappiamolo dalla terra dei viventi; nessuno ricordi più il suo nome». Signore degli eserciti, giusto giudice, che provi il cuore e la mente, possa io vedere la tua vendetta su di loro, poiché a te ho affidato la mia causa. / Parola di Dio.
</p>

<p>
<u>PSALMUS</u> / (Sal 7) <b>Signore, mio Dio, in te ho trovato rifugio</b> / Signore, mio Dio, in te ho trovato rifugio: salvami da chi mi perseguita e liberami, perché non mi sbrani come un leone, dilaniandomi senza che alcuno mi liberi. R. / Giudicami, Signore, secondo la mia giustizia, secondo l'innocenza che è in me. Cessi la cattiveria dei malvagi. Rendi saldo il giusto, tu che scruti mente e cuore, o Dio giusto. R. / Il mio scudo è in Dio: egli salva i retti di cuore. Dio è giudice giusto, Dio si sdegna ogni giorno. R.
</p>

<p>
<u>ACCLAMATIO</u> / Gloria e lode a te, o Cristo, Verbo di Dio! / Beati coloro che custodiscono la parola di Dio con cuore integro e buono e producono frutto con perseveranza. (Lc 8,15) / Gloria e lode a te, o Cristo, Verbo di Dio!
</p>

<p>
<u>VANGELO</u> / <b>Il Cristo viene forse dalla Galilea?</b> / Dal Vangelo secondo Giovanni (Gv 7,40-53) / In quel tempo, all'udire le parole di Gesù, alcuni fra la gente dicevano: «Costui è davvero il profeta!». Altri dicevano: «Costui è il Cristo!». Altri invece dicevano: «Il Cristo viene forse dalla Galilea? Non dice la Scrittura: "Dalla stirpe di Davide e da Betlemme, il villaggio di Davide, verrà il Cristo"?». E tra la gente nacque un dissenso riguardo a lui. Alcuni di loro volevano arrestarlo, ma nessuno mise le mani su di lui. Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». Risposero le guardie: «Mai un uomo ha parlato così!». Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!». Allora Nicodèmo, che era andato precedentemente da Gesù, ed era uno di loro, disse: «La nostra Legge giudica forse un uomo prima di averlo ascoltato e di sapere ciò che fa?». Gli risposero: «Sei forse anche tu della Galilea? Studia, e vedrai che dalla Galilea non sorge profeta!». E ciascuno tornò a casa sua. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Gesù entra nella storia come segno di speranza, ma non sempre gli uomini lo accolgono nella verità e nell'amore. Consapevoli delle nostre infedeltà e fiduciosi nella misericordia divina, preghiamo: <b>Perdonaci, Signore, e noi vivremo!</b> / Padre, ci hai donato il tuo Unigenito perchè fossimo Chiesa: rendici uniti nella carità e testimoni credibili del tuo amore. Ti preghiamo: / Padre, hai inviato Gesù per dare inizio al tuo Regno fra gli uomini: aiutaci a rinnovare la faccia della terra. Ti preghiamo: / Padre, hai suscitato un Salvatore che sciogliesse tutte le nostre catene: fà che gli consentiamo di operare in profondità nella nostra vita. Ti preghiamo: / Padre, hai mandato il Messia perchè guidasse il tuo popolo sulle vie del diritto: insegnaci a vivere con gli altri con la virtù della misericordia. Ti preghiamo: / Padre, hai permesso che il tuo Agnello fosse immolato per la nostra salvezza: aiutaci ad accorrere con generosità dove c'è una vita da salvare. Ti preghiamo: / Per le vittime dell'arroganza. / Per il dialogo con chi è alla ricerca della verità. / O Dio di clemenza, aiuta i tuoi fedeli nel cammino quaresimale. Rinnovati dall'amore di Cristo, per noi crocifisso e risorto, ti riconosciamo come Padre d'immensa bontà e ti rendiamo grazie a nome di tutta la Chiesa. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, quest'offerta di riconciliazione, e con la forza del tuo amore piega a te, anche se ribelli, le nostre volontà. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Siamo stati redenti con il sangue prezioso di Cristo, agnello senza difetti e senza macchia. (1Pt 1,19) ♦ All'udire le parole di Gesù dicevano: "Costui è il Cristo". (Gv 7,40-41)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Ci purifichino, o Signore, i tuoi sacramenti e nella loro forza salvifica ci rendano a te graditi. Per Cristo nostro Signore. / Orazione sul popolo ad libitum / Proteggi, o Signore, il tuo popolo che si prepara alle feste pasquali e accompagnalo con l'abbondanza della tua grazia, perché attraverso le consolazioni terrene sia guidato ai beni eterni. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Beato Tito Brandsma carmelitano olandese, martire (1881-1942) Invito all'eroismo nella fede e nell'amore / «Forse vi siete lasciati ingannare anche voi?» / Viviamo in un mondo dove l'amore stesso è condannato: lo si chiama debolezza, cosa da superare. Certi dicono: « L'amore non ha importanza, bisogna piuttosto sviluppare le proprie forze; ognuno diventi più forte che può; e la debolezza sparisca!» Dicono ancora che la religione cristiana, con i suoi discorsi sull'amore, è superata. (...) E' così: vengono da voi con queste dottrine, e trovano anche gente che le accoglie volentieri. L'amore è misconosciuto: «L'Amore non è amato» diceva ai suoi tempi san Francesco d'Assisi; e qualche secolo dopo, a Firenze, Santa Maria Maddalena de' Pazzi suonava le campane del monastero del suo Carmelo perché il mondo sapesse quanto è bello l'Amore! Anch'io, vorrei suonare le campane per dire al mondo com'è bello amare! Il neo-paganesimo (del nazismo) può ripudiare l'amore, ma la storia ci insegna che, malgrado tutto, vinceremo questo neo-paganesimo con l'amore. Non abbandoneremo l'amore. L'amore ci farà riconquistare il cuore di questi pagani. La natura è più forte della filosofia. La filosofia condanni pure e rigetti l'amore chiamandolo debolezza, ma la testimonianza viva dell'amore renderà sempre nuova e potente la sua forza per conquistare ed attrarre il cuore degli uomini.
</p>

<p>
<u>DIBRUNO-21</u> / Mai un uomo ha parlato così! (Gv 7,40-53) / Nell’Antico Testamento celebre per la sua sapienza è Salomone. Vengono per ascoltarlo anche da lontane regioni: “La regina di Saba, sentita la fama di Salomone, dovuta al nome del Signore, venne per metterlo alla prova con enigmi. Arrivò a Gerusalemme con un corteo molto numeroso, con cammelli carichi di aromi, d’oro in grande quantità e di pietre preziose. Si presentò a Salomone e gli parlò di tutto quello che aveva nel suo cuore. Salomone le chiarì tutto quanto ella gli diceva; non ci fu parola tanto nascosta al re che egli non potesse spiegarle. La regina di Saba, quando vide tutta la sapienza di Salomone, la reggia che egli aveva costruito, i cibi della sua tavola, il modo ordinato di sedere dei suoi servi, il servizio dei suoi domestici e le loro vesti, i suoi coppieri e gli olocausti che egli offriva nel tempio del Signore, rimase senza respiro. Quindi disse al re: «Era vero, dunque, quanto avevo sentito nel mio paese sul tuo conto e sulla tua sapienza! Io non credevo a quanto si diceva, finché non sono giunta qui e i miei occhi non hanno visto; ebbene non me n’era stata riferita neppure una metà! Quanto alla sapienza e alla prosperità, superi la fama che io ne ho udita. Beati i tuoi uomini e beati questi tuoi servi, che stanno sempre alla tua presenza e ascoltano la tua sapienza! Sia benedetto il Signore, tuo Dio, che si è compiaciuto di te così da collocarti sul trono d’Israele, perché il Signore ama Israele in eterno e ti ha stabilito re per esercitare il diritto e la giustizia»” (1Re 10,1-9). La differenza tra Salomone e Gesù è eterna e infinita perché essa è divina. Gesù non conosce solo le cose da Lui create, conosce anche il cuore dell’uomo. Sa con quali parole entrare in esso e con quali argomentazioni rispondere perché la trappola armata sul suo sentiero non scatti e non lo metta nelle loro mani, finché la sua ora non sarà giunta. Poi quando l’ora verrà, sarà Lui a consegnarsi liberamente alla loro volontà. Quanti vengono mandati per catturarlo, sentono la voce di Gesù e rimangono da essa catturati. Si fermano dal compiere qualsiasi azione contro di Lui. È come se fossero tutti rapiti in estasi dinanzi a tanta bellezza del suo parlare e argomentare. Perché non lo avete arrestato? Perché mai un uomo ha parlato così. Un uomo che parla così non può essere un malfattore, un nemico dell’uomo, un idolatra, uno schierato contro Dio. / In quel tempo, all’udire le parole di Gesù, alcuni fra la gente dicevano: «Costui è davvero il profeta!». Altri dicevano: «Costui è il Cristo!». Altri invece dicevano: «Il Cristo viene forse dalla Galilea? Non dice la Scrittura: “Dalla stirpe di Davide e da Betlemme, il villaggio di Davide, verrà il Cristo”?». E tra la gente nacque un dissenso riguardo a lui. Alcuni di loro volevano arrestarlo, ma nessuno mise le mani su di lui. Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». Risposero le guardie: «Mai un uomo ha parlato così!». Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!». Allora Nicodèmo, che era andato precedentemente da Gesù, ed era uno di loro, disse: «La nostra Legge giudica forse un uomo prima di averlo ascoltato e di sapere ciò che fa?». Gli risposero: «Sei forse anche tu della Galilea? Studia, e vedrai che dalla Galilea non sorge profeta!». E ciascuno tornò a casa sua. / I farisei si dichiarano principio unico, universale, assoluto nel discernimento della verità. Se loro non credono in Gesù, nessun altro deve credere. Tra la coscienza di ogni singola persona e Dio vi è solo la Parola del Signore. Vi è anche la storia. È proprio della razionalità di ogni uomo separare il bene dal male, il vero dal falso, il giusto dall’ingiusto. Oggi la coscienza, il cuore, la razionalità dicono che in Gesù non vi è nulla di male, di ingiusto, di falso. Se il male non esiste in Lui, allora nessuno ha diritto di privarlo della sua libertà di poter parlare, operare miracoli, predicare. Il Signore nostro Dio proibisce di fare il male. Mai Lui ha proibito il bene. Il bene Lui vuole che si faccia al sommo delle possibilità di sapienza, scienza, intelligenza, grazia. Partendo da questa verità, si potrà sempre pervenire alla piena verità di Gesù. È metodologia questa che va sempre seguita. Una storia di solo bene deve interrogare la coscienza. / Madre della Redenzione, Angeli, Santi, fateci persone sapienti e di coscienza retta. 
</p>

<p>
<u>SILVESTRINI-21</u> / “Signore, mio Dio, in te mi rifugio”. Per mezzo del profeta Geremia perseguitato, il Salvatore, l' “agnello mansueto che viene portato al macello”, cioè il Redentore, invoca l'intervento divino. Vivendo la sua passione con le caratteristiche dell'Antico Testamento, il profeta chiede la vendetta di Dio. Gesù invece, morendo da innocente, con piena fiducia in Dio, invocherà il perdono. Affidandosi totalmente al Padre, egli offre un esempio valido per tutti. Il riferimento a Cristo è la chiave di lettura di ogni evento, specialmente nelle difficoltà e contrarietà inflitte da eventuali oppositori. L'evangelista Giovanni dimostra che Gesù era un segno di contraddizione e di dissenso; non c'era accordo sulle origini geografiche del Messia (Galilea? Giudea?), e i dignitari stessi erano divisi a suo proposito. Un fariseo onesto, Nicodemo, si oppone a giudizi affrettati su Gesù. In realtà, il grande interrogativo che ha tormentato tanta gente nel corso dei secoli, è: Chi è davvero Gesù? La preghiera contemplativa e la mistica aprono orizzonti certi. Inoltre, la lectio divina della Parola rivelata dovrebbe aiutarci a capire nella fede la personalità del Signore; dove possiamo incontrarlo? Quale è la funzione attuale del Signore nello sviluppo della Storia sacra? La celebrazione della Veglia pasquale completerà le indicazioni suggerite dai testi biblici della Quaresima. Iniziamone la preparazione leggendo magari qualche testo della Grande Veglia Pasquale, "madre di tutte le veglie".
</p>

<p>
<u>LOYOLA-21</u> / Tra la gente c’è il caos; la confusione di opinioni che si sovrappongono stordisce: qual è la verità su questo Gesù di Nazareth? Da una parte c’è il popolo che ascolta Gesù e accoglie le sue parole, in Lui vede davvero compiersi la promessa delle Scritture; dall’altra parte ci sono i soldati, energumeni al servizio del potere ma pur sempre uomini, capaci di lasciarsi toccare dall’incontro con Gesù; e infine i sacerdoti e i farisei, una categoria che cogita a priori senza recepire la realtà che li circonda. Infatti la realtà di Gesù scuote, è una novità teologica che chi è troppo attaccato alla legge, alle regole, alla tradizione come i farisei, non può cogliere. Da un lato perché la sicurezza della propria conoscenza rende le cose più complicate di quelle che sono (“ti amo” – dice Gesù – è così semplice!), dall’altro perché è difficile credere al cambiamento. E quando la realtà è incredibile, perché il comandamento dell’amore che incarna Gesù lo è, allora è più comodo alterarla, adattarla ai propri schemi e ai propri confini, o fuggirla. La verità è che per credere all’amore bisogna avere un cuore povero, occhi semplici e nudi di giudizi. Proprio come il popolo e i soldati, che non hanno certo studiato il Pentateuco a menadito, ma hanno la sapienza buona che nasce dall’esperienza. Solo grazie al fare esperienza di Gesù nella propria vita si può essere sapienti, nel senso di chi sa gustare la vita e trovarne senso. L’ha capito Nicodemo, sacerdote avulso dal contesto, il quale alla staticità della teoria e ai sermoni blasonati che inaridiscono, dopo aver ascoltato Gesù preferisce il dinamismo dell’esperienza dell’incontro. Accogliere l’appello del Cristo all’amore vuol dire andare controcorrente, mettersi in moto verso la vita vera; e anche se all’inizio non sembra facile ma appare alquanto inconcepibile, strada facendo scopriamo che ne vale davvero la pena. Chiediamo al Padre di donarci un cuore povero per credere, per lasciarci sconvolgere dall’amore incredibile di Gesù e diventare capaci anche noi, tra vicini e lontani, di dire “ti amo”. / Qual è il mio rapporto con la legge, la tradizione? Cos’è che m’ingabbia in schemi e leggi del passato? Cosa provoca in me l’incontro con Gesù? (Ilaria De Lillo)
</p>

<p>
<u>LettureBose</u> / I molti modi del digiuno / Prezioso davanti a Dio è il digiuno puro: esso è custodito come un tesoro in cielo. È un'armatura contro il maligno e uno scudo contro le frecce del nemico. Non dico questo [a partire] dalla mia intelligenza, ma dalle sante Scritture che ci hanno mostrato in precedenza come il digiuno sia utile in ogni tempo a coloro che digiunano in modo autentico. Il digiuno, infatti, mio amato, non è solo [astenersi] dal pane e dall'acqua, ma ci sono molti modi di osservare il digiuno ... C'è chi digiuna mettendo un freno alla sua bocca, per non dire parole odiose, e c'è chi digiuna dall'ira e reprime il suo istinto perché non [lo] vinca. C'è chi digiuna dal possesso per sottrarsi alla sua schiavitù, e c'è chi digiuna da qualsiasi genere di giaciglio, per vigilare nella preghiera. C'è chi, nelle afflizioni, digiuna dalle cose di questo mondo per non essere colpito dall'avversario, e c'è chi digiuna dimorando nel pentimento, per piacere al suo Signore durante l'afflizione. E c'è chi mette insieme tutto questo, per farne un unico digiuno ... Ascolta, mio amato, gli esempi del digiuno puro. Innanzitutto, infatti, hanno mostrato un digiuno puro Abele con la sua offerta (Gen 4,3-4), Enoc che piacque al suo Dio (Gen 5,24; Sir 44,16; Eb 11,5), Noè che rimase integro in una generazione corrotta (Gen 6,9), Abramo che fu eccellente nella fede (Sir 44,19-21), Isacco a motivo dell'alleanza di Abramo (Gen 26,24; Sir 44,22), Giacobbe a motivo del giuramento di Isacco, perché aveva conosciuto Dio (Gen 32,25-33), Giuseppe a motivo della sua misericordia e della sua amministrazione (Gen 50,19-21; 41,38-40). Per tutti costoro, la loro purezza fu un digiuno perfetto davanti a Dio. Infatti, senza purezza di cuore, il digiuno non è gradito. Ricorda e vedi, mio amato, che cosa eccellente è che un uomo purifichi il suo cuore, custodisca la sua lingua e trattenga le sue mani dal [fare] il male, secondo ciò che ti ho scritto sopra. Non è bene che uno mescoli il miele con l'assenzio. Se uno digiuna dal pane e dall'acqua, non deve mescolare al suo digiuno usurpazioni e maledizioni. Una è la porta della tua casa, che è il tempio di Dio, e non è bene, o uomo, che per la porta per la quale entra il re, escano letame e fango. (Afraat il Persiano, Esposizioni 3,1-2) 
</p>

<p>
<u>FEGF1</u> / «Mai un uomo ha parlato come parla quest’uomo» San Giovanni della Croce nel sedicesimo secolo / Invero il Signore ci potrebbe dire: “Se Io ti ho detto tutta la verità nella mia parola, cioè nel mio Figlio, e non ho altro da manifestarti, come ti posso rispondere o rivelare qualche altra cosa?... “Questo è il mio Figlio diletto nel quale mi sono compiaciuto, ascoltatelo” (Mt 17,5)... Ascoltatelo perché ormai non ho più materia di fede da rivelare e verità da manifestare... “Se vuoi che Io ti dica qualche parola di conforto, guarda mio Figlio, obbediente a me e per amor mio sottomesso ed afflitto, e sentirai quante cose ti risponderà. Se desideri che io ti sveli alcune cose o avvenimenti occulti, fissa in Lui i tuoi occhi e vi troverai dei misteri molto profondi, la sapienza e le meraviglie di Dio le quali, secondo quanto afferma il mio Apostolo, sono in Lui contenute: “Nel quale Figlio di Dio sono nascosti tutti i tesori della sapienza e della scienza di Dio” (Col 2,3), tesori di sapienza che saranno per te profondi, saporosi e utili più di tutte le cose che vorresti sapere. Per questo lo stesso Apostolo si gloriava dicendo di aver fatto intendere che egli “non conosceva se non Gesù Cristo e questo crocifisso” (1 Cor 2,2). Inoltre se tu desideri altre visioni e rivelazioni divine o corporee, mira il Cristo umanato e vi troverai più di quanto pensi, poiché l’apostolo Paolo afferma a tale proposito: “In Cristo dimora corporalmente tutta la pienezza della divinità” (Col 2,9). Non conviene quindi interrogare Dio come un tempo e non è più necessario che Egli parli, poiché tutta la fede in Cristo è stata annunciata. Non c’è più altra verità della fede che debba essere rivelata e non ce ne sarà mai più.
</p>

<p>
<u>FEGF2</u> / Ogni nostro preghiera è in Cristo di Dietrich Bonhoeffer / Se i Salmi sono la Parola di Dio, allora è Dio stesso che parla in queste preghiere, è lui che prega. Dio che prega e Dio che esaudisce la preghiera: un problema che solamente in Gesù Cristo trova soluzione. Egli è il nostro portavoce, sia nel tempo della sua umiliazione, sia nella sua elevazione eterna. Egli prega per noi dinanzi al trono di Dio. Cristo, il Figlio di Dio divenuto uomo, prega suo Padre. Prega in quanto tentato in ogni cosa come noi, essendo passato attraverso il peccato e la morte, in quanto nostro fratello che ci conosce. Non pronuncia questa preghiera al nostro posto come se non appartenesse anch’egli alla nostra razza, come se non fosse con noi; egli infatti ha fatto sua la nostra preghiera e, in un’intercessione eterna, la fa sua tutti in giorni là dove si prega nel suo nome. La nostra preghiera è una preghiera trasmessa da Cristo, che è il mediatore. Il fatto che noi possiamo raggiungere Dio nella preghiera non è un’evidenza religiosa: è un fatto reso possibile unicamente da Cristo. Nessuna preghiera trova la strada di Dio se Gesù Cristo, il nostro intercessore, non se ne fa carico dicendola per noi; nessuna preghiera trova questa strada se non è pronunciata nel nome di Gesù Cristo. Non si tratta su una formula, ma di una realtà: la nostra preghiera è legata all’uomo Gesù Cristo, alla sua vita, alla sua morte e risurrezione, è legata all’atto anteriore e già consumato di Dio, alla Parola, pronunciata da Dio, che ci assolve. Poiché Dio è divenuto uomo e ha sofferto con noi, è stato provato in ogni cosa come noi, nell’angoscia e nella morte, e «nei giorni della sua carne, ha offerto preghiere e suppliche con forti grida e lacrime» (Eb 5, 7); per questo e in questo soltanto, noi abbiamo la grazia della preghiera.
</p>

<p>
<u>LuigiMariaEpicoco</u> / Parole di vita / “Risposero le guardie: «Mai un uomo ha parlato così!»”. Non so perché ma ogni volta che leggo nel Vangelo questa espressione, mi commuovo sempre. E poco importa se a dire questo sono le guardie del Tempio che erano andate ad arrestare Gesù senza riuscirci. Anzi forse proprio per questo hanno il sapore di essere più vere ancora, perché vengono dalla bocca degli antagonisti di Gesù. Eppure è l’unica risposta che mi viene da dare a coloro che mi domandano: ma perché sei cristiano? Oppure, perché sei prete? E io rispondo: “Perché mai un uomo ha parlato come Lui”. E non c’è dietro la retorica di un discorso convincente ma l’intuizione profonda che ad un certo punto anche Pietro dirà nel Vangelo, e cioè che le parole di Gesù sono parole cariche di vita, ma non di una vita qualunque, di vita eterna. “Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!»”. La sprezzante risposta elitaria dei farisei fa trasparire tutta la rabbia e la frustrazione che Gesù suscitava in loro. Sembrano sbrigativi nel dire che solo dei creduloni potevano andare dietro a Lui, ma nessuno che abbia studiato si sognerebbe mai di ascoltarlo. Ed è proprio in quel momento che si alza la voce di uno che invece ha studiato e fa parte di loro: “Allora Nicodèmo, che era andato precedentemente da Gesù, ed era uno di loro, disse: «La nostra Legge giudica forse un uomo prima di averlo ascoltato e di sapere ciò che fa?». Gli risposero: «Sei forse anche tu della Galilea? Studia, e vedrai che dalla Galilea non sorge profeta!». E ciascuno tornò a casa sua”. La testimonianza di questo brano ci svela che il seguito di Gesù era trasversale. Non solo la gente più umile del popolo ma ogni persona che aveva il cuore aperto all’azione di Dio. Con l’unica differenza che è così difficile delle volte restare con un cuore umile, docile e aperto quando ci si convince di aver capito tutto di Dio.
</p>

<p>
<u>MichaelDavideSemeraro</u> / Convertire... la legge / Sembra che il cammino quaresimale affretti il suo ritmo e ci chieda di concentrare tutta la nostra attenzione su ciò che sta succedendo a Gesù, ma che sta pure accadendo per noi, se veramente decidiamo di essere suoi discepoli. Il «dissenso» (Gv 7,43) che nasce tra la gente che commenta, come oggi si farebbe nei salotti televisivi e che all’epoca erano invece le piazze, i mercati, i vicoli: ciascuno sembra avere da dire qualcosa e, soprattutto, in quello che si dice di Gesù viene fuori ciò che della sua presenza si è sperimentato in prima persona nella propria vita. Tra la folla che vocifera e i notabili che «volevano arrestarlo» (7,44) spicca la figura dei quei soldati che tornano a mani vuote, ma con il cuore pieno di una esperienza nuova che segna la loro vita: «Mai un uomo ha parlato cosi!» (Gv 7,46). L’esperienza che i soldati hanno appena fatto è già stata vissuta in una notte eccezionalmente luminosa da parte di Nicodemo, che da allora non è stato più lo stesso e, sicuramente, ha guadagnato in coraggio, visto che non ha timore di reagire alle decisioni dei suoi colleghi: «La nostra Legge giudica forse un uomo prima di averlo ascoltato e di sapere ciò che fa?» (Gv 7,51). Con questa domanda Nicodemo affonda il coltello nella piaga e già smaschera quello che accadrà davanti al Litostroto quando i sommi sacerdoti invocheranno quella «Legge» (Gv 19,7) e intanto peccheranno di apostasia quando, pur di avere ciò che vogliono, si abbasseranno fino a bestemmiare: «Non abbiamo altro re che Cesare» (19,15). Non è raro che proprio chi invoca la Legge come unico e sommo riferimento della propria vita sia il più incline a tradirne i principi più sacri e basilari. La confessione di Geremia ci aiuta a fare memoria della cosa più importante che non va mai dimenticata: «Signore degli eserciti, giusto giudice, che provi il cuore e la mente, possa io vedere la tua vendetta su di loro, poiché a te ho affidato la mia causa» (Ger 11,20). Ciò che fa la differenza è la capacità di passare e ripassare continuamente dal proprio «cuore», dove non potremo lasciarci «ingannare» (Gv 7,47) neanche dalle nostre paure che rischiano di renderci ottusi. La presenza del Signore Gesù non può lasciare in nessun modo indifferenti, ma esige necessariamente una presa di posizione. Il dono della Legge ricevuta sul Sinai per mano di Mosè, ma anche dal cuore dell’Altissimo, esige di guardare nel proprio «cuore» giorno dopo giorno, lasciando che il desiderio di Dio riplasmi continuamente i nostri desideri e illumini le nostre relazioni. Mentre i giorni della Pasqua si fanno sempre più vicini, la Liturgia ci chiede di fare una sorta di punto della situazione del nostro cuore, per chiederci in che misura la parola e i gesti del Signore sono capaci di cambiare profondamente il nostro parametro di giudizio. Anche per noi spesso si fa forte il rischio di trincerarci dietro le esigenze di leggi che tradiscono l’essenziale del disegno di Dio per la nostra umanità, chiamata a una pienezza di felicità che non si può mai conquistare da soli, ma esige la serena complicità nel cercare il bene di ciascuno rinunciando alla paura di perdere un po’ dei propri privilegi. In questo non facile cammino di discernimento, talora sono proprio le persone più improbabili come i soldati a cogliere al meglio le vie della vita.
</p>

<p>
<u>HomilyVoice-21</u> / PRIMA LETTURA E io, come un agnello mansueto che viene portato al macello, non sapevo che tramavano contro di me, e dicevano:  «Abbattiamo l’albero nel suo pieno vigore, strappiamolo dalla terra dei viventi; nessuno ricordi più il suo nome». Geremia è figura di Cristo Gesù, il Messia Perseguitato a causa della Parola del Padre suo che Lui annunciava nella sua verità più pura e più santa, nella sapienza, intelligenza, conoscenza, fortezza, perenne mozione dello Spirito Santo. Ecco quanto il profeta Isaia annuncia sul Servo Sofferente del Signore: È cresciuto come un virgulto davanti a lui e come una radice in terra arida. Non ha apparenza né bellezza per attirare i nostri sguardi, non splendore per poterci piacere. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte (Is 53,2-8).  Chi è che rende martiri i veri profeti del Dio vivente non sono i pagani. Sono invece quanti credono nel vero Dio con una falsa fede, una falsa scienza, falsa conoscenza, una falsa dottrina, una falsa moralità. Perché costoro rendono martiri i veri profeti del Dio vivente? Li rendono martiri perché hanno in odio la vera Parola del Dio nel quale sono chiamati a credere.  Costoro hanno armi potentissime: la calunnia, la falsa testimonianza, l’inganno, la violenza, la persecuzione.  Altra potentissima arma consiste nel travisare e nel dichiarare la verità falsità, il bene male, la giustizia ingiustizia, la santità peccato. Come vi riescono? Divenendo vera struttura di peccato e di menzogna.  Altra via per riuscire nel loro intento è il martellamento senza sosta, giorno dopo giorno, settimana dopo settimana, mese dopo mese, anno dopo anno. Il martellamento finisce quando loro giungono a infliggere la morte al profeta del Signore. Non è martellamento che si limita ad un solo uomo. È  invece un martellamento che deve raggiungere ogni altro uomo. Chi cade in questa trappola del male? Quanti sono adoratori del vero Dio ma con fede falsa, verità falsa, scienza falsa, conoscenza falsa.  Chi è saldamente piantato con la sua vita nel Vangelo e fa della Parola di Dio la sola Legge della sua vita non cade in questa trappola di morte e mai diviene complice del male e mai si lascia trasformare in questa infernale struttura di peccato. Sappiamo che l’odio dei Giudei contro l’Apostolo Paolo era così forte da spingerli a fare un giuramento esecratorio. Fattosi giorno, i Giudei ordirono un complotto e invocarono su di sé la maledizione, dicendo che non avrebbero né mangiato né bevuto finché non avessero ucciso Paolo. Erano più di quaranta quelli che fecero questa congiura.  Essi si presentarono ai capi dei sacerdoti e agli anziani e dissero: «Ci siamo obbligati con giuramento solenne a non mangiare nulla sino a che non avremo ucciso Paolo.  Voi dunque, insieme al sinedrio, dite ora al comandante che ve lo conduca giù, con il pretesto di esaminare più attentamente il suo caso; noi intanto ci teniamo pronti a ucciderlo prima che arrivi» (At 23,12-15).  La forza, l’arroganza, la prepotenza del male, non è nel singolo, ma è nella struttura di peccato, nella coalizione. Una singola persona può poco. È sufficiente che si incateni con una seconda persona, è già la forza è cresciuta grandemente. Se poi, come nel caso di Geremia, sacerdoti e scribi si coalizzano tutti per lottare la vera Parola di Dio, allora la forza è così grande da divenire impossibile poterle resistere. Solo il Signore può liberare i suoi profeti e lui li libera finché vuole che essi parlino. Quando la loro missione termina, allora può concedere loro anche la gloria del martirio fisico e non solo dello spirito.  LEGGIAMO Ger 11,18-20 Il Signore me lo ha manifestato e io l’ho saputo; mi ha fatto vedere i loro intrighi. E io, come un agnello mansueto che viene portato al macello, non sapevo che tramavano contro di me, e dicevano: «Abbattiamo l’albero nel suo pieno vigore, strappiamolo dalla terra dei viventi; nessuno ricordi più il suo nome». Signore degli eserciti, giusto giudice, che provi il cuore e la mente, possa io vedere la tua vendetta su di loro, poiché a te ho affidato la mia causa. La preghiera di Geremia è ancora di sapere veterotestamentario. Ancora non vi è dinanzi ai suoi occhi l’immagine del Dio Crocifisso per amore; del Dio che prende su di sé i peccati del mondo per toglierli espiandoli al nostro posto. Manca anche la risurrezione come “vendetta divina” contro quanti sono uccisori del Profeta dei profeti che è Gesù Signore. Ecco come il Salmo manifesta il cuore del Messia sofferente. La struttura di peccato è potentissima contro il Servo del Signore. Ma altrettanto potentissima è la “vendetta” del Padre suo. Il Padre prima gli dona ogni forza per offrire la sua vita per la salvezza dei suoi fratelli e poi lo risuscita il terzo giorno.  Dio mio, Dio mio, perché mi hai abbandonato? Lontane dalla mia salvezza le parole del mio grido! Mio Dio, grido di giorno e non rispondi; di notte, e non c’è tregua per me. Eppure tu sei il Santo, tu siedi in trono fra le lodi d’Israele. In te confidarono i nostri padri, confidarono e tu li liberasti; a te gridarono e furono salvati, in te confidarono e non rimasero delusi. Ma io sono un verme e non un uomo, rifiuto degli uomini, disprezzato dalla gente. Si fanno beffe di me quelli che mi vedono, storcono le labbra, scuotono il capo: «Si rivolga al Signore; lui lo liberi, lo porti in salvo, se davvero lo ama!».  Sei proprio tu che mi hai tratto dal grembo, mi hai affidato al seno di mia madre. Al mio nascere, a te fui consegnato; dal grembo di mia madre sei tu il mio Dio. Non stare lontano da me, perché l’angoscia è vicina e non c’è chi mi aiuti. Mi circondano tori numerosi, mi accerchiano grossi tori di Basan.  Spalancano contro di me le loro fauci: un leone che sbrana e ruggisce. Io sono come acqua versata, sono slogate tutte le mie ossa. Il mio cuore è come cera, si scioglie in mezzo alle mie viscere. Arido come un coccio è il mio vigore, la mia lingua si è incollata al palato, mi deponi su polvere di morte. Un branco di cani mi circonda, mi accerchia una banda di malfattori; hanno scavato le mie mani e i miei piedi. Posso contare tutte le mie ossa.  Essi stanno a guardare e mi osservano: si dividono le mie vesti, sulla mia tunica gettano la sorte. Ma tu, Signore, non stare lontano, mia forza, vieni presto in mio aiuto. Libera dalla spada la mia vita, dalle zampe del cane l’unico mio bene. Salvami dalle fauci del leone e dalle corna dei bufali. Tu mi hai risposto! Annuncerò il tuo nome ai miei fratelli, ti loderò in mezzo all’assemblea. Lodate il Signore, voi suoi fedeli, gli dia gloria tutta la discendenza di Giacobbe, lo tema tutta la discendenza d’Israele; perché egli non ha disprezzato né disdegnato l’afflizione del povero, il proprio volto non gli ha nascosto ma ha ascoltato il suo grido di aiuto. Da te la mia lode nella grande assemblea; scioglierò i miei voti davanti ai suoi fedeli. I poveri mangeranno e saranno saziati, loderanno il Signore quanti lo cercano; il vostro cuore viva per sempre! Ricorderanno e torneranno al Signore tutti i confini della terra; davanti a te si prostreranno  tutte le famiglie dei popoli. Perché del Signore è il regno: è lui che domina sui popoli! A lui solo si prostreranno quanti dormono sotto terra, davanti a lui si curveranno quanti discendono nella polvere; ma io vivrò per lui, lo servirà la mia discendenza. Si parlerà del Signore alla generazione che viene; annunceranno la sua giustizia; al popolo che nascerà diranno: «Ecco l’opera del Signore!» (Sal 22,1-32).  Ecco la vera “vendetta” del Signore nostro Dio: mentre la struttura del peccato toglie la vita al suo Consacrato, il Signore dona ogni forza al suo Consacrato perché offra la vita per la salvezza e la redenzione della struttura di peccato.  Veramente il Signore vuole che nessuno si perda, ma che tutti giungano alla salvezza. Molti vi giungono per la grazia, frutto della vita offerta a Dio per la loro conversione, la loro redenzione e vita eterna. Ecco il grande mistero dell’amore: Il Servo del Signore verso il suo sangue per purificare quanti lo stanno sacrificando e la offre per la loro salvezza. Non vi è amore più grande di questo. A questo amore ogni discepolo di Gesù è chiamato. La salvezza è dal suo amore.  LETTURA DEL  VANGELO Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». Risposero le guardie: «Mai un uomo ha parlato così!».  Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!». Le guardie, mandate per arrestare Gesù, tornano dai farisei senza aver portato a compimento la loro missione. Subito essi domandano: “Perché non lo avete condotto qui? Perché non lo avete arrestato? Perché non avete portato a termine la vostra missione?”. Ecco la loro immediata risposta: “Mai un uomo ha parlato così!”. Dobbiamo subito dal naturale immergerci nel soprannaturale. Il Padre celeste manda in aiuto del Figlio suo lo Spirito Santo. È lo Spirito del Signore che dona alle guardie sapienza, intelligenza, consiglio, fortezza perché non arrestino Gesù. È lo Spirito Santo che li convince che Gesù non andava arrestato. Non è una sola guardia che prende questa decisione, ma tutte insieme. Insieme decidono. Insieme rispondono. Senza lo Spirito del Signore che sempre viene in aiuto dei messaggeri, degli apostoli, del profeti, degli inviati dal Padre per portare la luce della sua verità ad ogni uomo, nessuna missione potrebbe essere compiuta. Invece assieme ai suoi inviati il Padre dei cieli manda anche lo Spirito Santo e Questi sa cosa fare e come farla perché quanti sono missionari del Padre continuino la loro missione, finché non giunge la loro ora. Ecco come questa verità viene annunciata da Gesù ai suoi apostoli: Ecco: io vi mando come pecore in mezzo a lupi; siate dunque prudenti come i serpenti e semplici come le colombe.  Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani.  Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi. Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato.  Quando sarete perseguitati in una città, fuggite in un’altra; in verità io vi dico: non avrete finito di percorrere le città d’Israele, prima che venga il Figlio dell’uomo. Un discepolo non è più grande del maestro, né un servo è più grande del suo signore; e sufficiente per il discepolo diventare come il suo maestro e per il servo come il suo signore. Se hanno chiamato Beelzebùl il padrone di casa, quanto più quelli della sua famiglia! (Mt 10,16-25). Lo Spirito Santo non è però lo Spirito che sta nei cieli beati. È lo Spirito versato nei nostri cuori e da noi sempre ravvivato.  Il Signore manda noi in missione donandoci la Parola, la grazia, la verità, lo Spirito Santo. Se noi cresciamo nella Parola, nella grazia, nella verità, nello Spirito Santo, lo Spirito Santo diviene in noi Spirito di conversione, persuasione, convincimento, adesione perché si creda nel Vangelo, ma anche Spirito di difesa e di protezione perché non veniamo sopraffatti dal mondo. Il mondo potrà sopraffarci solo quando la missione sarà stata portata a compimento ed è giunto per noi il tempo di sciogliere le vele e orientare la nostra barca verso i lidi dell’eternità. Questa visione di purissima fede così è stata messa in luce dall’Apostolo Paolo: Io infatti sto già per essere versato in offerta ed è giunto il momento che io lasci questa vita. Ho combattuto la buona battaglia, ho terminato la corsa, ho conservato la fede. Ora mi resta soltanto la corona di giustizia che il Signore, il giudice giusto, mi consegnerà in quel giorno; non solo a me, ma anche a tutti coloro che hanno atteso con amore la sua manifestazione. Nella mia prima difesa in tribunale nessuno mi ha assistito; tutti mi hanno abbandonato. Nei loro confronti, non se ne tenga conto.  Il Signore però mi è stato vicino e mi ha dato forza, perché io potessi portare a compimento l’annuncio del Vangelo e tutte le genti lo ascoltassero: e così fui liberato dalla bocca del leone.  Il Signore mi libererà da ogni male e mi porterà in salvo nei cieli, nel suo regno; a lui la gloria nei secoli dei secoli. Amen (2Tm 4,6-8.16-18).  In Gesù lo Spirito del Signore agisce con ogni sapienza, intelligenza, fortezza. Oggi lo Spirito del Signore fa ascoltare una parola nuova alle guardie ed esse si ritirano. Se ne ritornano senza aver compiuto la loro missione che era quella di arrestare Gesù. Come Davide va incontro al Gigante Golia nel nome del Signore, ogni discepolo di Gesù deve andare incontro al Gigante del male che è nel mondo nel nome dello Spirito Santo, con le cinque pietre dello Spirito Santo nella sacca del suo cuore e della sua anima. Saul rivestì Davide della sua armatura, gli mise in capo un elmo di bronzo e lo rivestì della corazza. Poi Davide cinse la spada di lui sopra l’armatura e cercò invano di camminare, perché non aveva mai provato. Allora Davide disse a Saul: «Non posso camminare con tutto questo, perché non sono abituato». E Davide se ne liberò.  Poi prese in mano il suo bastone, si scelse cinque ciottoli lisci dal torrente e li pose nella sua sacca da pastore, nella bisaccia; prese ancora in mano la fionda e si avvicinò al Filisteo. Il Filisteo avanzava passo passo, avvicinandosi a Davide, mentre il suo scudiero lo precedeva. Il Filisteo scrutava Davide e, quando lo vide bene, ne ebbe disprezzo, perché era un ragazzo, fulvo di capelli e di bell’aspetto. Il Filisteo disse a Davide: «Sono io forse un cane, perché tu venga a me con un bastone?». E quel Filisteo maledisse Davide in nome dei suoi dèi.  Poi il Filisteo disse a Davide: «Fatti avanti e darò le tue carni agli uccelli del cielo e alle bestie selvatiche». Davide rispose al Filisteo: «Tu vieni a me con la spada, con la lancia e con l’asta. Io vengo a te nel nome del Signore degli eserciti, Dio delle schiere d’Israele, che tu hai sfidato. In questo stesso giorno, il Signore ti farà cadere nelle mie mani. Io ti abbatterò e ti staccherò la testa e getterò i cadaveri dell’esercito filisteo agli uccelli del cielo e alle bestie selvatiche; tutta la terra saprà che vi è un Dio in Israele.  Tutta questa moltitudine saprà che il Signore non salva per mezzo della spada o della lancia, perché del Signore è la guerra ed egli vi metterà certo nelle nostre mani».  Appena il Filisteo si mosse avvicinandosi incontro a Davide, questi corse a prendere posizione in fretta contro il Filisteo. Davide cacciò la mano nella sacca, ne trasse una pietra, la lanciò con la fionda e colpì il Filisteo in fronte. La pietra s’infisse nella fronte di lui che cadde con la faccia a terra.  Così Davide ebbe il sopravvento sul Filisteo con la fionda e con la pietra, colpì il Filisteo e l’uccise, benché Davide non avesse spada. Davide fece un salto e fu sopra il Filisteo, prese la sua spada, la sguainò e lo uccise, poi con quella gli tagliò la testa. I Filistei videro che il loro eroe era morto e si diedero alla fuga (1Sam 17,38-51).  L’armatura che Davide indossa e che subito abbandona, sono le strutture del mondo con le quali pensiamo di portare vittoria nel combattimento per il Vangelo. La fionda e le cinque pietre sono le strutture dello Spirito. Chi non porta con sé le strutture dello Spirito Santo, mai potrà vincere le strutture di peccato del mondo che si avventano contro i missionari del Vangelo, della Parola, della grazia, della verità.   LEGGIAMO IL TESTO DI Gv 7,40-53 All’udire queste parole, alcuni fra la gente dicevano: «Costui è davvero il profeta!». Altri dicevano: «Costui è il Cristo!». Altri invece dicevano: «Il Cristo viene forse dalla Galilea? Non dice la Scrittura: Dalla stirpe di Davide e da Betlemme, il villaggio di Davide, verrà il Cristo?». E tra la gente nacque un dissenso riguardo a lui. Alcuni di loro volevano arrestarlo, ma nessuno mise le mani su di lui.  Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». Risposero le guardie: «Mai un uomo ha parlato così!». Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!».  Allora Nicodèmo, che era andato precedentemente da Gesù, ed era uno di loro, disse: «La nostra Legge giudica forse un uomo prima di averlo ascoltato e di sapere ciò che fa?». Gli risposero: «Sei forse anche tu della Galilea? Studia, e vedrai che dalla Galilea non sorge profeta!». E ciascuno tornò a casa sua. Senza la potenza dello Spirito Santo nessuno potrà mai svolgere la missione di salvezza e di redenzione. Il mondo è sotto il potere di Satana. È da lui governato e incatenato ad ogni tenebra e falsità. Le potenze del male solo lo Spirito Santo le può sconfiggere, annullare, renderle innocue. Lo Spirito Santo deve essere però portato nel mondo dal missionario del Padre. Il missionario e lo Spirito Santo devono essere una cosa sola, allo stesso modo che Cristo Gesù e lo Spirito Santo erano e sono una cosa sola. Non due cose separate, ma una cosa sola. Per questo è necessario che sempre lo Spirito Santo venga ravvivato in noi fino a divenire in tutto simile ad una foresta che brucia e le cui fiamme giungono fino al cielo. Ecco cosa raccomanda l’Apostolo Paolo al Vescovo Timoteo: Per questo motivo ti ricordo di ravvivare il dono di Dio, che è in te mediante l’imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo.  Egli infatti ci ha salvati e ci ha chiamati con una vocazione santa, non già in base alle nostre opere, ma secondo il suo progetto e la sua grazia. Questa ci è stata data in Cristo Gesù fin dall’eternità, ma è stata rivelata ora, con la manifestazione del salvatore nostro Cristo Gesù. Egli ha vinto la morte e ha fatto risplendere la vita e l’incorruttibilità per mezzo del Vangelo, per il quale io sono stato costituito messaggero, apostolo e maestro. È questa la causa dei mali che soffro, ma non me ne vergogno: so infatti in chi ho posto la mia fede e sono convinto che egli è capace di custodire fino a quel giorno ciò che mi è stato affidato.  Prendi come modello i sani insegnamenti che hai udito da me con la fede e l’amore, che sono in Cristo Gesù. Custodisci, mediante lo Spirito Santo che abita in noi, il bene prezioso che ti è stato affidato (2Tm 1,6-14). Madre di Cristo Gesù, Donna piena di grazia e di Spirito Santo, viene in nostro aiuto. Fa’ che giorno dopo giorno cresciamo anche noi pieni di grazia e di Spirito Santo. Potremo così vivere la missione che ci è stata affidata portandola a compimento per tutti i giorni della nostra vita. Amen.      
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
