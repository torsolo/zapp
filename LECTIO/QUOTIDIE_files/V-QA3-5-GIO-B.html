<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della III settimana di Quaresima.
</p>

<p>
<u>ANTIFONA</u> / "Io sono la salvezza del popolo", dice il Signore. "In qualunque prova mi invocherete, vi esaudirò, e sarò il vostro Signore per sempre".
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio grande e misericordioso, quanto più si avvicina la festa della nostra redenzione, tanto più cresca in noi il fervore per celebrare santamente il mistero della Pasqua. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Questa è la nazione che non ascolta la voce del Signore, suo Dio</b> / Dal libro del profeta Geremìa (Ger 7,23-28) /  Così dice il Signore: «Questo ordinai loro: "Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici". Ma essi non ascoltarono né prestarono orecchio alla mia parola; anzi, procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle. Da quando i vostri padri sono usciti dall'Egitto fino ad oggi, io vi ho inviato con assidua premura tutti i miei servi, i profeti; ma non mi hanno ascoltato né prestato orecchio, anzi hanno reso dura la loro cervice, divenendo peggiori dei loro padri. Dirai loro tutte queste cose, ma non ti ascolteranno; li chiamerai, ma non ti risponderanno. Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca». / Parola di Dio.
</p>

<p>
<u>PSALMUS</u> / (Sal 94) <b>Ascoltate oggi la voce del Signore: non indurite il vostro cuore</b> / Venite, cantiamo al Signore, acclamiamo la roccia della nostra salvezza. Accostiamoci a lui per rendergli grazie, a lui acclamiamo con canti di gioia. R. / Entrate: prostràti, adoriamo, in ginocchio davanti al Signore che ci ha fatti. È lui il nostro Dio e noi il popolo del suo pascolo, il gregge che egli conduce. R. / Se ascoltaste oggi la sua voce! «Non indurite il cuore come a Merìba, come nel giorno di Massa nel deserto, dove mi tentarono i vostri padri: mi misero alla prova pur avendo visto le mie opere». R.
</p>

<p>
<u>ACCLAMATIO</u> / Gloria e lode a te, o Cristo! / Ritornate a me con tutto il cuore, dice il Signore, perché sono misericordioso e pietoso. (Gl 2,12-13) / Gloria e lode a te, o Cristo!
</p>

<p>
<u>VANGELO</u> / <b>Chi non è con me è contro di me</b> / Dal Vangelo secondo Luca (Lc 11,14-23) / In quel tempo, Gesù stava scacciando un demonio che era muto. Uscito il demonio, il muto cominciò a parlare e le folle furono prese da stupore. Ma alcuni dissero: «È per mezzo di Beelzebùl, capo dei demòni, che egli scaccia i demòni». Altri poi, per metterlo alla prova, gli domandavano un segno dal cielo. Egli, conoscendo le loro intenzioni, disse: «Ogni regno diviso in se stesso va in rovina e una casa cade sull'altra. Ora, se anche satana è diviso in se stesso, come potrà stare in piedi il suo regno? Voi dite che io scaccio i demòni per mezzo di Beelzebùl. Ma se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Se invece io scaccio i demòni con il dito di Dio, allora è giunto a voi il regno di Dio. Quando un uomo forte, bene armato, fa la guardia al suo palazzo, ciò che possiede è al sicuro. Ma se arriva uno più forte di lui e lo vince, gli strappa via le armi nelle quali confidava e ne spartisce il bottino. Chi non è con me è contro di me, e chi non raccoglie con me, disperde». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il regno di Dio è tra noi, fino alla definitiva sconfitta delle forze del male. Preghiamo perchè in questa lotta ci schieriamo sempre dalla parte del Cristo. Diciamo insieme: <b>Liberaci dal male, Signore.</b> / Aiuta, o Signore, la tua Chiesa a conservarsi pura dalle suggestioni del male e a combatterlo con coraggio e determinazione. Preghiamo: / Rendici sensibili, Signore, alla tua voce che ci chiama a vivere l'alleanza stretta con noi nel battesimo, perchè siamo trasformati in tuoi veri figli. Preghiamo: / Arricchisci, Signore, il tuo popolo con una nuova fioritura di santi, che con la forza dell'amore e del bene avvicinino il mondo a te. Preghiamo: / Aiutaci, Signore, a unificare tutto ciò che il male ha diviso, in modo che l'umanità, come una grande famiglia, riconosca te come l'unico Padre. Preghiamo: / Fa’ che la nostra comunità ritrovi, nell'assemblea domenicale, la gioia e la forza di vivere l'impegno settimanale con spirito di generoso servizio. Preghiamo: / Per chi non ha la forza di liberarsi dal male. / Per chi, volontariamente, agisce contro Cristo. / O Dio fedele e giusto, non guardare alle nostre infedeltà e alla durezza del nostro cuore; la tua misericordia ci aiuti a vivere ascoltando fedelmente la tua voce. Te lo chiediamo per Cristo nostro Signore. Amen.
</p>

<p>
<u>OFFERTORIO</u> / Purificaci, o Signore, dal contagio del male, perchè ti sia gradita la nostra offerta; non permettere che siamo attratti da falsi piaceri, tu che ci chiami a godere della vera gioia. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Tu hai dato, Signore, i tuoi precetti perché siano osservati interamente. Siano stabili le mie vie nel custodire i tuoi decreti. (Sal 118,4-5) ♦ Chi non è con me, è contro di me, chi non raccoglie con me, disperde, dice il Signore. (Lc 11,23)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai nutriti in questo sacramento, fa' che la forza della tua salvezza, operante nei santi misteri, trasformi tutta la nostra vita. Per Cristo nostro Signore. / Orazione sul popolo ad libitum / Nella tua misericordia guarda, o Signore, il popolo che implora la tua clemenza: come da te ha ricevuto la vita, così la tua grazia gli doni di ricercare il bene e di attuarlo ogni giorno. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Giovanni Eudes (1601-1680) sacerdote, predicatore, fondatore di istituti religiosi / Il Regno di Gesù, 3, 4 / “E’ dunque giunto a voi il regno di Dio” / Dobbiamo continuare e compiere in noi i misteri di Gesù e pregarlo spesso che li porti a compimento in noi e in tutta la sua Chiesa. Poiché essi non sono ancora compiuti nella loro piena perfezione. Se sono perfetti e compiuti nella persona di Gesù, non sono tuttavia ancora compiuti e perfetti in noi, sue membra, né nella Chiesa che è il suo corpo mistico (Ef 5,30). Poiché il Figlio di Dio ha disposto (...) di fare come un’estensione e continuazione dei suoi misteri in noi e in tutta la sua Chiesa (… ); li vuole portare a compimento in noi. Perciò San Paolo dice che Gesù Cristo  si completa nella Chiesa e che tutti noi contribuiamo alla sua perfezione e alla sua piena maturità (Ef 4,13). (…) E altrove dice che completa nel suo corpo la Passione di Gesù Cristo (Col 1,24). (…) Il Figlio di Dio ha pensato di vivere in noi il mistero della sua incarnazione, della sua nascita, della vita nascosta, prendendo forma in noi, nascendo nelle nostre anime, con i santi sacramenti del battesimo e della divina eucaristia, e facendoci vivere una vita spirituale e interiore, nascosta con lui in Dio. Ha progettato di perfezionare in noi il mistero della sua Passione, morte e risurrezione, facendoci soffrire, morire e risorgere con lui e in lui. Ha pensato di parteciparci lo stato di vita gloriosa e immortale che lui ha in cielo, facendoci vivere con lui e in lui una vita gloriosa e immortale, quando saremo in cielo. (...) Così i misteri di Gesù non saranno pienamente compiuti fino alla fine del tempo che egli ha stabilito per il completamento di essi stessi in noi e nella Chiesa, cioè fino alla fine del mondo.
</p>

<p>
<u>DIBRUNO-21</u> / Allora è giunto a voi il regno di Dio (Lc 11,14-23) / Solo Dio può compiere le opere di Dio. Solo Lui può comandare alla creazione ed essa si mette in ascolto per fare quanto le viene chiesto dal suo Creatore e Signore. Il Signore, per mezzo di Mosè, chiede alla polvere d’Egitto si trasformarsi in zanzare e la polvere obbedisce. I maghi d’Egitto vorrebbero altrettanto, ma la polvere rimane polvere. Confessano al faraone la loro non capacità di fare questo, attestando che Mosè opera con il dito del Signore, cioè con la mano onnipotente del suo Dio e Signore, il quale è più grande e più forte di tutti gli dèi adorati dai maghi e dallo stesso faraone: “Quindi il Signore disse a Mosè: «Di’ ad Aronne: “Stendi il tuo bastone, percuoti la polvere del suolo: essa si muterà in zanzare in tutta la terra d’Egitto!”». Così fecero: Aronne stese la mano con il suo bastone, colpì la polvere del suolo e ci furono zanzare sugli uomini e sulle bestie; tutta la polvere del suolo si era mutata in zanzare in tutta la terra d’Egitto. I maghi cercarono di fare la stessa cosa con i loro sortilegi, per far uscire le zanzare, ma non riuscirono, e c’erano zanzare sugli uomini e sulle bestie. Allora i maghi dissero al faraone: «È il dito di Dio!». Ma il cuore del faraone si ostinò e non diede ascolto, secondo quanto aveva detto il Signore” (Es 8,12-15). Ogni uomo, se è onesto di mente e di cuore, deve confessare ciò che è di Dio e ciò che è dell’uomo. È suo dovere di giustizia. Diviene attestazione di grande stoltezza e insipienza attribuire al diavolo le opere di Dio. Se questo accade viene rivelato che il cuore è anche malvagio e cattivo. Farisei e scribi sono malvagi e cattivi, oltre che stolti e insipienti, perché attribuiscono le opere di Gesù al diavolo al fine di screditarlo, perché nessuno più creda in una sola sua Parola. Del resto chi crederebbe in un uomo che opera in virtù di Satana e non con il dito di Dio. Essendo farisei e scribi governati da Satana sanno sempre quale falsità e menzogna inventare perché Cristo Gesù non venga creduto dalla gente. Essi temono il popolo perché pende dalle labbra di Gesù. Isolando Gesù dal popolo, pensano di avere la meglio su di Lui. Infatti anche quando fu decisa la sua morte, si stabilì che non fosse nei giorni della festa. Temevano un tumulto della gente. / In quel tempo, Gesù stava scacciando un demonio che era muto. Uscito il demonio, il muto cominciò a parlare e le folle furono prese da stupore. Ma alcuni dissero: «È per mezzo di Beelzebùl, capo dei demòni, che egli scaccia i demòni». Altri poi, per metterlo alla prova, gli domandavano un segno dal cielo. Egli, conoscendo le loro intenzioni, disse: «Ogni regno diviso in se stesso va in rovina e una casa cade sull’altra. Ora, se anche satana è diviso in se stesso, come potrà stare in piedi il suo regno? Voi dite che io scaccio i demòni per mezzo di Beelzebùl. Ma se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Se invece io scaccio i demòni con il dito di Dio, allora è giunto a voi il regno di Dio. Quando un uomo forte, bene armato, fa la guardia al suo palazzo, ciò che possiede è al sicuro. Ma se arriva uno più forte di lui e lo vince, gli strappa via le armi nelle quali confidava e ne spartisce il bottino. Chi non è con me è contro di me, e chi non raccoglie con me, disperde». / Quando le cose riguardano la verità delle sue parole e delle sue azioni, Gesù sempre interviene e mostra l’origine del suo operato. Satana non scaccia Satana, anzi sempre rafforza il suo regno. Chi scaccia? Chi è più forte di lui? Solo uno è più forte di Satana: il suo Signore, il suo Creatore, il suo Dio. Questa è verità indiscutibile. Se Gesù scaccia Satana e lo può scacciare solo con il dito di Dio, è giunto sulla terra il regno di Dio. Farisei e scribi mai potranno edificare il regno di Dio sulla terra, perché non essendo con Cristo, il solo mandato dal Padre per portare il vero regno nel suo cuore di tutti, son contro di Lui. Se sono contro di Lui disperdono, non raccolgono; abbattono non edificano; radono al suolo non innalzano; uccidono non vivificano. Questa Parola di Gesù vale anche per noi che abbiamo oggi deciso di edificare sulla terra il regno della pace, senza il Principe della pace e la pace stessa che è Gesù. Chi si pone contro Cristo perché ha scelto di non essere con Cristo, mai potrà edificare il regno di Dio. La Parola di Gesù rimane in eterno: “Chi non raccoglie con me, disperde”. / Madre della Redenzione, Angeli, Santi, fateci costruttori con Cristo del suo regno. 
</p>

<p>
<u>SILVESTRINI-21</u> / Chi non è con me è contro di me. Il gesto e le parole di Gesù ci mettono in guardia da una sicurezza che non sia fondata su di lui. Appare chiaro che in questo contesto il brano di oggi - il muto, reso tale dal demonio, - rappresenti la mancanza della parola di Dio, della fede, della lode a Dio e la sua guarigione è l'avvento della parola risanatrice di Dio. L'atteggiamento della folla, a miracolo avvenuto, "fu presa da meraviglia", è riconoscere la presenza di Dio. Inizia così il suo Regno, che viene sulla terra quando la lingua "dei poveri" è in grado di sciogliersi nella lode del suo Nome. A questo episodio l'evangelista ha unito il serrato confronto di Gesù con alcuni astanti intorno al suo potere di scacciare i demòni. L'animata discussione è motivata di due diversi atteggiamenti: o Cristo è egli stesso indemoniato che può scacciare se stesso, o ha un potere divino che dovrebbe dimostrare. Gesù chiarisce il secondo atteggiamento, rispondendo al primo. Contro l'insinuazione di essere indemoniato, ossia schiavo del nemico di Dio, stupendamente egli risponde che inutilmente annunzierebbe la venuta del Regno di Dio, quando questa venuta si prestasse a questo falso gioco. Ne valeva la pena? "Ma se scaccio i demoni in nome di Beèlzebul, i vostri figli in nome di chi li scacciano?" Sono anch'essi indemoniati? La conseguenza è incalzante: è all'opera il dito di Dio. Gesù annuncia che sta per realizzarsi tra loro il Regno di Dio. Ormai si richiede una scelta intransigente fra il più forte e il più debole. Cristo è molto chiaro: "O con me o contro di me". Nella vita personale c'è questo gioco di scelte continue dove il male e il bene si osteggiano; e il credente deve saper cogliere il bene e respingere il male. Impariamolo giorno per giorno per diventare esperti di questa scelta.
</p>

<p>
<u>LOYOLA-21</u> / Gesù libera un indemoniato. Non è l’unica occasione in cui vediamo Gesù mettersi in azione per liberare o guarire qualcuno. Non lo fa per dovere, né per il piacere di farlo. Gesù è consapevole di chi è. È una consapevolezza raggiunta attraverso il rapporto estremamente intimo con Dio e attraverso la sua storia umana. Poiché si conosce, è anche consapevole di essere colui che salva. Portare salvezza è la sua fisiologia, il suo modo di essere autenticamente. E per questo si dedica con tanta dedizione, con tanto amore, a quell’uomo. Lo guarda in un modo diverso dagli altri. Perché gli altri non lo guardano così? Be’, si può voler bene a quell’uomo, ma non ce la puoi fare a liberarlo, non sei mica un esorcista, lascia perdere, distraiti, pensa ad altro, sta’ senza pensieri che stai meglio. Gli altri mancano della motivazione che ha Gesù! Non si tratta di fare, ma di essere! L’azione di Gesù è il naturale dispiegarsi del suo essere nel tempo e nello spazio. Non ha bisogno di leggere libri motivazionali per riuscire ad essere sé stesso, semplicemente sa di essere chi è e si lascia essere! E non c’è spinta più potente di questa. Un regno diviso in sé stesso va in rovina. Ogni parte di noi è connessa ad ogni altra. Se siamo divisi in noi stessi, se creiamo divisione, se non uniamo – mediamo – tra le varie istanze che si presentano al di dentro di noi, non riusciamo a realizzare il disegno che siamo, non lasciamo che questo disegno sia. Se scegliamo solo la parte che ci piace, non riusciamo a dare il frutto che siamo chiamati a dare. Ognuno di noi è connesso agli altri e al mondo. Se non ci rendiamo conto che il nostro vicino è con-noi, assieme a noi, una parte della medesima cosa a cui partecipiamo anche noi, finiremo per dividerci da lui al primo dissenso. Alla prima occasione in cui le azioni, le parole o i pensieri dell’uno deludono le aspettative dell’altro. Se non vediamo questa unità, ci resta solo una molteplicità riduttiva. Fatta di tanti individui incapaci di donarsi. Gesù ci chiama ancora una volta a raccogliere, a mettere-insieme. Mettere insieme per ritrovare la natura originaria di ciò che siamo, per essere autenticamente ciò che siamo chiamati ad essere. Perché l’unica alternativa è disperdere: dividere in frantumi questa unità. / Cosa mi rende difficile sentirmi una cosa sola con gli altri? In quali circostanze percepisco l’altro con ostilità? Quali paure si nascondono dietro la mia separazione dagli altri? In quali momenti ho sperimentato di essere parte di qualcosa? Provo a descrivere come si manifesta questo senso di appartenenza. (Ettore Di Micco)
</p>

<p>
<u>LettureBose</u> / Il silenzio ti unirà a Dio / Molti mostrano di darsi alla conversione, ma non la possiede in verità se non colui che patisce nel suo cuore. Molti corrono per trovare la passione del cuore, ma non la trova in verità se non colui che possiede il silenzio continuo. Chi è servo di Dio ama la passione. Ogni uomo che si dà al molto parlare, anche se dice cose degne di ammirazione, sappi che è vuoto dentro! La passione interiore è una briglia per i sensi. Se tu ami la verità, sii amante del silenzio. Questo ti farà risplendere in Dio come il sole, e ti allontanerà dalle illusioni dell'ignoranza. Il silenzio ti unirà a Dio ... Più di ogni cosa ama il silenzio! Ti avvicinerà a quel frutto che la lingua è incapace di interpretare per te. Innanzitutto noi sforziamoci di tacere, e allora, dal nostro silenzio, sarà generato in noi un qualcosa che ci condurrà al [vero] silenzio. Che Dio ti dia di sentire ciò che è generato dal silenzio. Se, infatti, intraprenderai questa condotta, non so quale grande luce, a partire da lì, si leverà in te. Quanto è detto riguardo al mirabile Arsenio, cioè che alcuni padri e fratelli andarono a vederlo, ed egli se ne stette seduto nella quiete e li rimandò via in silenzio, non credere, fratello mio, che sia stato semplicemente un [atto] della sua volontà, ma all'inizio egli ha dovuto sforzarsi a questo. Dopo un certo tempo, dalla pratica di tale esercizio è generata nel cuore una qualche dolcezza; ed essa induce con violenza il corpo a perseverare nel silenzio. Molte lacrime sono generate in noi da questa condotta, nella visione meravigliosa di un qualcosa che il cuore sente distintamente, a volte nella sofferenza, a volte dallo stupore; [allora] il cuore si rimpicciolisce e diventa come un bambino, dal quale, quando si mette a pregare, immediatamente sgorgano le lacrime. Grande è quell'uomo che, tramite la costanza [nell'esercitare] le sue membra [esteriori], acquisisce modi mirabili nella sua anima. (Isacco di Ninive, Prima collezione 65) 
</p>

<p>
<u>FEGF1</u> / Il combattimento spirituale, di Origene nel terzo secolo / Se le guerre [dell’Antico Testamento] non avessero simboleggiato le guerre spirituali, ritengo che i libri storici dei giudei non sarebbero mai stati trasmessi ai discepoli di Cristo, lui che è venuto per insegnare la pace. Mai sarebbero stati trasmessi dagli apostoli come lettura da fare nelle assemblee. A cosa infatti avrebbero potuto servire tali descrizioni di guerre per coloro che hanno sentito dire da Gesù: «Vi do la mia pace, vi lascio la mia pace» (Gv 14,27), per coloro ai quali è stato ordinato da Paolo: «Non fatevi giustizia da voi stessi» (Rm 12,19) e «Perché non subire piuttosto l’ingiustizia? Perché non lasciarvi piuttosto privare di ciò che vi appartiene?» (1 Cor 6,7) Paolo sa benissimo che non abbiamo più da fare battaglie materiali; invece occorre combattere con ogni sforzo, nel nostro animo, contro i nostri nemici spirituali. Come farebbe il capo di un esercito, egli dona questo precetto ai soldati di Cristo: «Rivestitevi dell’armatura di Dio, per poter resistere alle insidie del diavolo» (Ef 6,11). E affinché potessimo attingere, agli atti degli antichi, come a modelli per le guerre spirituali, ha voluto che ci fosse letto nell’assemblea il racconto delle loro imprese. Così, se saremo spirituali, noi che impariamo che la «legge è spirituale» (Rm 7,14), ci avvicineremo a tale lettura delle «cose spirituali in termini spirituali» (1 Cor 2,13). Così possiamo considerare attraverso quelle nazioni che hanno combattuto visibilmente Israele, quale è la potenza di queste nazioni di nemici spirituali, di questi «spiriti del male che abitano nelle regioni celesti» (Ef 6,12), che sollevano guerre contro la Chiesa del Signore, nuovo Israele.
</p>

<p>
<u>FEGF2</u> / Il dito di Dio,  Sant’Amedeo di Lausanne nel dodicesimo secolo / «Mi venga in aiuto la tua mano!» (Sal 118, 173). Il Figlio unico del Padre, per mezzo del quale egli ha creato tutte le cose, è chiamato la mano di Dio. Questa mano ha operato quando si è incarnata, non soltanto nel fatto che non ha causato a sua madre nessuna ferita, ma anche, secondo la testimonianza del profeta, addossandosi le nostre malattie, caricandosi delle nostre sofferenze (Is 53, 4). Sicuramente, questa mano, piena di rimedi diversi, ha guarito ogni malattia. Ha respinto ogni causa di morte; ha risuscitato dei morti; ha frantumato le porte degli inferi; ha incatenato l’uomo forte e gli ha strappato via l’armatura; ha aperto il cielo; ha elargito lo Spirito di amore nei cuori dei suoi. Questa mano libera i prigionieri e dona la vista ai ciechi; rialza coloro che sono caduti; ama i giusti e custodisce i forestieri; accoglie l’orfano e la vedova. Strappa dalla tentazione coloro che sono in pericolo; ristora, riconfortandoli, coloro che soffrono; ridà gioia agli afflitti; ripara sotto la sua ombra coloro che faticano; scrive per coloro che vogliono meditare la sua Legge; tocca e benedice il cuore di coloro che pregano; li rafforza nell’amore, per mezzo del suo contatto; li fa progredire e perseverare nella sua azione. Infine, li conduce alla patria; li riporta al Padre. Infatti, si è fatta carne per attirare l’uomo attraverso l’Uomo, per riportare, nel suo amore, la pecora smarrita al Padre onnipotente e invisibile. Poiché questa pecora, avendo lasciato Dio, era caduta «nella carne», era necessario che questa mano, fatta uomo, venisse a sollevarla «dalla sua carne» per riportarla al Padre, nello Spirito di amore.
</p>

<p>
<u>LuigiMariaEpicoco</u> / Riconciliazione / Il Vangelo di oggi registra una polemica infinita nata dall’esorcismo che Gesù opera nei confronti di un uomo. La diatriba è semplice: Gesù riesce a fare quello che fa perché è davvero il figlio di Dio o perché è in combutta con il demonio? Quella che potrebbe sembrare una domanda geniale si rivela invece la più banale delle domande proprio grazie alla risposta di Gesù: “Ogni regno diviso in se stesso va in rovina e una casa cade sull’altra. Ora, se anche Satana è diviso in se stesso, come potrà stare in piedi il suo regno? Voi dite che io scaccio i demòni per mezzo di Beelzebùl. Ma se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Se invece io scaccio i demòni con il dito di Dio, allora è giunto a voi il regno di Dio”. Risolto il problema sulla capacità di Gesù di fare ciò che fa, forse possiamo recuperare un dettaglio non di poco conto: “Gesù stava scacciando un demonio che era muto. Uscito il demonio, il muto cominciò a parlare e le folle furono prese da stupore”. Il male appare come colui che impedisce la parola, comunicazione. Gesù è colui invece che restituisce la parola e ripristina la comunicazione. Un’autentica vita spirituale è tale quando ci aiuta a recuperare quella parola che ci tira fuori dall’isolamento interiore. In questo senso delle volte una buona confessione può essere il punto di svolta nella vita di una persona che da tanto tempo sembra essere ostaggio di eventi, ferite o cadute ma che trovando la via del “dire”, fa finalmente entrare la grazia necessaria a venirne fuori. Ecco perché il gesto di esorcismo più vero a cui possiamo sottoporci è quello di riscoprire autenticamente il sacramento della riconciliazione. In confessionale ci si può ritrovare con la vita liberata. San Pio da Pieltrelcina e San Leopoldo Mandic sono due fulgidi esempi di liberatori a questa maniera. Anche per loro è valso il medesimo destino di essere accusati da qualcuno di essere in combutta con il demonio, ma l’albero lo si è riconosciuto dai frutti.
</p>

<p>
<u>MichaelDavideSemeraro</u> / Convertire... in ascolto / La parola del salmo ben traduce il sentimento profondo del nostro Dio: «Se ascoltaste oggi la sua voce!» (Sal 94,7). Nella tradizione più antica si cominciava sempre la Liturgia delle Ore usando, ogni notte, come invitatorio proprio questo salmo e, nei monasteri, tutti si mettevano in ginocchio mentre si cantavano le parole «Entrate: prostrati, adoriamo, in ginocchio, davanti al Signore che ci ha fatti» (94,6). Mentre procede il nostro cammino quaresimale, la Liturgia ci offre l’occasione di fare il punto sulla modalità e la qualità della nostra capacità di ascoltare, che significa sempre una rinnovata capacità e volontà di rientrare nel nostro cuore e farne un ambito di vero cammino e di profonda trasformazione. Si può ben dire che il lento maturare dell’ascolto corrisponde al crescere sereno dell’amore nell’intimo e nelle profondità della nostra esistenza, laddove avvengono le cose più vere, le più importanti, le più durature. Il profeta Geremia ci riporta la parola che lo stesso Signore Dio continuamente rivolge al suo popolo, rivolge a ciascuno di noi: «Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici» (Ger 7,23). È stupendo notare come per il profeta l’ascolto non è assolutamente qualcosa di passivo o di statico ma, al contrario, è legato al dinamismo più creativo che viene ben espresso dall’immagine del cammino. In una parola, potremmo riprendere le parole del salmo unitamente a quelle del profeta per concludere così: ascoltare è, dapprima, rientrare nella cella segreta del proprio cuore e, in seguito, mettersi in cammino per ritornare al centro del proprio essere viaggiando con leggerezza attraverso tutte le situazioni e gli incontri che la vita ci offre e ci chiede di ascoltare con attenzione condita di inesauribile amore. Sì, ascoltare è sempre amare, così pure amare è sempre ascoltare. Il Signore Gesù ha assunto la nostra condizione umana e si è fatto pellegrino in mezzo alle nostre situazioni con questo atteggiamento di ascolto totale dalle cui profondità scaturisce una capacità di accoglienza e di condivisione talmente grande da essere in grado di oltrepassare tutte le chiusure che la nostra umanità ferita e timorosa può frapporre, tanto che «il muto cominciò a parlare e le folle furono prese da stupore» (Lc 11,14). Allo stupore della folla si contrappone l’indignazione degli scribi e dei farisei, i quali non riescono a rallegrarsi del fatto che un loro fratello in umanità possa finalmente essere pienamente capace di umanità e tirano di mezzo persino «Beelzebùl» (11,15) pur di non riconoscere «il dito di Dio» (11,20). Certo, se il mondo fosse fatto di uomini muti, allora tutto sarebbe più semplice, perché si potrebbe vivere nell’illusione persino di essere capaci di dare ascolto al nostro prossimo, senza nessuna possibilità di riscontro. Invece il disegno di Dio esige che l’ascolto generi la parola e che ogni parola radichi in un profondo ascolto, un altro modo per dire che la vita esige scelte responsabili e limpide: «Chi non è con me è contro di me, e chi non raccoglie con me, disperde» (Lc 11,23).
</p>

<p>
<u>RobertoPasolini</u> / Voltare le spalle / Il Signore Dio, lungo tutto quel tempo che chiamiamo storia della salvezza, non ha mai esitato a inviare con fedeltà i suoi «servi, i profeti» (Ger 7,25) per aiutare Israele a non smarrire il dono e la responsabilità dell’alleanza. Nella prima lettura ascoltiamo la parola con cui Geremia viene scelto dal Signore per aiutarlo a ricordare al popolo di Israele la sua coscienza di essere un popolo scelto e chiamato a una pienezza di vita: «Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici» (Ger 7,23). La missione affidata a Geremia non consiste soltanto nel ravvivare il ricordo della Legge di Dio, ma anche nel porgere a Israele uno specchio in cui poter riconoscere il mistero della propria infedeltà e durezza di cuore: «Ma essi non ascoltarono né prestarono orecchio alla mia parola; anzi procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle» (Ger 7,24). Talvolta bisogna dare alle cose il loro nome, senza esitazioni e, soprattutto, senza farsi troppo condizionare dalla paura che l’altro possa offendersi o andarsene. L’amore può — e talvolta deve — sapersi esprimere (anche) con parole asciutte e nette, indispensabili per aiutare colui con cui siamo in una relazione di amore libero a maturare la consapevolezza di essere lontano o fuori dalla necessaria fedeltà di ascolto e di attenzione all’altro. Il coraggio di affrontare queste zone d’ombra è necessario anche quando possiamo già immaginare che non sarà certo una parola a poter risolvere e modificare la libertà di chi ha deciso di indurire il proprio cuore e di voltare le spalle altrove: «Dirai loro tutte queste cose, ma non ti ascolteranno; li chiamerai, ma non ti risponderanno» (Ger 7,27). Anche nel Vangelo troviamo una reazione di ostinata chiusura di fronte al miracolo compiuto dal Signore Gesù nei confronti di un uomo da tempo ammutolito da un demonio. Non appena la bocca di quest’uomo si riapre, finalmente, alla parola e alla relazione, alcuni dei presenti trovano il modo di voltare immediatamente le spalle e — soprattutto — il cuore all’evidente parola di Dio appena risuonata: «Ma alcuni dissero: “È per mezzo di Beelzebùl, capo dei demòni, che egli scaccia i demòni”. Altri poi, per metterlo alla prova, gli domandavano un segno dal cielo» (Lc 11,15-16). La liturgia oggi ci pone davanti a un incontro ravvicinato con il fondamentale problema a cui la nostra fede ci espone: non saper ascoltare e accogliere l’alterità di Dio. Sembra impossibile che anche noi, nativi e cittadini di un tempo tutto incentrato sulla comunicazione, abituati quotidianamente a emettere e a ricevere grandi quantità di informazioni tramite computer, smartphone, social network, possiamo essere realmente afflitti da un problema di ascolto. Eppure, come le analisi degli esperti ci segnalano, è proprio in un tempo di grandi opportunità di relazione, come il nostro, che si registra un livello molto superficiale di interazione con l’altro e con le sue differenze. Per questo, nonostante le tante parole e immagini tra cui navighiamo ogni giorno, ci ritroviamo nelle circostanze personali e importanti della vita senza essere capaci di dire le cose utili e necessarie a costruire il rapporto con l’altro. «In quel tempo, Gesù stava scacciando un demonio che era muto. Uscito il demonio, il muto cominciò a parlare» (Lc 11,14). Il Signore Gesù, tuttavia, non volta mai le spalle a noi, né alle nostre più ostinate chiusure. Ci raggiunge e ci incontra sempre là dove siamo, immersi e ricondotti nella nostra debolezza, ma dove ci sono ancora — intatte e velate — tutte le nostre migliori risorse. Anche noi possiamo imparare a non voltare più le spalle né a lui né alla realtà, ma a restare nella fatica e nella gioia dell’ascolto. Il Vangelo non cambia, si approfondisce soltanto. Continua a dirci che il Regno, ormai, è proprio qui, davanti a noi: «Se invece io scaccio i demòni con il dito di Dio allora è giunto a voi il regno di Dio» (Lc 11,20).
</p>

<p>
<u>HomilyVoice-21</u> / PRIMA LETTURA Dirai loro tutte queste cose, ma non ti ascolteranno; li chiamerai, ma non ti risponderanno. Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca. Il Signore non vuole cose dall’uomo. Vuole invece una relazione di purissimo ascolto. Vuole un popolo che ascolti la sua voce e cammini sulla via della sua Parola. Vuole un popolo che sempre si lasci ammaestrare dal suo Dio e Signore. Vuole un popolo che ami la disciplina. Cosa è la disciplina? È purissimo ascolto della voce del Maestro che insegna ai suoi allievi come essere persone temprate nella verità, nella giustizia, nella fedeltà, nell’amore, nell’obbedienza, nella misericordia, nel perdono. Un popolo che non si lascia ammaestrare dal suo Dio e Signore, mai potrà dirsi vero popolo, perché manca a questo popolo la sua vera umanità. Dio vuole un popolo nel quale regna solo la vera umanità. Non vuole un popolo divorato dalla disumanità ed è disumanità tutto ciò che si oppone alla Parola del Signore, alla sua Legge, ai suo Comandamenti, ai suoi Statuti. Questa verità così è manifestata dal Salmo: Parla il Signore, Dio degli dèi, convoca la terra da oriente a occidente. Da Sion, bellezza perfetta, Dio risplende. Viene il nostro Dio e non sta in silenzio; davanti a lui un fuoco divorante, intorno a lui si scatena la tempesta. Convoca il cielo dall’alto e la terra per giudicare il suo popolo: «Davanti a me riunite i miei fedeli, che hanno stabilito con me l’alleanza offrendo un sacrificio». I cieli annunciano la sua giustizia: è Dio che giudica. «Ascolta, popolo mio, voglio parlare, testimonierò contro di te, Israele! Io sono Dio, il tuo Dio! Non ti rimprovero per i tuoi sacrifici, i tuoi olocausti mi stanno sempre davanti. Non prenderò vitelli dalla tua casa né capri dai tuoi ovili. Sono mie tutte le bestie della foresta, animali a migliaia sui monti. Conosco tutti gli uccelli del cielo, è mio ciò che si muove nella campagna. Se avessi fame, non te lo direi: mio è il mondo e quanto contiene. Mangerò forse la carne dei tori? Berrò forse il sangue dei capri? Offri a Dio come sacrificio la lode e sciogli all’Altissimo i tuoi voti; invocami nel giorno dell’angoscia: ti libererò e tu mi darai gloria». Al malvagio Dio dice: «Perché vai ripetendo i miei decreti e hai sempre in bocca la mia alleanza, tu che hai in odio la disciplina e le mie parole ti getti alle spalle? Se vedi un ladro, corri con lui e degli adùlteri ti fai compagno. Abbandoni la tua bocca al male e la tua lingua trama inganni. Ti siedi, parli contro il tuo fratello, getti fango contro il figlio di tua madre. Hai fatto questo e io dovrei tacere? Forse credevi che io fossi come te! Ti rimprovero: pongo davanti a te la mia accusa. Capite questo, voi che dimenticate Dio, perché non vi afferri per sbranarvi e nessuno vi salvi. Chi offre la lode in sacrificio, questi mi onora; a chi cammina per la retta via mostrerò la salvezza di Dio» (Sal 50,1-23). La disciplina è il frutto dell’ascolto. Non può essere disciplinato un popolo che non ascolta il suo Signore. Ecco cosa dice il Signore sul suo popolo al profeta Ezechiele: Mi disse: «Figlio dell’uomo, àlzati, ti voglio parlare». A queste parole, uno spirito entrò in me, mi fece alzare in piedi e io ascoltai colui che mi parlava. Mi disse: «Figlio dell’uomo, io ti mando ai figli d’Israele, a una razza di ribelli, che si sono rivoltati contro di me. Essi e i loro padri si sono sollevati contro di me fino ad oggi. Quelli ai quali ti mando sono figli testardi e dal cuore indurito. Tu dirai loro: “Dice il Signore Dio”. Ascoltino o non ascoltino – dal momento che sono una genìa di ribelli –, sapranno almeno che un profeta si trova in mezzo a loro. Ma tu, figlio dell’uomo, non li temere, non avere paura delle loro parole. Essi saranno per te come cardi e spine e tra loro ti troverai in mezzo a scorpioni; ma tu non temere le loro parole, non t’impressionino le loro facce: sono una genìa di ribelli. Ascoltino o no – dal momento che sono una genìa di ribelli –, tu riferirai loro le mie parole. Figlio dell’uomo, ascolta ciò che ti dico e non essere ribelle come questa genìa di ribelli: apri la bocca e mangia ciò che io ti do». Io guardai, ed ecco, una mano tesa verso di me teneva un rotolo. Lo spiegò davanti a me; era scritto da una parte e dall’altra e conteneva lamenti, pianti e guai (Ez 2,1-10). Il Maestro del popolo deve essere uno solo: il suo Signore e Dio. Il popolo non può avere altri maestri. Altri maestri significa altra disciplina. Poiché il popolo è di Dio solo Dio dovrà essere il suo Maestro. Anche l’Apostolo Paolo denuncia questo cambio di Maestro. Dal Maestro Cristo Signore, che insegna secondo Dio, ai maestri secondo il mondo che insegnano dalla falsità. Ti scongiuro davanti a Dio e a Cristo Gesù, che verrà a giudicare i vivi e i morti, per la sua manifestazione e il suo regno: Annuncia la Parola, insisti al momento opportuno e non opportuno, ammonisci, rimprovera, esorta con ogni magnanimità e insegnamento. Verrà giorno, infatti, in cui non si sopporterà più la sana dottrina, ma, pur di udire qualcosa, gli uomini si circonderanno di maestri secondo i propri capricci, rifiutando di dare ascolto alla verità per perdersi dietro alle favole. Tu però vigila attentamente, sopporta le sofferenze, compi la tua opera di annunciatore del Vangelo, adempi il tuo ministero (2Tm 4,1-5). Oggi il cristiano ha molti maestri, ma non ha Cristo come unico e solo suo Maestro. Non avendo Cristo come suo Maestro, neanche vive secondo la sua disciplina. Vive secondo gli insegnamenti del mondo. LEGGIAMO Ger 7,23-28 Dice il Signore degli eserciti, Dio d’Israele: Aggiungete pure i vostri olocausti ai vostri sacrifici e mangiatene la carne! Io però non parlai né diedi ordini sull’olocausto e sul sacrificio ai vostri padri, quando li feci uscire dalla terra d’Egitto, ma ordinai loro: “Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici”. Ma essi non ascoltarono né prestarono orecchio alla mia parola; anzi, procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle. Da quando i vostri padri sono usciti dall’Egitto fino ad oggi, io vi ho inviato con assidua premura tutti i miei servi, i profeti; ma non mi hanno ascoltato né prestato orecchio, anzi hanno reso dura la loro cervìce, divenendo peggiori dei loro padri. Dirai loro tutte queste cose, ma non ti ascolteranno; li chiamerai, ma non ti risponderanno. Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca. Questo è un popolo che non ama la disciplina. Non ha il Signore Dio come suo unico Maestro. Ma se non ama la disciplina, in questo popolo mai potrà regnare la vera umanità. In esso sovrabbonderà la grande disumanità. Oggi è questo il grande peccato cristiano: pensare che un popolo possa vivere di umanità mentre è governato da maestri che insegnano la disumanità. Dio è vero Maestro dell’umanità perché non solo Lui insegna la vera umanità, ma anche crea il vero uomo perché possa vivere di vera umanità. Senza la creazione del vero uomo, nessuno potrà essere vero maestro. Per questo il nostro unico Maestro è Gesù Signore. Solo Lui insegna e solo Lui crea il vero uomo. San Paolo chiede ai padri di far crescere i loro figli della disciplina e negli insegnamenti del Signore. Non solo i figli devono crescere in questa disciplina, ma ogni uomo. Figli, obbedite ai vostri genitori nel Signore, perché questo è giusto. Onora tuo padre e tua madre! Questo è il primo comandamento che è accompagnato da una promessa: perché tu sia felice e goda di una lunga vita sulla terra. E voi, padri, non esasperate i vostri figli, ma fateli crescere nella disciplina e negli insegnamenti del Signore. Schiavi, obbedite ai vostri padroni terreni con rispetto e timore, nella semplicità del vostro cuore, come a Cristo, non servendo per farvi vedere, come fa chi vuole piacere agli uomini, ma come servi di Cristo, facendo di cuore la volontà di Dio, prestando servizio volentieri, come chi serve il Signore e non gli uomini. Voi sapete infatti che ciascuno, sia schiavo che libero, riceverà dal Signore secondo quello che avrà fatto di bene. Anche voi, padroni, comportatevi allo stesso modo verso di loro, mettendo da parte le minacce, sapendo che il Signore, loro e vostro, è nei cieli e in lui non vi è preferenza di persone (Ef 6,1-9). Oggi dobbiamo confessare – la storia rende testimonianza – che molti dicono di essere maestri in Cristo. Tutti però sono senza discepoli. Papi senza discepoli. Vescovi senza discepoli. Parroci senza discepoli. Cristiani senza discepoli. Dobbiamo imitare Cristo Gesù. Gesù fece i suoi discepoli prima di tutto mostrando loro come si vive il vero discepolato. Lui era discepolo del Padre e lo è stato fino alla morte e ad una morte di croce. Poi alitò su di essi lo Spirito Santo, aprì loro la mente alla conoscenza della Scrittura, li colmò di ogni grazia e sapienza perché mostrassero al mondo come si vive da veri discepoli di Gesù, chiamando ogni uomo as essere loro discepolo, come loro lo sono di Cristo, come Cristo è discepolo del Padre. È ministero del Maestro formare veri discepoli. Ma se uno non è vero discepolo di Cristo non speri di formare veri discepoli che seguano le sue orme. Ascoltiamo il dialogo tra alcuni figli d’Israele e Giosuè: A quelli di Ruben e di Gad e alla metà della tribù di Manasse Giosuè disse: «Ricordatevi delle cose che vi ha ordinato Mosè, servo del Signore, dicendo: “Il Signore, vostro Dio, vi concede riposo e vi dà questa terra”. Le vostre mogli, i vostri bambini e il vostro bestiame staranno nella terra che Mosè vi ha assegnato al di là del Giordano; ma voi, prodi guerrieri, attraverserete ben armati davanti ai vostri fratelli e li aiuterete, fino a quando il Signore non concederà riposo ai vostri fratelli, come a voi, e anch’essi prenderanno possesso della terra che il Signore, vostro Dio, assegna loro. Allora ritornerete, per possederla, nella terra della vostra eredità, che Mosè, servo del Signore, vi ha dato oltre il Giordano, a oriente». Essi risposero a Giosuè: «Faremo quanto ci ordini e andremo dovunque ci mandi. Come abbiamo obbedito in tutto a Mosè, così obbediremo a te; purché il Signore, tuo Dio, sia con te com’è stato con Mosè. Chiunque si ribellerà contro di te e non obbedirà a tutti gli ordini che ci darai, sarà messo a morte. Tu dunque sii forte e coraggioso» (Gs 1,12-18). Ecco cosa il discepolo deve vedere: che il maestro cammini con il suo Signore e Cristo. È questa la condizione perché il maestro possa formare qualche discepolo che cammini dietro di lui, seguendo le sue orme. Nessuno pensi di formare discepoli se lui non è vero discepolo di Gesù. Come Gesù è vero discepolo del Padre, così ogni maestro nella Chiesa deve essere vero discepolo di Gesù. È legge universale, eterna. LETTURA DEL VANGELO Quando un uomo forte, bene armato, fa la guardia al suo palazzo, ciò che possiede è al sicuro. Ma se arriva uno più forte di lui e lo vince, gli strappa via le armi nelle quali confidava e ne spartisce il bottino. Chi non è con me è contro di me, e chi non raccoglie con me disperde. Se vogliamo conoscere perché Gesù è l’uomo più forte, dobbiamo lasciarci aiutare dal profeta Daniele e dalla sue visioni: Io continuavo a guardare, quand’ecco furono collocati troni e un vegliardo si assise. La sua veste era candida come la neve e i capelli del suo capo erano candidi come la lana; il suo trono era come vampe di fuoco con le ruote come fuoco ardente. Un fiume di fuoco scorreva e usciva dinanzi a lui, mille migliaia lo servivano e diecimila miriadi lo assistevano. La corte sedette e i libri furono aperti. Guardando ancora nelle visioni notturne, ecco venire con le nubi del cielo uno simile a un figlio d’uomo; giunse fino al vegliardo e fu presentato a lui. Gli furono dati potere, gloria e regno; tutti i popoli, nazioni e lingue lo servivano: il suo potere è un potere eterno, che non finirà mai, e il suo regno non sarà mai distrutto (Dn 7,9-10.13-14). Questa visione è così narrata nel suo pieno compimento dal Libro dell’Apocalisse di San Giovanni Apostolo: Mi voltai per vedere la voce che parlava con me, e appena voltato vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro. I capelli del suo capo erano candidi, simili a lana candida come neve. I suoi occhi erano come fiamma di fuoco. I piedi avevano l’aspetto del bronzo splendente, purificato nel crogiuolo. La sua voce era simile al fragore di grandi acque. Teneva nella sua destra sette stelle e dalla bocca usciva una spada affilata, a doppio taglio, e il suo volto era come il sole quando splende in tutta la sua forza (Ap 1,12-16). E vidi, nella mano destra di Colui che sedeva sul trono, un libro scritto sul lato interno e su quello esterno, sigillato con sette sigilli. Vidi un angelo forte che proclamava a gran voce: «Chi è degno di aprire il libro e scioglierne i sigilli?». Ma nessuno né in cielo, né in terra, né sotto terra, era in grado di aprire il libro e di guardarlo. Io piangevo molto, perché non fu trovato nessuno degno di aprire il libro e di guardarlo. Uno degli anziani mi disse: «Non piangere; ha vinto il leone della tribù di Giuda, il Germoglio di Davide, e aprirà il libro e i suoi sette sigilli». Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo: «Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra». E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce: «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano: «A Colui che siede sul trono e all’Agnello lode, onore, gloria e potenza, nei secoli dei secoli». E i quattro esseri viventi dicevano: «Amen». E gli anziani si prostrarono in adorazione (Ap 5,1-14). Ecco come Gesù stesso manifesta, rivela, annuncia questa sua verità nel Vangelo secondo Matteo: In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). Gesù non è più forte di Satana. Gesù è il Signore anche di Satana e Satana deve al suo Signore ogni obbedienza. Anche lui dinanzi a Cristo Gesù deve piegare il ginocchio e confessare che solo Gesù è il Signore e nessun altro è il Signore. Oggi stiamo assistendo ad una riduzione di Cristo Gesù a semplice uomo. Stiamo divenendo annunciatori di un Dio senza più alcuna relazione con Cristo Gesù. Stiamo annunciando un Dio non solo senza alcuna relazione con Cristo Gesù, ma anche senza più relazione con la sua Parola scritta, con quanto Lui ha rivelato di sé. Siamo passati dal Dio rivelato, dal Cristo Gesù a noi dato, ad un Dio da noi pensato, ad un Cristo divelto dalla nostra fede. Si compie oggi e sempre per Cristo Gesù la profezia di Geremia: Il Signore me lo ha manifestato e io l’ho saputo; mi ha fatto vedere i loro intrighi. E io, come un agnello mansueto che viene portato al macello, non sapevo che tramavano contro di me, e dicevano: «Abbattiamo l’albero nel suo pieno vigore, strappiamolo dalla terra dei viventi; nessuno ricordi più il suo nome» (Ger 11,18-19). È questa la potenza di Satana oggi: sedurre tutti i discepoli di Gesù perché tolgano Cristo Signore dal loro cuore, dalla loro mente, dal loro spirito, dalla loro anima, dal loro corpo. Fino al giorno della Parusia è il cristiano la forza e la debolezza di Cristo Signore. Come Cristo Gesù è stato la forza e la potenza visibile del Padre quando era in mezzo a noi, così oggi ogni discepolo di Gesù deve essere la forza e la potenza visibile di Cristo Signore. Come con Gesù scribi e farisei erano potenza di Satana anche oggi molti cristiani stanno fortemente rischiando di trasformarsi in potenza di Satana e in debolezza di Cristo Gesù. È giusto che ogni discepolo di Gesù si chieda: “Sono io potenza di Cristo e debolezza di Satana in mezzo ai miei fratelli? O sono invece debolezza di Cristo e potenza di falsità e di inganno a servizio di Satana?”. È grande la responsabilità di ogni discepolo di Gesù. Per lui Cristo Gesù è forte se lui è forte nello Spirito Santo. Ma anche per Lui Cristo Gesù è debole, se lui non cresce in verità, giustizia, santità giorno dopo giorno. LEGGIAMO IL TESTO DI Lc 11,14-23 Gesù stava scacciando un demonio che era muto. Uscito il demonio, il muto cominciò a parlare e le folle furono prese da stupore. Ma alcuni dissero: «È per mezzo di Beelzebùl, capo dei demòni, che egli scaccia i demòni». Altri poi, per metterlo alla prova, gli domandavano un segno dal cielo. Egli, conoscendo le loro intenzioni, disse: «Ogni regno diviso in se stesso va in rovina e una casa cade sull’altra. Ora, se anche Satana è diviso in se stesso, come potrà stare in piedi il suo regno? Voi dite che io scaccio i demòni per mezzo di Beelzebùl. Ma se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Se invece io scaccio i demòni con il dito di Dio, allora è giunto a voi il regno di Dio. Quando un uomo forte, bene armato, fa la guardia al suo palazzo, ciò che possiede è al sicuro. Ma se arriva uno più forte di lui e lo vince, gli strappa via le armi nelle quali confidava e ne spartisce il bottino. Chi non è con me è contro di me, e chi non raccoglie con me disperde. Ritengo sia giusto che noi discepoli di Gesù riflettiamo sul severo ammonimento che Lui rivolge a noi tutti: Chi non è con me è contro di me, e chi non raccoglie con me disperde. Noi oggi abbiamo scelto, stiamo scegliendo – i motivi di questa sciagurata decisione sono nell’aver abbracciato il pensiero del mondo e esserci omologati ad esso – di essere contro Cristo, non però in modo diretto, ma in modo indiretto: non gridando più al mondo la sua purissima verità. Si è contro Cristo Gesù perché non si più con Cristo Gesù. Qual è l’altro sciagurato pensiero che nuove la nostra vita? La convinzione che possiamo giovare all’uomo se non gli annunciamo Cristo, ma gli parliamo da semplici uomini. Cristo Gesù ci avvisa: chi non raccoglie con me disperde. Noi stiamo consumando invano tutte le nostre energie fisiche, materiali e spirituali, senza però raccogliere alcun frutto. Si compie per noi la profezia di Isaia: “Come una donna incinta che sta per partorire si contorce e grida nei dolori, così siamo stati noi di fronte a te, Signore. Abbiamo concepito, abbiamo sentito i dolori quasi dovessimo partorire: era solo vento; non abbiamo portato salvezza alla terra e non sono nati abitanti nel mondo (Is 26,17-18). O ritorniamo a porre Cristo al centro del nostro cuore e della nostra parola, o disperiamo, dilapidiamo ogni nostra energia. Ci affatichiamo invano e invano ci logoriamo nel nostri pensieri. Madre di Dio, viene in nostro soccorso. Aiutaci a porre Cristo Gesù come cuore del nostro cuore, Parola di ogni nostra parola, Pensiero di ogni nostro pensiero, Volontà di ogni nostra volontà. Vogliamo credere con fede convinta, ferma, risoluta che senza di Lui nel nostro cuore e sulle nostre labbra, la nostra vita si consumerà nella vanità, nell’inutilità, nella stoltezza e insipienza. Penseremo di salvare il mondo, mentre aggraveremo la sua miseria spirituale, materiale, fisica. Madre Santa, non permettere che ci perdiamo e con noi il mondo sia condotto in perdizione. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
