<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato fra l'Ottava di Pasqua
</p>

<p>
<u>ANTIFONA</u> / Il Signore ha liberato il suo popolo con esultanza, i suoi eletti con canti di gioia. Alleluia. (Sal 104,43)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Padre, che nella tua immensa bontà estendi a tutti i popoli il dono della fede, guarda i tuoi figli di elezione, perché coloro che sono rinati nel Battesimo siano rivestiti dell’immortalità beata. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Non possiamo tacere quello che abbiamo visto e ascoltato</b> / Dagli Atti degli Apostoli (At 4,13-21) / In quei giorni, i capi, gli anziani e gli scribi, vedendo la franchezza di Pietro e di Giovanni e rendendosi conto che erano persone semplici e senza istruzione, rimanevano stupiti e li riconoscevano come quelli che erano stati con Gesù. Vedendo poi in piedi, vicino a loro, l'uomo che era stato guarito, non sapevano che cosa replicare. Li fecero uscire dal sinedrio e si misero a consultarsi fra loro dicendo: «Che cosa dobbiamo fare a questi uomini? Un segno evidente è avvenuto per opera loro; esso è diventato talmente noto a tutti gli abitanti di Gerusalemme che non possiamo negarlo. Ma perché non si divulghi maggiormente tra il popolo, proibiamo loro con minacce di parlare ancora ad alcuno in quel nome». Li richiamarono e ordinarono loro di non parlare in alcun modo né di insegnare nel nome di Gesù. Ma Pietro e Giovanni replicarono: «Se sia giusto dinanzi a Dio obbedire a voi invece che a Dio, giudicatelo voi. Noi non possiamo tacere quello che abbiamo visto e ascoltato». Quelli allora, dopo averli ulteriormente minacciati, non trovando in che modo poterli punire, li lasciarono andare a causa del popolo, perché tutti glorificavano Dio per l'accaduto. / Parola di Dio.
</p>

<p>
<u>PSALMUS</u> / (Sal 117) <b>Ti rendo grazie, Signore, perché mi hai risposto</b> / Rendete grazie al Signore perché è buono, perché il suo amore è per sempre. Mia forza e mio canto è il Signore, egli è stato la mia salvezza. Grida di giubilo e di vittoria nelle tende dei giusti: la destra del Signore ha fatto prodezze. / La destra del Signore si è innalzata, la destra del Signore ha fatto prodezze. Non morirò, ma resterò in vita e annuncerò le opere del Signore. Il Signore mi ha castigato duramente, ma non mi ha consegnato alla morte. / Apritemi le porte della giustizia: vi entrerò per ringraziare il Signore. È questa la porta del Signore: per essa entrano i giusti. Ti rendo grazie, perché mi hai risposto, perché sei stato la mia salvezza. 
</p>

<p>
<u>SEQUENZA</u> / Alla vittima pasquale, s'innalzi oggi il sacrificio di lode. L'Agnello ha redento il suo gregge, l'Innocente ha riconciliato noi peccatori col Padre. / Morte e Vita si sono affrontate in un prodigioso duello. Il Signore della vita era morto; ma ora, vivo, trionfa. / «Raccontaci, Maria: che hai visto sulla via?». «La tomba del Cristo vivente, la gloria del Cristo risorto, e gli angeli suoi testimoni, il sudario e le sue vesti. Cristo, mia speranza, è risorto: precede i suoi in Galilea». / Sì, ne siamo certi: Cristo è davvero risorto. Tu, Re vittorioso, abbi pietà di noi. 
</p>

<p>
<u>ACCLAMATIO</u> / Alleluia, Alleluia / Questo è il giorno fatto dal Signore: rallegriamoci ed esultiamo. (Sal 117,24) / Alleluia.
</p>

<p>
<u>VANGELO</u> / <b>Andate in tutto il mondo e proclamate il vangelo</b> / Dal Vangelo secondo  Marco (Mc 16,9-15) / Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni. Questa andò ad annunciarlo a quanti erano stati con lui ed erano in lutto e in pianto. Ma essi, udito che era vivo e che era stato visto da lei, non credettero. Dopo questo, apparve sotto altro aspetto a due di loro, mentre erano in cammino verso la campagna. Anch'essi ritornarono ad annunciarlo agli altri; ma non credettero neppure a loro. Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto. E disse loro: «Andate in tutto il mondo e proclamate il Vangelo a ogni creatura». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La sicurezza e il coraggio della testimonianza della fede sono frutto della grazia del Risorto, accolta con docilità umile e obbediente. Preghiamo insieme e diciamo: <b>Infondi coraggio alla nostra fede, o Signore.</b> / Per la Chiesa, perchè i successori degli apostoli, che hanno ricevuto la missione di annunciare il vangelo, siano sempre docili alla potenza dello Spirito del Risorto. Preghiamo: / Per gli uomini di governo, perchè prendano decisioni conformi ai disegni di Dio e servano veramente la persona umana. Preghiamo: / Per tutti gli uomini a cui Cristo invia i suoi missionari, perchè sappiano riconoscere i veri apostoli del Risorto, distinti da qualunque altro messaggio di dottrina religiosa o di propaganda ideologica. Preghiamo: / Per coloro che sono tentati di silenzio, di rispetto umano, di fronte alle persecuzioni attuali della fede cristiana, perchè lo Spirito li sostenga col coraggio e con la franchezza propria dell'esperienza del Risorto. Preghiamo: / Per noi qui presenti, perchè sappiamo attingere dalla comunione eucaristica la forza necessaria per l'annuncio missionario della nostra fede. Preghiamo: / Per quanti nella parrocchia non credono più in Dio. / Per gli obiettori di coscienza. / Signore, tu conosci la nostra durezza di cuore che spesso si traduce in incredulità o indifferenza; fa' che la luce della fede pasquale ci illumini e riscaldi, fino a spingerci alla diffusione coraggiosa del tuo vangelo. Per Cristo nostro Signore. Amen.
</p>

<p>
<u>OFFERTORIO</u> / O Dio, che in questi santi misteri compi l'opera della nostra redenzione, fa' che questa celebrazione pasquale sia per noi fonte di perenne letizia. Per Cristo nostro Signore.
</p>

<p>
<u>PREFAZIO</u> / <b>Il mistero pasquale</b> / E' veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. E' lui il vero Agnello che ha tolto i peccati del mondo, è lui che morendo ha distrutto la morte e risorgendo ha ridato a noi la vita. Per questo mistero, nella pienezza della gioia pasquale, l'umanità esulta su tutta la terra, e con l'assemblea degli angeli e dei santi canta l'inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Quanti siete stati battezzati in Cristo vi siete rivestiti di Cristo. Alleluia. (Gal 3, 27) ♦ Andate in tutto il mondo e proclamate il Vangelo a ogni creatura. Alleluia. (Mc 16,15)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Guarda con bontà, o Signore, il tuo popolo che hai rinnovato con i sacramenti pasquali, e guidalo al giorno della risurrezione, nel quale la nostra carne mortale sarà glorificata. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Giovanni Paolo II (1920-2005) papa / Lettera apostolica «Novo millennio ineunte» / «Andate in tutto il mondo e predicate il Vangelo ad ogni creatura»  / Duc il altum! «Prendi il largo!» (Lc 5,4) Andiamo avanti con speranza! Un nuovo millennio si apre davanti alla Chiesa come oceano vasto in cui avventurarsi, contando sull'aiuto di Cristo. Il Figlio di Dio, che si è incarnato duemila anni or sono per amore dell'uomo, compie anche oggi la sua opera: dobbiamo avere occhi penetranti per vederla, e soprattutto un cuore grande per diventarne noi stessi strumenti... «Andate dunque e ammaestrate tutte le nazioni, battezzandole nel nome del Padre e del Figlio e dello Spirito Santo» (Mt 28,19). Il mandato missionario ci introduce nel terzo millennio invitandoci allo stesso entusiasmo che fu proprio dei cristiani della prima ora: possiamo contare sulla forza dello stesso Spirito, che fu effuso a Pentecoste e ci spinge oggi a ripartire sorretti dalla speranza «che non delude» (Rm 5,5). Il nostro passo, all'inizio di questo nuovo secolo, deve farsi più spedito nel ripercorrere le strade del mondo. Le vie sulle quali ciascuno di noi, e ciascuna delle nostre Chiese, cammina, sono tante, ma non v'è distanza tra coloro che sono stretti insieme dall'unica comunione, la comunione che ogni giorno si alimenta alla mensa del Pane eucaristico e della Parola di vita. Ogni domenica il Cristo risorto ci ridà come un appuntamento nel Cenacolo, dove la sera del «primo giorno dopo il sabato» (Gv 20,19) si presentò ai suoi per «alitare» su di loro il dono vivificante dello Spirito e iniziarli alla grande avventura dell'evangelizzazione.
</p>

<p>
<u>EVANGELIZO2</u> / <br>
Papa Francesco / Esortazione apostolica "La gioia del VANGELO / Evangelii Gaudium" §20-23 / "Andate in tutto il mondo e predicate il vangelo ad ogni creatura” / L’evangelizzazione obbedisce al mandato missionario di Gesù: «Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato» (Mt 28,19-20). … Il Risorto invia i suoi a predicare il Vangelo in ogni tempo e in ogni luogo, in modo che la fede in Lui si diffonda in ogni angolo della terra. / Nella Parola di Dio appare costantemente questo dinamismo di “uscita” che Dio vuole provocare nei credenti. Abramo accettò la chiamata a partire verso una terra nuova (cfr Gen 12,1-3). Mosè ascoltò la chiamata di Dio: «Va’, io ti mando» (Es 3,10) e fece uscire il popolo verso la terra promessa (cfr Es 3,17). A Geremia disse: «Andrai da tutti coloro a cui ti manderò» (Ger 1,7). … Tutti siamo chiamati a questa nuova “uscita” missionaria. Ogni cristiano e ogni comunità discernerà quale sia il cammino che il Signore chiede, però tutti siamo invitati ad accettare questa chiamata: uscire dalla propria comodità e avere il coraggio di raggiungere tutte le periferie che hanno bisogno della luce del Vangelo. La gioia del Vangelo che riempie la vita della comunità dei discepoli è una gioia missionaria. La sperimentano i settantadue discepoli, che tornano dalla missione pieni di gioia (cfr Lc 10,17). La vive Gesù, che esulta di gioia nello Spirito Santo … Questa gioia è un segno che il Vangelo è stato annunciato e sta dando frutto. Ma ha sempre la dinamica dell’esodo e del dono, dell’uscire da sé, del camminare e del seminare sempre di nuovo, sempre oltre. Il Signore dice: «Andiamocene altrove, nei villaggi vicini, perché io predichi anche là; per questo infatti sono venuto!» (Mc1,38). … Fedele al modello del Maestro, è vitale che oggi la Chiesa esca ad annunciare il Vangelo a tutti, in tutti i luoghi, in tutte le occasioni, senza indugio, senza repulsioni e senza paura.
</p>

<p>
<u>EVANGELIZO-21</u> / San John Henry Newman (1801-1890) Cardinale, fondatore di una comunità religiosa, teologo / PPS 1, 22 «Witnesses of the Resurrection» / Testimoni della risurrezione / Ci si sarebbe potuti aspettare che il nostro Signore, una volta risuscitato, si fosse mostrato al più gran numero di persone possibile, e soprattutto a coloro che l'avevano crocifisso. Tutto al contrario, la storia ci mostra che egli si manifesta soltanto ad alcuni testimoni scelti, e specialmente ai suoi discepoli più vicini. Lo riconosce lo stesso Pietro  quando dichiara: «Dio lo ha risuscitato al terzo giorno e volle che apparisse, non a tutto il popolo, ma a testimoni prescelti da Dio, a noi, che abbiamo mangiato e bevuto con lui dopo la sua risurrezione dai morti» (At 10,40-41). A prima vista, ci sembra strano. Siamo disposti infatti a farci della risurrezione un'idea ben diversa, a rappresentarcela come una manifestazione lampante e visibile della gloria di Cristo. (...) Figurandoci la risurrezione come un trionfo pubblico, siamo spinti ad immaginare la confusione e il terrore che avrebbero afferrato i suoi carnefici se Gesù si fosse presentato vivo davanti a loro. Ma, notiamolo, un tale ragionamento equivale a concepire il Regno di Cristo come un regno di questo mondo, e non è giusto. Sarebbe come rappresentarci Cristo che viene già in quel momento a giudicare il mondo, e ciò avverrà soltanto nell'ultimo giorno. (...) Perché mostrarsi soltanto ad alcuni «testimoni prescelti»? Perché era il mezzo più efficace per diffondere la fede nel mondo intero.(...) Quale sarebbe stato il frutto di una manifestazione pubblica che fosse imposta a tutti? Il nuovo miracolo avrebbe lasciato la folla tale quale l'aveva trovata, senza cambiamento efficace. Già i suoi primi miracoli non avevano convinto tutti. (...) Cosa avrebbero potuto dire e sentire più di prima, anche se «uno risuscitasse dai morti» (Lc 16,31)? (...) Cristo si mostra per suscitare dei testimoni della risurrezione, dei ministri della sua parola, le fondamenta della sua Chiesa. Come la folla, con la sua natura mutevole, avrebbe potuto diventarlo?
</p>

<p>
<u>DiBruno1</u> / <br>
Ma non credettero neppure a loro (Mc 16,9-15) / È cosa giusta chiedersi: perché l’Evangelista Marco, che raccoglie la predicazione di Pietro, presenta gli Apostoli come persone che non credono nell’annunzio che viene fatto loro da quanti hanno visto Gesù risorto? Perché la narrazione di questa loro non fede è essenza dei suoi racconti sulla risurrezione di Gesù? La prima risposta ce la offre il profeta Isaia. Il mistero di Cristo che è di morte e di risurrezione è infinitamente al di là di ogni mente creata. Una mente di creta non comprende le meraviglie operate dal Signore: “Ecco, il mio servo avrà successo, sarà onorato, esaltato e innalzato grandemente. Come molti si stupirono di lui – tanto era sfigurato per essere d’uomo il suo aspetto e diversa la sua forma da quella dei figli dell’uomo –, così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito. Chi avrebbe creduto al nostro annuncio? A chi sarebbe stato manifestato il braccio del Signore?” (Is 52,13-53,1). Il mistero si comprende per dono della sapienza e della luce dello Spirito Santo. L’uomo secondo la sua natura percepisce le cose di Dio. Una seconda risposta la possiamo attingere nel Libro di Giobbe. Se non riusciamo neanche a comprendere le meraviglie della creazione, possiamo noi afferrare con la mente il mistero di Gesù Signore? Diviene veramente impossibile: “Porgi l’orecchio a questo, Giobbe, férmati e considera le meraviglie di Dio. Sai tu come Dio le governa e come fa brillare il lampo dalle nubi? Conosci tu come le nuvole si muovono in aria? Sono i prodigi di colui che ha una scienza perfetta. Sai tu perché le tue vesti sono roventi, quando la terra è in letargo sotto il soffio dello scirocco? Hai tu forse disteso con lui il firmamento, solido come specchio di metallo fuso? Facci sapere che cosa possiamo dirgli! Noi non siamo in grado di esprimerci perché avvolti nelle tenebre. Gli viene forse riferito se io parlo, o, se uno parla, ne viene informato? All’improvviso la luce diventa invisibile, oscurata dalle nubi: poi soffia il vento e le spazza via. Dal settentrione giunge un aureo chiarore, intorno a Dio è tremenda maestà. L’Onnipotente noi non possiamo raggiungerlo, sublime in potenza e rettitudine, grande per giustizia: egli non opprime. Perciò lo temono tutti gli uomini, ma egli non considera quelli che si credono sapienti!” (Gb 37,14-24). Sempre urge la luce dello Spirito Santo. Una terza risposta viene dal Vangelo secondo Luca. Gli Apostoli vedono Gesù risorto, sono nella gioia, ma non riescono ancora A credere: “Ma poiché per la gioia non credevano ancora ed erano pieni di stupore, disse: «Avete qui qualche cosa da mangiare?». Gli offrirono una porzione di pesce arrostito; egli lo prese e lo mangiò davanti a loro. Poi disse: «Sono queste le parole che io vi dissi quando ero ancora con voi: bisogna che si compiano tutte le cose scritte su di me nella legge di Mosè, nei Profeti e nei Salmi». Allora aprì loro la mente per comprendere le Scritture (Lc 24,41-45). Marco vuole insegnare ad ogni uomo che il mistero di Cristo è oltre la loro mente, il loro cuore, le loro stolte e insensate filosofie, scienze, antropologie. Nel mistero si crede per dono dello Spirito Santo. Lui ci avvolge con la sua luce e noi crediamo. / Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni. Questa andò ad annunciarlo a quanti erano stati con lui ed erano in lutto e in pianto. Ma essi, udito che era vivo e che era stato visto da lei, non credettero. Dopo questo, apparve sotto altro aspetto a due di loro, mentre erano in cammino verso la campagna. Anch’essi ritornarono ad annunciarlo agli altri; ma non credettero neppure a loro. Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto. E disse loro: «Andate in tutto il mondo e proclamate il Vangelo a ogni creatura». / Se l’Apostolo di Cristo Gesù, il ministro della Parola, ogni suo discepolo, vuole che si creda nel mistero di Cristo Signore, che è di morte e di risurrezione, deve essere colmo di grazia e di Spirito Santo, di ogni sapienza e intelligenza celeste e anche dello Spirito di convincimento e di conversione. È lo Spirito che apre la mente alla conoscenza. / Madre di Dio, Angeli, Santi, fate ogni discepolo colmo di grazia e di Spirito Santo.
</p>

<p>
<u>DiBruno2</u> / <br>
Proclamate il Vangelo a ogni creatura / (At 4,13-21; Sal 117; Mc 16,9-15) / Il comando di Gesù ai suoi Apostoli non consente alcuna interpretazione. Come esso suona o recita, così va vissuto. “Andate in tutto il mondo e proclamate il Vangelo ad ogni creatura”. Non si diviene regno di Dio per nascita, ma per chiamata. A cosa deve chiamare l’Apostolo? All’obbedienza alla fede. Da dove nasce la fede in un cuore? Dalla Parola del Vangelo annunziata con tutta la potenza dello Spirito Santo da un discepolo di Gesù che ogni giorno cresce in conformazione e configurazione a Cristo Signore. Ci si riveste di Cristo, si è colmi di Spirito Santo, si annunzia la Parola, lo Spirito Santo attrae a Cristo annunziato nella Parola, facendosi voce di conversione. Ecco cosa dice San Paolo della sua vocazione ad essere Apostolo di Cristo Gesù. / Paolo, servo di Cristo Gesù, apostolo per chiamata, scelto per annunciare il vangelo di Dio – che egli aveva promesso per mezzo dei suoi profeti nelle sacre Scritture e che riguarda il Figlio suo, nato dal seme di Davide secondo la carne, costituito Figlio di Dio con potenza, secondo lo Spirito di santità, in virtù della risurrezione dei morti, Gesù Cristo nostro Signore; per mezzo di lui abbiamo ricevuto la grazia di essere apostoli, per suscitare l’obbedienza della fede in tutte le genti, a gloria del suo nome, e tra queste siete anche voi, chiamati da Gesù Cristo –, a tutti quelli che sono a Roma, amati da Dio e santi per chiamata, grazia a voi e pace da Dio, Padre nostro, e dal Signore Gesù Cristo! Io infatti non mi vergogno del Vangelo, perché è potenza di Dio per la salvezza di chiunque crede, del Giudeo, prima, come del Greco. In esso infatti si rivela la giustizia di Dio, da fede a fede, come sta scritto: Il giusto per fede vivrà (Cfr. Rm 1,1-17). Come per ricordarvi quello che già sapete, a motivo della grazia che mi è stata data da Dio per essere ministro di Cristo Gesù tra le genti, adempiendo il sacro ministero di annunciare il vangelo di Dio perché le genti divengano un’offerta gradita, santificata dallo Spirito Santo. Questo dunque è il mio vanto in Gesù Cristo nelle cose che riguardano Dio. Non oserei infatti dire nulla se non di quello che Cristo ha operato per mezzo mio per condurre le genti all’obbedienza, con parole e opere, con la potenza di segni e di prodigi, con la forza dello Spirito. Così da Gerusalemme e in tutte le direzioni fino all’Illiria, ho portato a termine la predicazione del vangelo di Cristo (Rm 15,15-19), / Se l’Apostolo del Signore annunzia il Vangelo secondo le regole del Vangelo, esso sempre produrrà un frutto di vita eterna. Qual è la prima regola del Vangelo che il discepolo dovrà vivere? Quella di essere con la Parola una cosa sola. Lui è il Vangelo. Il Vangelo è Lui. Lui è la vita della Parola nella storia, la verità del Vangelo in mezzo agli uomini. È questo il primo grande segno della presenza di Cristo e dello Spirito Santo nella vita dell’Apostolo. La Parola vissuta rende non solo credibile l’Apostolo, lo costituisce anche albero dai molti frutti di salvezza e di redenzione. Se invece l’Apostolo si distrae, si separa dalla Parola, la vive e non la vive, mai produrrà frutti di salvezza e di conversione dei cuori. Fuori dalla Parola si è fuori dallo Spirito Santo. / Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni. Questa andò ad annunciarlo a quanti erano stati con lui ed erano in lutto e in pianto. Ma essi, udito che era vivo e che era stato visto da lei, non credettero. Dopo questo, apparve sotto altro aspetto a due di loro, mentre erano in cammino verso la campagna. Anch’essi ritornarono ad annunciarlo agli altri; ma non credettero neppure a loro. Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto. E disse loro: «Andate in tutto il mondo e proclamate il Vangelo a ogni creatura. / Si va in tutto il mondo, non in una sola parte di esso. Ad ogni uomo si annunzia il Vangelo. Se l’Apostolo porta con sé lo Spirito Santo perché vive di Parola, nella Parola, come vero corpo di Cristo, è sempre lo Spirito che dona la comprensione del Vangelo annunziato. La comprensione teologica, i sistemi di lettura del Vangelo, possono aiutare, mai però dovranno sostituire la Parola, il Vangelo, il dono della Parola e del Vangelo così come esso suona. Non ci si converte alla teologia, ma al Vangelo. Le teologie possono essere molte. Il Vangelo è uno solo. Le comprensioni della Parola possono essere infinite. La Parola è una sola. Gesù comanda di proclamare il Vangelo. / Madre di Dio, Angeli, Santi, fate che ogni discepolo di Gesù proclami il Vangelo.
</p>

<p>
<u>DIBRUNO-21</u> / Proclamate il Vangelo a ogni creatura (Mc 16,9-15) / Sia nei Vangeli che negli Atti degli Apostoli, Gesù, prima della sua gloriosa ascensione, dona ai discepoli un solo comando: proclamare il Vangelo a ogni creatura. Ogni Evangelista aggiunge modalità a questo comando che è per tutti, sempre. Ogni modalità dona verità piena al comando. Il comando va vissuto prestando attenzione ad ogni modalità aggiunta. Ecco come ogni singolo evangelista annuncia missione e modalità: “Gesù si avvicinò e disse loro: «A me è stato dato ogni potere in cielo e sulla terra. Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo»” (Mt 28,18-20). “Allora aprì loro la mente per comprendere le Scritture e disse loro: «Così sta scritto: il Cristo patirà e risorgerà dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni. Ed ecco, io mando su di voi colui che il Padre mio ha promesso; ma voi restate in città, finché non siate rivestiti di potenza dall’alto»” (Lc 24,45-49). “Gesù disse loro di nuovo: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati»” (Gv 20,21-23). / “Egli si mostrò a essi vivo, dopo la sua passione, con molte prove, durante quaranta giorni, apparendo loro e parlando delle cose riguardanti il regno di Dio. Mentre si trovava a tavola con essi, ordinò loro di non allontanarsi da Gerusalemme, ma di attendere l’adempimento della promessa del Padre, «quella – disse – che voi avete udito da me: Giovanni battezzò con acqua, voi invece, tra non molti giorni, sarete battezzati in Spirito Santo». Quelli dunque che erano con lui gli domandavano: «Signore, è questo il tempo nel quale ricostituirai il regno per Israele?». Ma egli rispose: «Non spetta a voi conoscere tempi o momenti che il Padre ha riservato al suo potere, ma riceverete la forza dallo Spirito Santo che scenderà su di voi, e di me sarete testimoni a Gerusalemme, in tutta la Giudea e la Samaria e fino ai confini della terra»” (At 1,3-8).  Se la salvezza è nella predicazione del Vangelo a tutte le genti, tutti i popoli, tutte le nazioni, tutte le lingue, tutte le tribù, perché oggi si insegna che ogni via è buona per ottenere la salvezza? Se la vera salvezza è in Cristo e nella Chiesa perché si predica che né Cristo e né la Chiesa sono più necessari per entrare nella vita eterna? Cosa è cambiato: Dio, Cristo Gesù, lo Spirito Santo, la fede, il Vangelo, la verità, il comando o è cambiato il cuore dell’uomo che non crede più in Cristo? / Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni. Questa andò ad annunciarlo a quanti erano stati con lui ed erano in lutto e in pianto. Ma essi, udito che era vivo e che era stato visto da lei, non credettero. Dopo questo, apparve sotto altro aspetto a due di loro, mentre erano in cammino verso la campagna. Anch’essi ritornarono ad annunciarlo agli altri; ma non credettero neppure a loro. Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto. E disse loro: «Andate in tutto il mondo e proclamate il Vangelo a ogni creatura». L’Evangelista Marco rivela che Gesù non attende una fede piena nel suo mistero, prima di mandare i discepoli per il mondo a predicare il Vangelo ad ogni creatura. Dona loro il comando. Mentre obbediscono, credono. Mentre credono, obbediscono. La fede inizia con l’obbedienza al comando ricevuto. Si vive il comando, lo si porta a compimento ogni giorno e ogni giorno si cresce nella fede. Quando non si obbedisce più al comando, è allora che si cade dalla fede e ci si adagia su una vuota religiosità fatta di un culto esterno, senza alcuna partecipazione né dell’anima e né dello spirito. Più non si obbedisce al comando e più si cade dalla fede. Sta avvenendo oggi. / Madre della Redenzione, Angeli, Santi, fateci veri missionari di Cristo Gesù nel mondo. 
</p>

<p>
<u>SILVESTRINI-21</u> / Andate in tutto il mondo e predicate il vangelo... La fede degli undici nella risurrezione di Gesù è fondata sulle ripetute apparizioni del risorto, ma questo è stato per tutti anche un cammino molto lento. Infatti, pur costatando l'assenza del corpo del Maestro dalla tomba, e ricevendo numerose e qualificate assicurazioni di apparizioni, singolarmente e dal gruppo delle donne, pare che i discepoli non vi prestarono tanta considerazione. "In fine Gesù apparve agli Undici, mentre stavano a mensa, e li rimproverò dell'incredulità e durezza di cuore, per non aver creduto a quelli che lo avevano veduto risuscitato dai morti". A questo meritato rimprovero, immediatamente fa seguito un solenne comando. Gesù dice loro: "Andate in tutto il mondo e predicate il vangelo ad ogni creatura". Sulle prime può apparire molto strano questo passo: affidare la propagazione della fede a degli increduli, affidare la predicazione a coloro che hanno dubitato. Sarebbero gli uomini meno idonei a tale compito. C'è tuttavia un significato ben preciso in tutto ciò. Al di là del fatto che questi uomini, come avrebbero fatto tanti altri, hanno dubitato, e giustamente dovevano essere rimproverati, ma viene ora richiesto un loro coinvolgimento che non c'era stato prima. Il tempo non è dato perché lo si scruti secondo le proiezioni umane, ma perché lo si viva nella testimonianza e nella vitalità del Risorto. E' al Signore che appartiene la storia. E' lui il garante della salvezza dell'umanità. Noi siamo, per grazia, i suoi collaboratori. Dove? Fino ai confini del mondo, abitazione dell'uomo. Di più! La nostra fede cresce nella misura in cui la facciamo oggetto serio del nostro coinvolgimento in Cristo. Siamo tanto più cristiani quanto più diventiamo missionari, mandati. "Come il Padre ha mandato me, così io mando voi".
</p>

<p>
<u>LOYOLA1</u> / <br>
«Andate in tutto il mondo e proclamate il Vangelo a ogni creatura» sono le prime parole del risorto nel Vangelo di Marco. Un’avventura difficile da concludere in fretta. Nonostante tanti secoli e tanti sforzi, la buona notizia non ha certo raggiunto tutti. La buona notizia che Gesù è vivo: qualcuno ha visto risorto proprio quel Gesù che hanno crocifisso. La morte è vinta. Gesù vive. E se è così tutto cambia. Sembra che ci voglia coraggio e pazienza, per i messaggeri del risorto, per bucare l’incredulità. Sembra soprattutto che a un certo punto si debba far vivo direttamente lui. Il suo amore sa toccare la libertà dei cuori più duri, quelli che lo dovrebbero conoscere meglio. Però il risorto sembra aver bisogno di amici, di collaboratori. Il risorto chiede di schierarsi, di accettare di diventare proclamatori di questa buona notizia e di precederlo nella sua corsa incontro a ciascuno. Oltre le nostre durezze, le nostre fughe e le nostre lacrime, il Signore ci sogna capaci di uscire dalla comfort zone del nostro piccolo mondo, per incontrare altri mondi nel suo nome. Perché non c’è situazione o condizione umana che non sia in attesa della novità del Vangelo. Una missione affascinante: ogni creatura, ogni cultura, ogni nostra relazione con tutto ciò che esiste attende di essere trasfigurato dall’incontro con il vivente. / Quali sentimenti provo davanti a questa strana strategia del risorto raccontata da Marco? Se Gesù è veramente risorto, cosa cambia per la mia vita? In che mondi e in che situazioni posso vivere e annunciare la buona notizia della resurrezione? (Matteo Suffritti SJ)
</p>

<p>
<u>LOYOLA2</u> / <br>
Il Signore è risorto, ma si fa fatica a credere che davvero sia tornato dal luogo da cui nessuno torna. Niente di strano, evidentemente: la resurrezione non è certo la prima ipotesi che si fa di fronte ad una tomba vuota. Ma il rifiuto della resurrezione non ha come fondamento solo l’incredulità: in fondo in fondo c’è una parte di noi che spera che il Signore sia morto e rimanga tale. Per quanto il dono della libertà sia desiderabile, dentro di noi ci sarà sempre un’ombra che non vuole farci vivere liberi. Ci ritroviamo attratti da una vita di compromessi, di piccole schiavitù subìte in cambio di piacevoli sopraffazioni sull’altro, dall’evitare la fatica di un lavoro su di sé cercando qualcuno su cui scaricare la colpa delle proprie infelicità. Una vita così diventa sopportabile, addirittura quasi desiderabile. Ma se davvero Cristo è risorto, allora tutto questo salta: siamo messi di fronte al fatto che davvero vivere una vita come lui l’ha vissuta non è impossibile – anche se significa attraversare la croce. Nel mondo ortodosso nel periodo di Pasqua i cristiani si salutano dicendo: “Cristo è risorto” e rispondendo “Veramente è risorto”. Quasi ad aiutarsi a vincere quella tentazione del cuore che ci bisbiglia: “Cristo è morto e speriamo rimanga così”. Se davvero il Signore non fosse risorto, potrei evitare di essere messo davanti alla possibilità di vivere libero, come desidera per me colui che ama. E non sentirei il peso della distanza che c’è tra la mia vita e la vita che mi mostra il risorto. In che occasione ho preferito la morte alla vita? Quale sepolcro ho paura di trovare vuoto? Dove sono chiamato a proclamare il Vangelo? (Leonardo Vezzani SJ)
</p>

<p>
<u>LOYOLA-21</u> / Oggi veniamo posti davanti a diverse scene condensate: l’apparizione a Maria di Magdala, l’apparizione ai due pellegrini di Emmaus, l’apparizione agli undici. L’evangelista sottolinea che Gesù si è “rifatto vivo”, è una presenza – e invita ad andare da altri. Incredulità e durezza di cuore sono gli ostacoli più forti e ricorrenti all’accoglienza della verità, offuscano anche la fede e generano una specie di ottusità dello spirito. Gesù con le sue ripetute apparizioni vuole confermare i suoi nella fede, dare loro la certezza della sua risurrezione perché poi dovrà affidare a loro il mandato di esserne gli annunciatori e i testimoni. «E disse loro: Andate in tutto il mondo e proclamate il Vangelo ad ogni creatura». Appare chiaro che quella fede dovrà irradiarsi verso il mondo intero e i veicoli saranno gli apostoli e i loro successori in prima persona e con loro tutti i credenti, perciò riguarda tutti noi il mandato missionario e la crescita del regno di Dio! Dipendono da tutti e da ognuno e il motore è riconoscere la presenza del Risorto nella nostra vita e accogliere il suo invito. / In quali occasioni ho scoperto che il Signore risorto è presente nella mia vita? Quando mi è accaduto di essere più incredulo/a? Quale invito personale a parlare, raccontare di Lui sento in questo momento? (Enrica Bonino s.a.)
</p>

<p>
<u>LettureBose</u> / Abbi fede, e colui che non vedi è con te / Il Signore Gesù, dopo che fu risorto dai morti, incontrò lungo la via due dei suoi discepoli che stavano parlando fra loro di quanto era accaduto. Disse loro: Che significano questi discorsi che tenete fra voi? (Lc 24,17), con quanto segue ... Gesù appare. I discepoli lo vedevano con gli occhi ma non lo riconoscevano. Il maestro camminava con loro per via. Egli stesso era la via, ma loro non camminavano in quella via. Trovò che erano usciti dalla via. Quando era stato con loro prima della passione, aveva predetto ogni cosa: che avrebbe patito, che sarebbe morto e che il terzo giorno sarebbe risorto. Aveva predetto ogni cosa, ma la sua morte fu per loro una perdita di memoria. Furono così turbati quando lo videro pendere dal legno che dimenticarono i suoi insegnamenti, non aspettarono la sua resurrezione, non custodirono le sue promesse. Dicono: Noi speravamo che fosse lui a liberare Israele (Lc 24,21). O discepoli, l'avevate sperato! E dunque ora non lo sperate più? Ecco, Cristo vive. La speranza in voi è morta. Cristo vive veramente, ma il Cristo vivente trova morti i cuori dei discepoli. Apparve e non apparve ai loro occhi; era visibile ed era nascosto. Se non lo si vedeva, come potevano udire le sue domande e rispondere a esse? Camminava con loro per via come un compagno di viaggio; era lui che li conduceva. Quindi lo vedevano, ma non lo riconoscevano. Come abbiamo udito, i loro occhi erano incapaci di riconoscerlo (Lc 24,16). Erano incapaci non di vederlo ma di riconoscerlo. E dunque, fratelli, in quale luogo il Signore volle essere riconosciuto? Nella frazione del pane. Ne siamo certi: quando spezziamo il pane, riconosciamo il Signore. Non volle farsi riconoscere se non qui, a causa nostra, che non lo avremmo visto nella carne, e tuttavia avremmo mangiato la sua carne. Se sei credente, se non invano sei chiamato cristiano, se non sei entrato nella chiesa senza un motivo, se ascolti la parola di Dio con timore e speranza, la frazione del pane sarà la tua consolazione. L'assenza del Signore non è assenza. Abbi fede, e colui che non vedi è con te. (Agostino di Ippona, Discorsi 235,2-3) 
</p>

<p>
<u>FEGF1</u> / La missione degli Apostoli, di Romano il Melode nel quarto secolo / Andate per il mondo tutto, spargendo sul terreno il seme della penitenza e innaffiatelo con l’acqua dell’insegnamento. Abbiate cura: che nessun penitente rimanga fuori della rete vostra, perché io ho gioia da quanti si convertono, come ben sapete anche voi. Oh, se chi mi tradiva fosse ritornato a me, dopo avermi venduto! Avrei io cancellato il suo peccato e l’avrei riunito a voi, io, il solo che conosca il segreto nei cuori. O miei iniziato, miei amici e miei fratelli vi chiamo iniziati e non più schiavi, o figli e miei eredi, luminari di tutto il mondo, e splendenti raggi di me che sono io sole, o fidati dispensatori dei miei tesori, mediatori dei miei doni per Adamo ritornato da me, o colonne della mia Chiesa, che ho tratto dal mare, io, il solo che conosca il segreto nei cuori. Sì, confessate me al mondo, manifestando chi io sia: tralasciate le allegorie e gli enigmi. Proclamate che, pur essendo Dio ineffabile, io ho preso la condizione dello schiavo. Dimostrate come io mi sia volentieri assoggettato alle ferite sul corpo e come, pur essendo Dio, e per questo immortale, sia andato io stesso verso la morte con il mio corpo e, sepolto nella qualità di colpevole, da Signore ho svuotato l’Ade, io il solo che conosca il segreto nei cuori. 
</p>

<p>
<u>FEGF2</u> / Con la carità ci amiamo a vicenda, con la carità amiamo Dio, di Sant’Agostino nel quinto secolo / Con la carità amiamo a vicenda, con la carità amiamo Dio. Non potremmo amarci sinceramente l’un l’altro, se non amassimo Dio. Ognuno ama il prossimo come se stesso, se ama Dio; perché se non ama Dio, non ama neppure sé medesimo. In questi due precetti della carità, si riassumono tutta la legge e tutte le profezie: ecco il nostro frutto. E questo frutto egli esige da noi: «Questo vi comando: amatevi gli uni gli altri» (Gv 15, 17). Per questo l’apostolo Paolo, volendo contrapporre alle opere della carne i frutti dello Spirito, mette al primo posto la carità dicendo: «Il frutto dello Spirito è amore»; e ci presenta tutte le altre virtù come nascenti dall’amore e ad esso strettamente legate; esse sono: «gioia, pace, pazienza, benevolenza, bontà, fedeltà, mitezza, dominio di sé» (Gal 5, 22). Chi può davvero godere, se non ama il bene che è fonte della sua gioia? Chi può avere la vera pace, se non può averla con colui che veramente ama? Chi può essere longanime, conservandosi perseverante nel bene, se non ama con fervore? Chi può dirsi benigno se non ama colui che soccorre? E chi è buono, se non lo diviene amando? Quale fede ottiene la salvezza, se non quella fede che opera nell’amore? A ragione perciò il buon Maestro ci raccomanda così spesso l’amore, come l’unico comandamento, senza il quale tutte le altre buone qualità non servono a niente; l’amore, invece, conduce necessariamente a tute le altre virtù che rendono l’uomo buono.
</p>

<p>
<u>LuigiMariaEpicoco</u> / Passaparola / La resurrezione è un’esperienza personale o ristretta che man mano diventa sempre più grande e inclusiva. Ecco perché il Vangelo di oggi inizia con l’elenco delle apparizioni. La cosa che però colpisce è l’incredulità proprio dei discepoli che ricevono l’annuncio: “Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni. Questa andò ad annunciarlo a quanti erano stati con lui ed erano in lutto e in pianto. Ma essi, udito che era vivo e che era stato visto da lei, non credettero”. È faticoso doversi fidare della testimonianza di qualcun altro. È faticoso dover coltivare innanzitutto un senso di fiducia nell’esperienza di chi ci circonda o di chi ci precede in qualcosa. Eppure per parlare, per scrivere, per scegliere innanzitutto ci fidiamo di qualcuno che queste cose le ha fatte prima di noi anche senza che ce ne rendiamo conto fino in fondo. A noi piace verificare le cose in prima persona. E in un certo senso questo è giusto. Arriva un momento nella vita in cui ci serve capire che cosa davvero è qualcosa per me, non per gli altri. Il cristianesimo non può fermarsi ad essere solo la storia di qualcun altro di cui io mi fido, deve diventare la mia storia. Ma prima di diventare la mia storia, è l’esperienza degli altri il vero punto di partenza. Per questo esiste la Chiesa. La Chiesa è questo passaparola che di esperienza in esperienza ci raggiunge, facendoci passare dal racconto degli altri alla nostra stessa esperienza. È un prima che rende possibile anche il dopo. Senza questo prima che noi chiamiamo “Tradizione”, non ci può essere nemmeno la novità del “dopo” di ciascuno di noi. Forse dovremmo far pace con la nostra incredulità, perché può anche darsi che come credenti siamo anche degli increduli. Ma ciò che conta è avere l’umiltà di lasciare da parte la nostra incredulità quando è Cristo stesso a manifestarsi a ciascuno di noi, nei modi e nei tempi che Egli decide per ciascuno di noi.
</p>

<p>
<u>MichaelDavideSemeraro</u> / Il tuo nome è Guarito, alleluia! / La liturgia ci chiede oggi di guardare al mistero della risurrezione da un altro punto di vista, quello di quanti ne sono profondamente disturbati e infastiditi. Si tratta, naturalmente, dei capi, gli anziani e gli scribi che, dopo aver pensato di aver risolto il caso “Gesù”, si ritrovano a gestire, come spesso accade, un problema ancora più grande. Devono misurarsi non solo con la «franchezza di Pietro e di Giovanni» (At 4,13) ma, ancor più gravemente, devono fissare lo sguardo su chi sta «in piedi, vicino a loro». Si tratta dell’«uomo che era stato guarito» e i notabili, abituati a tenere sempre le fila del discorso, «non sapevano che cosa replicare» (4,14). Situazione più che imbarazzante per quanti hanno fatto di tutto per sbarazzarsi di Gesù nel modo più radicale possibile. Il risultato di tutto ciò è che Pietro e Giovanni non solo non si lasciano intimidire, ma arrivano persino a reagire con una parola che segna la fine di un’era e l’inizio di un nuovo modo di concepire il rapporto con Dio. Non solo, un nuovo modo di relazionarsi con quanti pensano di rappresentarlo sulla terra, talora eliminandone la presenza e il profumo dal cuore dei suoi figli: «Se sia giusto dinanzi a Dio obbedire a voi invece che a Dio, giudicatelo voi. Noi non possiamo tacere quello che abbiamo visto e ascoltato» (At 4,19-20). L’ultima cosa che i discepoli hanno visto è ciò che il nome di Gesù è capace di fare: rimettere e far restare «in piedi» un uomo da sempre costretto a trascinarsi più come una bestia che come una creatura umana. Lo stare «in piedi» è il segno caratteristico degli umani e, soprattutto, è il modo umano di relazionarsi riconoscendosi reciprocamente dignità, fiducia, rispetto, credibilità. La risurrezione del Signore Gesù dai morti non è un miracolo che semplicemente lo riguarda e lo riscatta, è un assoluto capovolgimento delle umane sorti, per cui il mondo non si divide più in chi deve sempre obbedire e chi si sente autorizzato a comandare, sempre abusando del nome di Dio. Nel Cristo, risollevato dalla prostrazione della morte, ogni uomo è radicalmente «guarito». Siamo abituati a pensare che siano le malattie a propagarsi e a contaminare seminando sempre più ampiamente tristezza e morte. Con la risurrezione del Signore Gesù dai morti, è la vita a propagarsi in modo incontrollabile, come un riso incontenibile che attraversa il corpo dell’umanità da cima a fondo. I discepoli ormai non hanno più paura di stare in piedi davanti al Sinedrio, senza sentirsi in dovere di tenere gli occhi bassi e la lingua rigorosamente annodata. Sì, è vero, sono «persone semplici e senza istruzione» (4,13), ma aver ritrovato tutta la ricchezza del loro essere «stati con Gesù» non solo li rende coraggiosi, ma fa loro sentire la necessità di dare la medesima possibilità di stare in piedi e di sentirsi guarito anche a chi ha teso la mano verso di loro, chiedendo l’elemosina di un aiuto. Si compie così la consegna del Risorto ai suoi discepoli prima di ritornare al Padre suo e rimettere le sorti della storia nelle nostre mani, affidandola alle nostre cure: «Andate in tutto il mondo e proclamate il Vangelo a ogni creatura» (Mt 16,15).
</p>

<p>
<u>RobertoPasolini</u> / Parresìa / Giunti quasi al termine dell’ottava di Pasqua, la liturgia di quest’ultimo giorno della settimana vuole porci a confronto con quella rocciosa «franchezza» con cui i primi apostoli sono stati riconosciuti e hanno reso testimonianza al Signore risorto. L’annotazione con cui il narratore illustra l’effetto di questa qualità di testimonianza dei primi apostoli è piuttosto suggestiva: «… e rendendosi conto che erano persone semplici e senza istruzione, rimanevano stupiti e li riconoscevano come quelli che erano stati con Gesù» (At 4,13). Il termine esatto con cui la lingua greca designa la schiettezza di «Pietro e Giovanni» (4,13) è un vocabolo presente anche nel nostro dizionario, sebbene desueto e decisamente sconosciuto ai comuni parlanti: «parresìa». Con questo termine si fa riferimento alla capacità di stare davanti a «ogni» (in greco pan) «cosa» (rema), senza permettere a ogni cosa di poter incutere timore o porre limiti alla nostra libertà di coscienza e di conoscenza. In altre parole, la parresìa corrisponde alla capacità di non permettere mai a chi, o a quanto, si pone di fronte a noi di essere un impedimento rispetto a ciò che possiamo o dobbiamo dire. È la forza interiore da cui sono stati invasi i discepoli del Signore Gesù dopo che il fuoco della Pentecoste ha trasformato i loro cuori spaventati nelle più melodiose casse di risonanze del mistero pasquale: «Se sia giusto dinanzi a Dio obbedire a voi invece che a Dio, giudicatelo voi. Noi non possiamo tacere quello che abbiamo visto e ascoltato» (At 4,19-20). Mentre siamo portati a pensare che una simile tempra interiore, capace di non vacillare di fronte alle minacce e al pericolo della persecuzione, non possa che essere un favore riservato ad alcuni, specialissimi eletti, la “finale canonica” del vangelo di Marco (un’aggiunta, posteriore e ispirata, al testo originario) ci presenta i discepoli alle prese con una differente, ma non meno preziosa, forma di parresìa. Si tratta della franchezza di non accogliere il vangelo della Risurrezione prima che il cuore abbia compiuto tutto il suo itinerario di libera e convinta adesione. La cerchia più ristretta e intima degli «Undici» (Mc 16,14) non viene persuasa dall’appassionato annuncio di Maria di Màgdala, la prima testimone del Risorto: «Ma essi, udito che era vivo e che era stato visto da lei, non credettero» (Mc 16,11). Increduli restano anche dopo il racconto dei due discepoli di Emmaus e del loro cuore che ardeva ascoltando la voce del Signore: «ma non credettero neppure a loro» (16,13). Si tratta di una franchezza di cui nessuno di noi vorrebbe essere protagonista, perché non conforme al ritratto di discepolo ideale a cui vorremmo corrispondere. Eppure, il fatto che questa “libertà di non credere” non venga taciuta — anzi, sia enfatizzata — dal vangelo, rivela come le nostre chiusure possano diventare aperture di nuovi cammini, quando sono viste e assunte dal Signore Gesù: «… e li rimproverò per la loro incredulità e durezza di cuore, perché non avevano creduto a quelli che lo avevano visto risorto» (Mc 16,14). La fatica di credere, che i discepoli non riescono a dissimulare, diventa così occasione perché si manifesti anche la franchezza del Risorto, mai rassegnato di fronte ai diversi modi con cui noi discepoli sempre riusciamo a puntare i piedi e a chiuderci in noi stessi quando ci sentiamo «ulteriormente minacciati» (At 4,21) da nemici esteriori o interiori. Il dono della parresìa è, dunque, una grande libertà interiore che sgorga dalla gioia di essere intimamente persuasi di non essere più orfani in questo mondo, ma figli dell’unico Dio e Signore di tutte le cose. Sia nei momenti di appassionata testimonianza, sia in quelli di invincibile incredulità, non resta altro da fare che rimanere con lo sguardo fisso sul volto del Risorto, con l’orecchio pronto a «obbedire» (4,19) alla sua voce, sempre felice di continuare a chiamarci testimoni del suo mistero d’amore: «Andate in tutto il mondo e proclamate il Vangelo a ogni creatura» (Mc 16,15).
</p>

<p>
<u>HomilyVoice-21</u> / PRIMA LETTURA Li richiamarono e ordinarono loro di non parlare in alcun modo né di insegnare nel nome di Gesù. Ma Pietro e Giovanni replicarono: «Se sia giusto dinanzi a Dio obbedire a voi invece che a Dio, giudicatelo voi. Noi non possiamo tacere quello che abbiamo visto e ascoltato». La risposta che Pietro e Giovanni danno ai membri del Sinedrio che chiedono loro di non parlare in alcun modo né di insegnare nel nome di Gesù. merita di essere attentamente presa in esame. Partiamo dagli ordini e dai comandi. Quando un ordine o un comando non contraddice in nulla, né in poco e né in molto, un comando divino, allora l’obbedienza deve essere piena, totale, senza alcuna restrizione mentale. Vale per ogni discepolo di Gesù quanto viene insegnato nel Discorso della Montagna: “Avete inteso che fu detto: Occhio per occhio e dente per dente. Ma io vi dico di non opporvi al malvagio; anzi, se uno ti dà uno schiaffo sulla guancia destra, tu pórgigli anche l’altra, e a chi vuole portarti in tribunale e toglierti la tunica, tu lascia anche il mantello. E se uno ti costringerà ad accompagnarlo per un miglio, tu con lui fanne due. Da’ a chi ti chiede, e a chi desidera da te un prestito non voltare le spalle” (Mt 5,38-42). L’arrendevolezza è stile del Vangelo: “Chi tra voi è saggio e intelligente? Con la buona condotta mostri che le sue opere sono ispirate a mitezza e sapienza. Ma se avete nel vostro cuore gelosia amara e spirito di contesa, non vantatevi e non dite menzogne contro la verità. Non è questa la sapienza che viene dall’alto: è terrestre, materiale, diabolica; perché dove c’è gelosia e spirito di contesa, c’è disordine e ogni sorta di cattive azioni. Invece la sapienza che viene dall’alto anzitutto è pura, poi pacifica, mite, arrendevole, piena di misericordia e di buoni frutti, imparziale e sincera. Per coloro che fanno opera di pace viene seminato nella pace un frutto di giustizia (Gc 3,13-18). A questa Legge universale nessun discepolo di Gesù dovrà sottomettersi. Il nome di Cristo Gesù va sempre annunciato vivendo il Vangelo, obbedendo ad ogni sua Parola. Non si può annunciare il Vangelo senza obbedienza al Vangelo. Non saremmo testimoni. Saremmo professori di storia antica, ma non continuatori nella nostra vita di quella storia. Il professore può insegnare senza vivere, il testimone di Cristo non insegna la storia di Cristo Signore, la vive e vivendola la testimonia nella sua verità. Questa distinzione va fatta. Mai va omessa. Quando invece un comando, un ordine, contraddice o differisce in molto o anche in poco da un ordine e da un comando divino, all’ordine e al comando divino si deve obbedire anche a costo della propria vita. Ma come si obbedisce? Rimanendo sempre in una vita evangelica esemplare. Se quelli del sinedrio decidono di lapidare gli Apostoli, questi si lasceranno lapidare. Se scelgono per loro il carcere essi si lasceranno mettere in prigione. Se opteranno per la fustigazione, essi si lasceranno fustigare. Ecco cosa si dice di Gesù: “Il Signore Dio mi ha dato una lingua da discepolo, perché io sappia indirizzare una parola allo sfiduciato. Ogni mattina fa attento il mio orecchio perché io ascolti come i discepoli. Il Signore Dio mi ha aperto l’orecchio e io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba; non ho sottratto la faccia agli insulti e agli sputi. Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso (IS 50,4-7). Con il Vangelo vissuto obbediscono agli uomini e con il Vangelo vissuto obbediscono a Dio. Il Vangelo vissuto è la realtà che deve sempre rimanere. Se si esce dal Vangelo non c’è obbedienza agli uomini e non c’è obbedienza neanche al Signore. Gesù con il Vangelo vissuto ha abbracciato la passione e con il Vangelo è salito sulla croce. LEGGIAMO At 4,13-21 Vedendo la franchezza di Pietro e di Giovanni e rendendosi conto che erano persone semplici e senza istruzione, rimanevano stupiti e li riconoscevano come quelli che erano stati con Gesù. Vedendo poi in piedi, vicino a loro, l’uomo che era stato guarito, non sapevano che cosa replicare. Li fecero uscire dal sinedrio e si misero a consultarsi fra loro dicendo: «Che cosa dobbiamo fare a questi uomini? Un segno evidente è avvenuto per opera loro; esso è diventato talmente noto a tutti gli abitanti di Gerusalemme che non possiamo negarlo. Ma perché non si divulghi maggiormente tra il popolo, proibiamo loro con minacce di parlare ancora ad alcuno in quel nome». li richiamarono e ordinarono loro di non parlare in alcun modo né di insegnare nel nome di Gesù. Ma Pietro e Giovanni replicarono: «Se sia giusto dinanzi a Dio obbedire a voi invece che a Dio, giudicatelo voi. Noi non possiamo tacere quello che abbiamo visto e ascoltato». Quelli allora, dopo averli ulteriormente minacciati, non trovando in che modo poterli punire, li lasciarono andare a causa del popolo, perché tutti glorificavano Dio per l’accaduto. Urge distinguere la disobbedienza che è non dare ascolto ad un comando, ad un ordine al quale il Vangelo ci dice di obbedire e la non obbedienza ad un comando o ad un ordine dell’uomo perché non possiamo disobbedire al Vangelo. La non obbedienza non è disobbedienza. La differenza è grande. È infinita. Gli Apostoli non dicono che disobbediranno. Dicono invece che loro non possono tacere quello che hanno udito e visto. Se hanno visto Gesù risorto non possono dire di non averlo visto. Sarebbe falsa testimonianza. Si peccherebbe contro l’ottavo comandamento. Ora è proprio di chi presiede all’osservanza della Legge dare comandi legittimi, cioè conformi alla Legge del Signore. Questo significa che anche chi comanda deve sempre comandare secondo la Legge. Se dona un comando contro la Legge, il comando non è legittimo e ad esso non va data alcuna obbedienza. Se però non va data obbedienza al comando contro la Legge, va data sempre obbedienza al Vangelo che è Legge universale per ogni discepolo di Gesù. Uno può anche affermare che un comando è illegittimo. Bene. Può anche vivere di non obbedienza. Mai però potrà vivere di non obbedienza al Vangelo. Non obbedire calunniando, mentendo, dicendo ogni falsità, ingannando i fratelli perché loro non obbediscano, non è evangelico. Chi è nel Vangelo sa che tutto va vissuto secondo il Vangelo sia l’obbedienza ad un comando legittimo e sia la non obbedienza ad un comando illegittimo. Altra verità da mettere in luce rivela che la coscienza è della persona. Mai la coscienza di uno può governare la coscienza di un altro. Se la governa è peccato gravissimo contro Dio, il solo Governatore di ogni coscienza. La questione è delicata e va sempre trattata con sommo rispetto d’ogni coscienza. La coscienza è di ogni singola persona. Madre di Dio, aiutaci affinché ogni cristiano comprenda che sia che obbedisca e sia che non obbedisca, tutto va vissuto secondo la Parola di Gesù. Obbedire o disobbedire a nulla serve se non si rimane nel Vangelo. È il Vangelo la casa nella quale il cristiano deve sempre rimanere. LETTURA DEL VANGELO Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto. E disse loro: «Andate in tutto il mondo e proclamate il Vangelo a ogni creatura». I racconti della risurrezione, pervenuti a noi attraverso la testimonianza di Matteo, Marco, Luca e Giovanni, concordano in una verità. Nessun Apostolo di Cristo Signore giunge alla fede nel Cristo risorto per via umana, cioè per la testimonianza delle donne o degli altri Apostoli. Gli undici Apostoli giungono alla fede nella risurrezione per via diretta, per aver visto il Risorto. Anche l’Apostolo Tommaso giunge alla fede nella risurrezione dopo aver visto Gesù e ascoltato l’invito a toccare le sue piaghe e a mette il dito nelle sue ferite. Sappiamo che l’Apostolo Paolo si incontra con Gesù Crocifisso e Risorto sulla via di Damasco, quando viene avvolto da una grande luce. Ecco la testimonianza che lui dona nella Prima Lettera ai Corinzi: A voi infatti ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me come a un aborto (1Cor 15,3-8). Essendo gli Apostoli fonte e garanti della fede del mondo intero sulla risurrezione di Gesù, essi non possono fondare la loro fede su altri. Sarebbero di fede derivata e non di fede derivante, di fede acquisita e non di fede sorgente. Ora l’Apostolo del Signore è costituito testimone di fede sorgente e per questo tutti hanno avuto l’incontro con Gesù Risorto. L’Evangelista Marco manifesta questa verità. Gli Apostoli non hanno creduto alle donne. Non hanno creduto ai discepoli di Emmaus. Non solo non hanno creduto. Non hanno voluto credere. La loro fede è fondata sulla visione del Risorto e sull’incontro personale con Lui. La tomba vuota per loro non significa nulla. Solo l’Apostolo Giovanni dice di aver creduto nella risurrezione vedendo l’ordine che regnava nella tomba. Ma anche Lui è testimone del Risorto per visione e non per deduzione logica. La deduzione logica potrà essere sempre inficiata. La visione mai lo potrà, anche perché non è uno solo che vede, ma Undici. In più, non sono stati solo gli Undici a vedere il Signore, ma ben cinquecento fratelli. Ne siamo certi. La nostra fede è ben fondata. Il sepolcro vuoto è solo segno che Gesù non è più in esso. Dal segno non si può dedurre la fede nella risurrezione. La vista del Risorto dona invece valore al segno. Non è risorto Gesù perché il sepolcro è vuoto. Ma è il sepolcro che è vuoto perché Gesù è risorto. “Non è qui. È risorto”. È Risorto e per questo non è qui. Logica di fede perfetta. Visione sulla quale la nostra fede si edifica. LEGGIAMO IL TESTO DI Mc 16,9-15 Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni. Questa andò ad annunciarlo a quanti erano stati con lui ed erano in lutto e in pianto. Ma essi, udito che era vivo e che era stato visto da lei, non credettero. Dopo questo, apparve sotto altro aspetto a due di loro, mentre erano in cammino verso la campagna. Anch’essi ritornarono ad annunciarlo agli altri; ma non credettero neppure a loro. Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto. E disse loro: «Andate in tutto il mondo e proclamate il Vangelo a ogni creatura». Gesù non giustifica la non fede dei suoi Apostoli nella sua risurrezione fondata sulla testimonianza. Anche se oltre alla testimonianza per loro era necessaria la visione del Risorto, una testimonianza fatta da persone degne di fede va sempre ascoltata. Ad essa si può e si deve prestare fede. Vale per tutti la parola detta da Gesù a Tommaso: “Poi disse a Tommaso: «Metti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!». Gli rispose Tommaso: «Mio Signore e mio Dio!». Gesù gli disse: «Perché mi hai veduto, tu hai creduto; beati quelli che non hanno visto e hanno creduto!» (Gv 20,27-29). Una seconda verità va oggi messa nel cuore. Dice Gesù agli Undici: «Andate in tutto il mondo e proclamate il Vangelo a ogni creatura». Perché gli Apostoli devono andare in tutto il mondo e predicare il Vangelo ad ogni Creatura? Forse perché – come oggi si ripete da più parti – Gesù ha bisogno di proseliti? Si risponde che Gesù non ha bisogno di proseliti. È questa oggi la confusione che è stata creata con arte e scienza diabolica in molti cuori. Si sono invertite le cose e si dice che non c’è bisogno di predicare il Vangelo perché noi non dobbiamo fare proseliti. Non è Gesù che ha bisogno di proseliti. È l’uomo, ogni uomo che ha bisogno di Cristo per essere salvato, redento, giustificato, santificato. È l’uomo che deve ritornare in possesso della sua verità di creazione, verità lacerata dal peccato, natura umana schiava dei suo istinti e della morte. Gli Undici devono andare in tutto il mondo a proclamare il Vangelo a ogni creatura, perché ogni creatura è bisognosa di salvezza. Oggi noi abbiamo modificato i termini della verità. Dicendo che Cristo non ha bisogno di proseliti, diciamo che il Vangelo non si deve più predicare. Diciamo anche che ogni religione è via di salvezza. Si giunge ad affermare anche che Cristo e gli altri sono uguali e che anche il Vangelo e gli altri libri sono uguali. Così Gesù è uguale a Mosè e Mosè uguale a Gesù. Invece va detto che è ogni uomo bisognoso di Gesù. Non è l’acqua che ha bisogno di chi la beva. È chi ha sete che ha bisogno di acqua per vivere. Gesù è l’acqua della vita, della verità, della giustizia, della santità. Chi beve l’acqua che è Gesù guarirà dalla sua sete. Chi non beve dell’acqua di Gesù sarà come il ricco cattivo tra le fiamme del fuoco. Ecco cosa chiede quest’uomo: “Padre Abramo, abbi pietà di me e manda Lazzaro a intingere nell’acqua la punta del dito e a bagnarmi la lingua, perché soffro terribilmente in questa fiamma”. Ma Abramo rispose: “Figlio, ricòrdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui è consolato, tu invece sei in mezzo ai tormenti. Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi”. E quello replicò: “Allora, padre, ti prego di mandare Lazzaro a casa di mio padre, perché ho cinque fratelli. Li ammonisca severamente, perché non vengano anch’essi in questo luogo di tormento”. Ma Abramo rispose: “Hanno Mosè e i Profeti; ascoltino loro”. E lui replicò: “No, padre Abramo, ma se dai morti qualcuno andrà da loro, si convertiranno”. Abramo rispose: “Se non ascoltano Mosè e i Profeti, non saranno persuasi neanche se uno risorgesse dai morti”» (Lc 16,19-31). L’umanità è simile a quest’uomo tra le fiamme del fuoco. A quest’uomo noi cosa rispondiamo? Che l’acqua non ha bisogno di lui. Non è l’acqua che ha bisogno di lui. È lui che ha bisogno dell’acqua. Madre di Dio, aiuta i cristiani perché comprendano che è l’uomo che ha bisogno di Gesù Signore. Non permettere che la falsità ci consumi. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
