<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì della III settimana di Quaresima.
</p>

<p>
<u>ANTIFONA</u> / Rendi saldi i miei passi secondo la tua promessa; non permettere che mi domini alcun male. (Sal 118,133)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Concedi a noi, o Signore, che, nutriti dalla tua parola e formati nell'impegno quaresimale, ti serviamo con purezza di cuore e siamo sempre concordi nella preghiera. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Osserverete le leggi e le metterete in pratica</b> / Dal libro del Deuteronòmio (Dt 4,1.5-9) / Mosè parlò al popolo e disse: «Ora, Israele, ascolta le leggi e le norme che io vi insegno, affinché le mettiate in pratica, perché viviate ed entriate in possesso della terra che il Signore, Dio dei vostri padri, sta per darvi. Vedete, io vi ho insegnato leggi e norme come il Signore, mio Dio, mi ha ordinato, perché le mettiate in pratica nella terra in cui state per entrare per prenderne possesso. Le osserverete dunque, e le metterete in pratica, perché quella sarà la vostra saggezza e la vostra intelligenza agli occhi dei popoli, i quali, udendo parlare di tutte queste leggi, diranno: "Questa grande nazione è il solo popolo saggio e intelligente". Infatti quale grande nazione ha gli dèi così vicini a sé, come il Signore, nostro Dio, è vicino a noi ogni volta che lo invochiamo? E quale grande nazione ha leggi e norme giuste come è tutta questa legislazione che io oggi vi do? Ma bada a te e guàrdati bene dal dimenticare le cose che i tuoi occhi hanno visto, non ti sfuggano dal cuore per tutto il tempo della tua vita: le insegnerai anche ai tuoi figli e ai figli dei tuoi figli». / Parola di Dio.
</p>

<p>
<u>PSALMUS</u> / (Sal 147) <b>Celebra il Signore, Gerusalemme</b> / Gelebra il Signore, Gerusalemme, loda il tuo Dio, Sion, perché ha rinforzato le sbarre delle tue porte, in mezzo a te ha benedetto i tuoi figli. R. / Manda sulla terra il suo messaggio: la sua parola corre veloce. Fa scendere la neve come lana, come polvere sparge la brina. R. / Annuncia a Giacobbe la sua parola, i suoi decreti e i suoi giudizi a Israele. Così non ha fatto con nessun'altra nazione, non ha fatto conoscere loro i suoi giudizi. R.
</p>

<p>
<u>ACCLAMATIO</u> / Gloria e lode a te, o Cristo! / Le tue parole, Signore, sono spirito e vita; tu hai parole di vita eterna. (Gv 6,63.68) / Gloria e lode a te, o Cristo!
</p>

<p>
<u>VANGELO</u> / <b>Chi insegnerà e osserverà i precetti, sarà considerato grande nel regno dei cieli</b> / Dal Vangelo secondo Matteo (Mt 5,17-19) / In quel tempo, Gesù disse ai suoi discepoli: «Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli». Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Di fronte alla seduzione del male sempre presente ed operante, siamo chiamati a porci con coraggio davanti alla legge di Dio che ci responsabilizza e qualifica come suo popolo. Preghiamo insieme, dicendo: <b>Poni, o Signore, la tua legge nei nostri cuori.</b> / Perchè la Chiesa, umile creatura della Parola di Dio, annunci sempre con fedeltà e coraggio il messaggio del vangelo. Preghiamo: / Perchè le leggi che gli uomini si danno rispecchino sempre il meraviglioso ordine che Dio ha posto nel mondo, e contribuiscono all'armonia e alla pace. Preghiamo: / Perchè i cristiani abbiano il coraggio di disapprovare e di non servirsi mai delle leggi umane contrarie ai principi evangelici del rispetto per la vita e del valore della famiglia. Preghiamo: / Perchè i padri sappiano tramandare ai figli, con la parola e l'esempio, la legge di Dio con lo stesso amore con cui hanno dato loro la vita. Preghiamo: / Perchè l'amore diffuso nei nostri cuori dallo Spirito Santo sia l'ultima e suprema norma del nostro comportamento di ogni giorno. Preghiamo: / Per i catechisti della nostra parrocchia. / Per chi è stato colpito da leggi ingiuste. / O Dio, nostra fortezza, che hai consegnato a Mosè la legge scritta, e l'hai impressa nel nostro cuore con il dito dello Spirito Santo, ascolta la nostra preghiera e rendici sempre fedeli esecutori della tua volontà salvifica. Per Cristo nostro Signore. Amen.
</p>

<p>
<u>OFFERTORIO</u> / Accetta, o Signore, le offerte e le preghiere del tuo popolo e difendi da ogni pericolo i tuoi fedeli che celebrano i santi misteri. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Mi indicherai il sentiero della vita, gioia piena alla tua presenza. (Sal 15,11) ♦ Chi osserverà e insegnerà i precetti del Signore sarà grande nel regno dei cieli. (Mt 5,19)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Il pane del cielo di cui ci siamo nutriti ci santifichi, o Signore, e, liberati da ogni colpa, ci renda degni delle tue promesse. Per Cristo nostro Signore. / Orazione sul popolo ad libitum / Concedi al tuo popolo, o Signore, di desiderare ciò che ti è gradito, perché solo nella conformità al tuo volere sarà ricolmato di ogni bene. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / Il dono della conformità a Cristo, cap. XXVIII, n. 53 / La legge del timore e la legge dell'amore / [Santa Caterina ha sentito Dio che le diceva:] Vedi coloro che per paura servile cercano a ritirarsi dal fango del peccato mortale! Se non mettono nello sforzo l'amore per la virtù, il timore servile non basterà a procurar loro la vita eterna. Occorre l'amore unito al timore: poiché la legge è fondata sull'amore e su un santo timore. La legge del timore è l'antica legge che ho dato a Mosè, e che era  basata solo sul timore. In quella legge, ad ogni colpa commessa seguiva la punizione. Ma la legge dell'amore è la legge nuova, data dal Verbo, mio Figlio unigenito, ed è basata sull'amore. La legge nuova tuttavia non distrugge l'antica, piuttosto la compie. E' quanto vi ha detto la mia Verità: "Non son venuto per abolire la legge, ma per dare compimento" (Mt 15,17). Egli ha unito la legge del timore alla legge dell'amore, e l'amore ha purificato il timore dell'imperfezione, che è la paura della punizione; è rimasto il timore perfetto, il timore santo, che è la paura, non di nuocere al proprio interesse, ma di offendere me che sono la somma Bontà. Così la legge imperfetta è stata condotta alla perfezione dalla legge dell'amore.
</p>

<p>
<u>DIBRUNO-21</u> / Non passerà un solo iota o un solo trattino della Legge (Mt 5,17-19) / Il Libro dei Proverbi rivela che ogni Parola di Dio è provata con il fuoco. Essa mai verrà meno. Se neanche il fuoco ha potuto contro di essa, nessun uomo la potrà abrogare o dichiarare nulla. Quanto essa dice si compie sempre: “La parola del Signore Detti di Agur, figlio di Iakè, da Massa. Dice quest’uomo: Sono stanco, o Dio, sono stanco, o Dio, e vengo meno, perché io sono il più stupido degli uomini e non ho intelligenza umana; non ho imparato la sapienza e la scienza del Santo non l’ho conosciuta. Chi è salito al cielo e ne è sceso? Chi ha raccolto il vento nel suo pugno? Chi ha racchiuso le acque nel suo mantello? Chi ha fissato tutti i confini della terra? Come si chiama? Qual è il nome di suo figlio, se lo sai? Ogni parola di Dio è purificata nel fuoco; egli è scudo per chi in lui si rifugia. Non aggiungere nulla alle sue parole, perché non ti riprenda e tu sia trovato bugiardo (Pr 30,1-6). Il Libro del Siracide attesta invece che trova scandalo nella parola del Signore l’ipocrita. Chi è l’ipocrita? Colui che si ammanta di una religiosità frutto del suo cuore e della sua mente: “Chi teme il Signore ne accetta l’istruzione, chi lo ricerca di buon mattino trova il suo favore. Chi scruta la legge viene appagato, ma l’ipocrita vi trova motivo di scandalo. Quelli che temono il Signore sanno giudicare, i loro giudizi brillano come luce. Il peccatore non accetta critiche e trova scuse a suo piacere” (Sir 32,14-17). Scribi e farisei e ogni loro seguace si scandalizzano di ogni parola che esce dalla bocca di Gesù. Il Salmista invece rivela che la Parola del Signore è stabile come i cieli. Essa mai verrà meno. La gioia di un uomo è nel contemplare la Parola, nel vivere i suoi insegnamenti, nel chiedere al Signore una conoscenza sempre più viva di essa: “Per sempre, o Signore, la tua parola è stabile nei cieli. La tua fedeltà di generazione in generazione; hai fondato la terra ed essa è salda. Per i tuoi giudizi tutto è stabile fino ad oggi, perché ogni cosa è al tuo servizio. Se la tua legge non fosse la mia delizia, davvero morirei nella mia miseria. Mai dimenticherò i tuoi precetti, perché con essi tu mi fai vivere. Di ogni cosa perfetta ho visto il confine: l’ampiezza dei tuoi comandi è infinita. Quanto amo la tua legge! La medito tutto il giorno. Il tuo comando mi fa più saggio dei miei nemici, perché esso è sempre con me. Sono più saggio di tutti i miei maestri, perché medito i tuoi insegnamenti. Ho più intelligenza degli anziani, perché custodisco i tuoi precetti. Tengo lontani i miei piedi da ogni cattivo sentiero, per osservare la tua parola. Quanto sono dolci al mio palato le tue promesse, più del miele per la mia bocca. I tuoi precetti mi danno intelligenza, perciò odio ogni falso sentiero. Lampada per i miei passi è la tua parola, luce sul mio cammino (Sal 119 (118) 89-105). Così invece afferma la Lettera agli Ebrei: “Infatti la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell’anima e dello spirito, fino alle giunture e alle midolla, e discerne i sentimenti e i pensieri del cuore. Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto” (Eb 4,12-13). Gesù conferma ogni verità proferita sulla Parola di Dio. Aggiunge che Lui ad ogni Parola precedentemente detta dona compimento. Il compimento è duplice: con la Parola e con la sua vita. In Lui tutto si compie. Non c'è Parola del Padre che in Lui non sia trasformata in sua vita. / In quel tempo, Gesù disse ai suoi discepoli: «Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli». / Grande nel regno di Dio è colui che osserva tutti i precetti della Legge, sia piccoli che grandi. Minimo è considerato chi trascura i minimi precetti della Legge. La Legge è Legge. Non ci sono precetti minimi e grandi. C’è solo la Legge da osservare. / Madre della Redenzione, Angeli, Santi, fate che osserviamo tutta la Legge, sempre.
</p>

<p>
<u>SILVESTRINI-21</u> / Cristo è la pienezza della legge. "Loda il tuo Dio, o Sion"; è una preghiera che sgorga dal cuore di un pellegrino liberato dalla schiavitù o dalla morte. Uno dei suoi desideri più profondi è la libertà, un desiderio che corrisponde alla dignità e alla vocazione di ogni cristiano e di ogni uomo. Non è una libertà che esprime l'autonomia o l'individualismo. Gesù ha promesso la libertà ai suoi: "Se rimanete fedeli alla mia parola, conoscerete la verità e la verità vi farà liberi". Gesù vuole darci la libertà vera che consiste nel vivere nell'amore, liberi dal male, liberi da ogni errore. Ora, per vivere nell'amore, bisogna imparare l'obbedienza. In essa si trova la verità dell'amore e la vera libertà. Per questo Cristo insiste nel dire che non è venuto ad abolire la Legge di Mosè, ma a portarla a compimento. La vera libertà non si raggiunge sottraendosi alla legge, ma scendendo nel profondo di essa. La settimana Santa è vicina, tempo nel quale Cristo "imparò l'obbedienza dalle cose che patì", diviene l'uomo perfetto che fa liberamente la volontà di Dio e porta a compimento la legge attraverso il voto dell'obbedienza fino alla morte di croce. Il Cristo vuole la nuova legge in noi, se noi ci apriamo al suo dono dello Spirito Santo che abbiamo ricevuto nel battesimo. Lo Spirito di Cristo è pienezza della legge. Ci ha salvati e ci ha fatto passare da una vita ad una altra, nuova, piena. Uno Spirito che ci conduce a compiere la volontà del Padre, ci nutre del cibo celestiale e ci rinvigorisce la vita. Dio vuole ricordarci che l'amore deve essere dimostrato nelle cose piccole, nelle cose ordinarie, che sono misura di quelle grandi e straordinarie. Questo Spirito di Cristo ci dona una grande dignità in quanto siamo capaci di donarci liberamente al suo amore: questa è la strada della vera libertà cristiana.
</p>

<p>
<u>LOYOLA-21</u> / Gesù sente il bisogno di istruire gli apostoli circa il suo rapporto con la legge. Forse fraintendono la sua libertà, non lo capiscono, e forse anche noi pensiamo che, in fondo, Gesù si contraddica. Spesso rischiamo di trasformare la libertà di Gesù nella massima “Va’ dove ti porta il cuore”, come se Gesù ci insegnasse ad agire senza legge e ad amare secondo l’emotività del momento. Sappiamo bene, però, che il desiderio di Gesù è aderire alla volontà del Padre e questo vuol dire interrogare il proprio cuore su cosa è bene fare e cosa no per compiere la missione ricevuta. Gesù prega, si mette in ascolto della legge e dei profeti, dialoga col Padre e orienta le sue scelte. Amare non è dunque un dolce sentimento che ha il diritto di condurci dove vuole, liberi da ogni regola. Amare è una scelta che richiede impegno, perseveranza e chiarezza di intenti. Richiede progettualità e per questo regole, sacrificio e autodisciplina. Chi desidera crescere nell’amore sente la necessità di seguire la legge inscritta nelle relazioni con gli altri, con le cose, con se stesso e con Dio. Certo, l’amore non si può circoscrivere all’osservanza della legge, ma un amore senza legge non è fatto per durare. / In quali situazioni mi chiedo se debba o no rispettare la legge morale ereditata? Cosa rappresenta per me la legge di cui si parla nel Vangelo? Quando ho sperimentato la pienezza nel vivere con amore la legge di Dio? (Lorena Armiento s.a.)
</p>

<p>
<u>LettureBose</u> / Cosa ancor più grande è purificarsi per Dio / Rispettiamo quest'ordine, fratelli, e cerchiamo di mantenerlo. Uno sia l'orecchio, un altro la lingua, un altro la mano, un altro ancora un altro organo (1Cor 12,12-27). Uno insegni, un altro impari, un altro operi il bene con le proprie mani, per farne partecipe chi ne ha bisogno (Ef 4,28) e chiede aiuto. Uno guidi e si incarichi di questo compito; un altro sia riconosciuto giusto per il servizio che ha prestato. E chi insegna lo faccia in modo conveniente. Infatti parlino due o tre profeti, ciascuno a turno, e uno solo spieghi; se uno riceve una rivelazione, il primo gli ceda il posto (1Cor 14,29-30); chi impara, lo faccia nell'obbedienza; chi dà, lo faccia con gioia (Rm 12,8) e chi presta un servizio, lo faccia con sollecitudine. Non siamo tutti la bocca - a questo si è maggiormente inclini - non siamo tutti profeti, non siamo tutti apostoli, non siamo tutti interpreti [della parola di Dio]. È cosa grande parlare di Dio, ma cosa ancor più grande è purificarsi per Dio, poiché la saggezza non entrerà in un'anima malvagia (Sap 1,4) e noi abbiamo ricevuto ordine di seminare in vista della giustizia e di vendemmiare il frutto della vita (Os 10,12), per essere illuminati dalla luce della conoscenza. Paolo ritiene che noi siamo conosciuti dal Signore per il fatto che lo amiamo e che veniamo istruiti per il fatto che siamo conosciuti (1Cor 8,3); egli sa che per giungere alla conoscenza vi è una via migliore di quella di formulare giudizi propri, cosa che gonfia d'orgoglio (1Cor 8,2). È gran cosa insegnare? Ma imparare è privo di pericoli. Perché ti erigi a pastore quando sei pecora? Perché diventi testa, se sei piede? ... Parla pure se hai da dire qualcosa che valga più del silenzio! Infatti tu sai bene che è cosa lodevole tenere a freno le labbra. Ama il silenzio, quando è meglio tacere che parlare ... Voi non sapete che gran dono di Dio è il silenzio, così come il fatto di non essere obbligati a proferire una parola, di poter scegliere a proprio piacimento di parlare o di tacere, di evitare l'una o l'altrapropri cosa, di disporre della parola e del silenzio. (Gregorio di Nazianzo, Discorsi 32,12-14) 
</p>

<p>
<u>FEGF1</u> / Cristo si è fatto pontefice misericordioso, di S. Cirillo di Alessandria nel quarto secolo / Cristo si e fatto pontefice misericordioso. Egli non solo non protese dagli uomini nessuna pena in riparazione dei peccati, ma anzi li giustificò mediante la grazia e la misericordia; inoltre fece di noi degli adoratori in spirito e ci pose apertamente davanti agli occhi la verità con chiarezza, cioè quell’autentico modo di vivere onesto, palesemente indicato nel sublime messaggio evangelico. Non additò la verità condannando i comandamenti mosaici o distruggendo gli antichi decreti; ma piuttosto trasformando la lettera della legge, che era solo un’ombra di ciò che era significato dalle figure, in culto e adorazione in spirito e verità. Perciò diceva apertamente: “Non pensate che io sia venuto ad abolire la Legge o i Profeti; non sono venuto per abolire, ma per dare compimento. In verità vi dico: finché non siano passati il cielo e la terra, non passerà neppure un iota o un segno dalla legge, senza che tutto sia compiuto”(Mt 5, 17-18). Chi trasforma le immagini in realtà non le distrugge, ma le perfeziona. Come fanno i pittori, che non cancellano i precedenti tocchi con cui hanno disposto i vari colori ma li stendono per rendere l’immagine più chiara e visibile,, così fece Cristo, precisando quelle rozze immagini fino alla perfezione della verità.
</p>

<p>
<u>FEGF2</u> / Liberati per essere figli, di sant’Ireneo di Lione nel secondo secolo / “Se la vostra giustizia non sarà superiore a quella degli scribi e dei farisei, non entrerete nel regno dei cieli”. In che cosa consisteva questa superiorità? In primo luogo nel credere non solo nel Padre, ma anche nel Figlio suo ormai manifestato, perché questi è colui che conduce l’uomo alla comunione e all’unione con Dio. In secondo luogo consisteva nel non limitarsi a dire, ma anche fare – quelli infatti dicevano, ma non facevano -, e nell’astenersi non solo dalle opere cattive, ma anche dal desiderio di esse. Ora, insegnando questo, egli non andava contro la Legge, ma completava la Legge e faceva penetrare in noi le prescrizioni della Legge. Avrebbe contraddetto la Legge, se avesse comandato ai suoi discepoli di fare tutto ciò che la Legge proibiva. Invece il prescrivere di astenersi non solo dalle opere che la Legge proibisce, ma anche dal desiderio di esse non è l’atteggiamento di chi contraddice, né di chi abolisce la Legge, ma di chi la completa o la  estende. La Legge, infatti, essendo stata emanata per i servi, educava l’anima per mezzo delle cose esteriori e corporali, trascinandola come con une catena alla sottomissione ai precetti, affinché l’uomo imparasse ad obbedire a Dio; mentre il Verbo, liberando l’anima, le insegnò a purificare il corpo da sé volontariamente. Fatto questo, inevitabilmente furono abolite le catene della schiavitù, alle quali ornai l’uomo si era abituato, e l’uomo seguì Dio senza catene, ma si dilatarono i precetti della libertà e crebbe la sottomissione al Re, affinché nessuno, volgendosi indietro, si mostrasse indegno di colui che lo ha liberato: infatti la pietà e l’obbedienza verso il padrone di casa sono le stesse per i servi e per i figli, ma i figli hanno une confidenza più grande, perché il servizio della libertà è più grande e più glorioso della docilità della servitù.
</p>

<p>
<u>MichaelDavideSemeraro</u> / Convertire... vivere / Il libro del Deuteronomio non si accontenta di ribadire la necessità e le modalità di una promettente relazione con il Signore Dio che sia salvifica, ma ne indica la motivazione più profonda e più attraente: «perché viviate ed entriate in possesso della terra che il Signore, Dio dei vostri padri, sta per darvi» (Dt 4,1). Queste parole del Deuteronomio possono offrirci un elemento in più per accogliere la parola del Signore Gesù che rischia di sembrarci troppo dura ed esigente: «Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli» (Mt 5,19). Solo nella misura in cui diventiamo capaci di cogliere la portata dei minimi gesti e delle piccole scelte della nostra esistenza quotidiana, siamo capaci di creare uno spazio sempre più dilatato e adeguato per la vita. Inoltre, è proprio vero che la vita è sempre un’esperienza che, se autentica, non può che essere vissuta pienamente e condivisa generosamente. Una forma necessaria di condivisione è proprio la trasmissione che riguarda non solo la vita come possibilità biologica, ma prima ancora come bagaglio di sapienza. In tal senso l’esortazione finale della prima lettura tocca in modo particolare la nostra generazione, tentata di consumismo esistenziale tanto da essere poco preoccupata di lasciare un’eredità vivibile: «Ma bada a te e guardati bene dal dimenticare le cose che i tuoi occhi hanno visto, non ti sfuggano dal cuore per tutto il tempo della tua vita: le insegnerai anche ai tuoi figli e ai figli dei tuoi figli» (Dt 4,9). Il cammino della conversione, per cui ci impegniamo in modo particolare nel tempo quaresimale, non è una mortificazione fine a se stessa, ma un vero processo di dilatazione che esige la decisione verso quel «pieno compimento» (Mt 5,17) che, se è tutto donato, è sempre tutto da compiere nella verità e nella realtà concreta della vita di ogni giorno. Il ritornello del Deuteronomio ci richiama alla concretezza per evitare ogni deriva ideologica e illusoria: «Le osserverete dunque, e le metterete in pratica, perché quella sarà la vostra saggezza e la vostra intelligenza agli occhi dei popoli» (Dt 4,6). La parola del Deuteronomio cerca di arginare in tutti i modi quel morbo che rischia di paralizzare fino ad uccidere la vita di relazione con Dio, con se stessi e con gli altri: si tratta della dimenticanza! Il primo sintomo dell’insorgere di questa malattia, che può veramente mettere in pericolo il nostro cammino di fede, è un senso di distanza. Al contrario di ciò, il Deuteronomio insiste nel sottolineare come la storia della salvezza, che passa attraverso un continuo rinnovarsi dell’Alleanza, si basa su una diversa percezione della relazione tra l’Altissimo e la nostra umanità ed è questo che fa la differenza. Nella prima lettura il messaggio è chiaro: «Infatti quale grande nazione ha gli dèi così vicini a sé, come il Signore, nostro Dio, è vicino a noi ogni volta che lo invochiamo?» (Dt 4,7). A partire da questa parola del Deuteronomio, potremmo così dire che il ruolo del Signore Gesù non è quello di sostituire, né tantomeno di «abolire» (Mt 5,17) quanto, piuttosto, di dare «compimento» a questa inenarrabile esperienza di prossimità e di vicinanza. Eppure, come ogni vicinanza che ci è dato di sperimentare nelle nostre umane relazioni, siamo chiamati a prendere coscienza – talora così dolorosamente – di differenze profonde che bisogna imparare ad accettare e di cui bisogna portare il peso con amore e con rispetto.
</p>

<p>
<u>RobertoPasolini</u> / Non sfuggire / La dichiarazione con cui il Signore Gesù introduce le cosiddette «antitesi» del Discorso della Montagna, dopo aver proclamato la nuova legge della Beatitudini, manifesta pienamente il suo peculiare modo di porsi nei confronti della Torah, la grande raccolta di norme e istruzioni donata da Dio a Israele attraverso Mosè: «Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento» (Mt 5,17). La parola «Legge» non ha solo una valenza legislativa, poiché deriva da una radice ebraica (yrh) il cui significato potrebbe essere tradotto con: «istruzione», «via», «sapienza». Anche l’espressione «dare (pieno) compimento» potrebbe essere diversamente tradotta come: «confermare, riportando le cose alla loro radice profonda». In parole più semplici, la grande chiave interpretativa che Gesù, come Maestro, vuole offrire ai suoi interlocutori è il richiamo alla perenne attualità dell’alleanza con Dio e a tutte le sue conseguenze nella vita quotidiana. Non diverso è il richiamo che già Mosè rivolgeva al popolo, precisando un certo legame tra l’osservanza dei comandamenti e il dono della terra: «Ora, Israele, ascolta le leggi e le norme che io vi insegno, affinché le mettiate in pratica, perché viviate ed entriate in possesso della terra che il Signore, Dio dei vostri padri, sta per darvi» (Dt 4,1). In questo tempo di Quaresima, che stiamo attraversando come occasione di recuperare il filo della nostra alleanza battesimale, anche noi siamo ricondotti al valore di tutti quei modi di declinare il dettato evangelico con cui siamo aiutati a tessere il filo prezioso della nostra umanità come discepoli di Cristo. La preghiera più assidua, l’esercizio della carità e il digiuno non sono altro che i gesti più semplici e concreti con cui proviamo a disporre il cuore a una speciale attenzione alla realtà, dove la legge della carità attende di essere riconosciuta come criterio ultimo e fondante i nostri rapporti fraterni. Certo, una simile fedeltà non può ridursi all’abitudinaria ripetizione di gesti meccanici, con i quali rischiamo di coltivare sempre troppa attenzione a noi stessi. L’attenzione va posta, invece, sulle innumerevoli occasioni con cui siamo provocati a uscire dai nostri schemi per aderire al cuore di Dio attraverso l’incontro con l’altro. La verifica di un simile cammino di obbedienza alla realtà non è la realizzazione di grandi gesti, ma la cura silenziosa e amorosa con cui ci scopriamo capaci di rimanere fedeli a piccoli passi quotidiani: «Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo del regno dei cieli. Chi invece li osserverà e li insegnerà, sarà considerato grande nel regno dei cieli» (Mt 5,19). La parola di Dio, oggi, ci richiama alla bellezza di tutte quelle «leggi» – scritte nel nostro cuore e iscritte nella realtà – capaci di offrire una guida per orientare i nostri passi in direzione di una vita più grande e più inclusiva. Ascoltare, osservare, obbedire, mettere in pratica, fare anche quando il nostro sentire è contrario alla nostra volontà, non sono mortificazioni della nostra libertà. Sono piuttosto l’occasione di scoprirci e di rivelarci così liberi da poter essere liberi persino da noi stessi e dalla nostra sensibilità. Inoltre i comandamenti della Tradizione rappresentano la strada sicura per dare «compimento» alla nostra alleanza con Dio attraverso un’intelligenza di fede che non si ferma sulla superficie delle cose, ma si avventura in profondità e accetta la sfida di una fedeltà creativa alla parola di Dio. Solo un’attenzione fedele ai «minimi precetti» può introdurci nell’autentica sequela di Cristo dove, pian piano, non ci si lascia più sfuggire l’occasione di rimanere così uniti a lui da poter incarnare i gesti dell’amore più grande: «Ma bada a te e guàrdati bene dal dimenticare le cose che i tuoi occhi hanno visto, non ti sfuggano dal cuore per tutto il tempo della tua vita: le insegnerai anche ai tuoi figli e ai figli dei tuoi figli» (Dt 4,9).
</p>

<p>
<u>LuigiMariaEpicoco</u> / Compimento / “Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento”. L’affermazione di Gesù nel Vangelo di oggi credo ci suggerisca la chiave di lettura più bella di tutto il suo ministero. Infatti molte volte i suoi contemporanei, e noi con loro, avevano la sensazione che Gesù predicasse qualcosa di contrario al passato, all’esperienza di Israele così come nei secoli si era codificata. Ma la rivoluzione di Gesù non è consistita nella demolizione delle cose di prima, ma nel portarle a compimento e cioè al loro più vero significato. Infatti l’errore in cui molto spesso incorriamo è pensare che nel fissismo della tradizione c’è tutta la verità di cui abbiamo bisogno, o al contrario ci convinciamo che solo la novità che demolisce il passato è ciò che potrà salvarci la vita. Tra questo tradizionalismo rigido e progressismo sterile, si pone invece l’insegnamento di Gesù come ciò che ha la capacità di compiere il passato liberandolo dallo schema, e far irrompere la novità senza contrapporla al passato. Se riuscissimo a liberare anche la narrazione della Chiesa da questo schema bipolare errato, forse comprenderemo che l’agire di Gesù, come l’agire della Chiesa si pone sempre in modo creativo secondo proprio questo insegnamento. Ecco perché Gesù sembra categorico nel mantenere questa linea non fraintendibile: “Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli”. Ecco perché è sbagliato pensare che Gesù abbia un atteggiamento polemico solo nei confronti degli scribi e dei farisei, difensori della tradizione come schema. Gesù ha il medesimo tono polemico anche con tutte quelle interpretazioni buoniste del suo messaggio che proprio sentendosi forti di questo proclamo una libertà sbagliata che ha più il sapore di essere libertinismo più che di libertà vera.
</p>

<p>
<u>HomilyVoice-21</u> / PRIMA LETTURA / Le osserverete dunque, e le metterete in pratica, perché quella sarà la vostra saggezza e la vostra intelligenza agli occhi dei popoli, i quali, udendo parlare di tutte queste leggi, diranno: “Questa grande nazione è il solo popolo saggio e intelligente”. La saggezza è un albero che produce vita. La stoltezza invece è un albero di rovi che produce ogni miseria e ogni morte. La saggezza ha un nome: Parola di Dio. Anche la stoltezza ha un nome: parola dell’uomo o della creatura. Mosè è sceso in Egitto, ha detto la Parola di Dio alla creazione e questa ha obbedito sempre ad ogni suo comando. Qual è stato il frutto di questa Parola: la liberazione dalla schiavitù per un popolo di oppressi e di condannati ai lavori forzati. Durante tutto il cammino verso la Terra Promessa, quando il popolo ascoltava la Parola di Dio, godeva la sua vita. Quando invece disobbediva, non credeva, mormorava, il frutto era sempre di morte. Qualcuno potrebbe pensare: il deserto è terra priva di ogni cosa. Dio è necessario per vivere. La Terra Promessa è una terra dove scorre latte e miele, c’è ancora bisogno di Dio? Ecco la risposta che dona Giosuè al popolo: “Riconoscete con tutto il vostro cuore e con tutta la vostra anima che non è caduta neppure una parola di tutte le promesse che il Signore, vostro Dio, aveva fatto per voi. Tutte si sono compiute per voi: neppure una parola è caduta.  Ma, come è giunta a compimento per voi ogni promessa che il Signore, vostro Dio, vi aveva fatto, così il Signore porterà a compimento contro di voi tutte le minacce, finché vi abbia eliminato da questo terreno buono che il Signore, vostro Dio, vi ha dato. Se trasgredirete l’alleanza che il Signore, vostro Dio, vi ha imposto, andando a servire altri dèi e prostrandovi davanti a loro, l’ira del Signore si accenderà contro di voi e voi sarete spazzati via dalla terra buona che egli vi ha dato» (Gs 23,14-16). <br>
Il popolo rispose: «Lontano da noi abbandonare il Signore per servire altri dèi! Poiché è il Signore, nostro Dio, che ha fatto salire noi e i padri nostri dalla terra d’Egitto, dalla condizione servile; egli ha compiuto quei grandi segni dinanzi ai nostri occhi e ci ha custodito per tutto il cammino che abbiamo percorso e in mezzo a tutti i popoli fra i quali siamo passati. Il Signore ha scacciato dinanzi a noi tutti questi popoli e gli Amorrei che abitavano la terra. Perciò anche noi serviremo il Signore, perché egli è il nostro Dio» (Gs 24,16-18). Dio, il Signore, non si serve però per un giorno, qualche settimana, qualche mese, qualche anno. Il Signore si serve attimo dopo attimo, giorno dopo giorno, anno dopo anno, secolo dopo secolo, millennio dopo millennio. Iniziare a servire il Signore potrebbe essere anche semplice. La perseveranza costa il rinnegamento di noi stessi. Qualsiasi cosa accade, deve sempre governare il nostro cuore, la nostra mente, ogni nostro desiderio la Parola del Signore. Se anche per un solo istante il nostro pensiero prende il sopravvento dalla sapienza passiamo nella stoltezza e dalla vita precipitiamo nella morte. Un popolo non è fatto di unità di corpi. Neanche è fatto di unità di spiriti. È fatto di unità di corpo, spiriti, anime. Chi può fare un vero popolo è solo la Parola del Signore. Una sola Parola, quella di Dio, crea il popolo. Infinite parole, quelle degli uomini, sono causa di disgregazione, separazione, dissensi, litigi, guerre. La parola degli uomini crea le grandi Torri di Babele: “Tutta la terra aveva un’unica lingua e uniche parole. Emigrando dall’oriente, gli uomini capitarono in una pianura nella regione di Sinar e vi si stabilirono. Si dissero l’un l’altro: «Venite, facciamoci mattoni e cuociamoli al fuoco». Il mattone servì loro da pietra e il bitume da malta. Poi dissero: «Venite, costruiamoci una città e una torre, la cui cima tocchi il cielo, e facciamoci un nome, per non disperderci su tutta la terra». Ma il Signore scese a vedere la città e la torre che i figli degli uomini stavano costruendo. Il Signore disse: «Ecco, essi sono un unico popolo e hanno tutti un’unica lingua; questo è l’inizio della loro opera, e ora quanto avranno in progetto di fare non sarà loro impossibile. Scendiamo dunque e confondiamo la loro lingua, perché non comprendano più l’uno la lingua dell’altro». Il Signore li disperse di là su tutta la terra ed essi cessarono di costruire la città. Per questo la si chiamò Babele, perché là il Signore confuse la lingua di tutta la terra e di là il Signore li disperse su tutta la terra” (Gen 11,1-9). La Parola del Signore crea unità, comunione, condivisione: “Erano perseveranti nell’insegnamento degli apostoli e nella comunione, nello spezzare il pane e nelle preghiere. Un senso di timore era in tutti, e prodigi e segni avvenivano per opera degli apostoli. Tutti i credenti stavano insieme e avevano ogni cosa in comune; vendevano le loro proprietà e sostanze e le dividevano con tutti, secondo il bisogno di ciascuno. Ogni giorno erano perseveranti insieme nel tempio e, spezzando il pane nelle case, prendevano cibo con letizia e semplicità di cuore, lodando Dio e godendo il favore di tutto il popolo. Intanto il Signore ogni giorno aggiungeva alla comunità quelli che erano salvati” (At 2,42-47). La saggezza fa di una moltitudine una unità. La stoltezza fa di una unità una moltitudine. È la stoltezza che fa di un popolo un non popolo. È la stoltezza che sempre opera ogni sorta di separazione. / LEGGIAMO Dt 4,1.5-9 / Ora, Israele, ascolta le leggi e le norme che io vi insegno, affinché le mettiate in pratica, perché viviate ed entriate in possesso della terra che il Signore, Dio dei vostri padri, sta per darvi. Vedete, io vi ho insegnato leggi e norme come il Signore, mio Dio, mi ha ordinato, perché le mettiate in pratica nella terra in cui state per entrare per prenderne possesso. Le osserverete dunque, e le metterete in pratica, perché quella sarà la vostra saggezza e la vostra intelligenza agli occhi dei popoli, i quali, udendo parlare di tutte queste leggi, diranno: “Questa grande nazione è il solo popolo saggio e intelligente”. Infatti quale grande nazione ha gli dèi così vicini a sé, come il Signore, nostro Dio, è vicino a noi ogni volta che lo invochiamo? E quale grande nazione ha leggi e norme giuste come è tutta questa legislazione che io oggi vi do? Ma bada a te e guardati bene dal dimenticare le cose che i tuoi occhi hanno visto, non ti sfuggano dal cuore per tutto il tempo della tua vita: le insegnerai anche ai tuoi figli e ai figli dei tuoi figli. Da cosa i popoli faranno la differenza con il popolo di Dio? Dalla saggezza. Essi sono governati dalla stoltezza e la prima delle stoltezze è l’idolatria, causa di ogni immoralità. Israele invece è governato dalla sapienza e la sapienza genera il vero culto dal quale è la vera moralità. Questa differenza va fatta anche tra un cristiano e un non cristiano. Da cosa si differenzia il cristiano dal non cristiano? Dalla saggezza. Il cristiano vive secondo la Parola del Signore. Il non cristiano vive secondo la parola degli uomini. Vive dalla stoltezza. Stoltezza non significa arretratezza culturale, scientifica e cose del genere. Stoltezza significa una cosa sola: consumare la propria vita nella vanità, nella futilità. Stoltezza è consumare le proprie energie per tutto ciò che non serve. Una parabola di Gesù potrà aiutarci a comprendere cosa è la stoltezza: “Uno della folla gli disse: «Maestro, di’ a mio fratello che divida con me l’eredità». Ma egli rispose: «O uomo, chi mi ha costituito giudice o mediatore sopra di voi?». E disse loro: «Fate attenzione e tenetevi lontani da ogni cupidigia perché, anche se uno è nell’abbondanza, la sua vita non dipende da ciò che egli possiede». Poi disse loro una parabola: «La campagna di un uomo ricco aveva dato un raccolto abbondante. Egli ragionava tra sé: “Che farò, poiché non ho dove mettere i miei raccolti? Farò così – disse –: demolirò i miei magazzini e ne costruirò altri più grandi e vi raccoglierò tutto il grano e i miei beni. Poi dirò a me stesso: Anima mia, hai a disposizione molti beni, per molti anni; ripòsati, mangia, bevi e divèrtiti!”. Ma Dio gli disse: “Stolto, questa notte stessa ti sarà richiesta la tua vita. E quello che hai preparato, di chi sarà?”. Così è di chi accumula tesori per sé e non si arricchisce presso Dio» (Lc 12,13-21). Ecco la stoltezza: lavorare per l’attimo e perdere l’eternità. Lavorare per l’effimero e perdere l’essenziale. Consumarsi per la terra e perdere la vita eterna. Questa è stoltezza. Oggi avendo noi sottratto la nostra vita alla Parola di Dio, alla Parola scritta di Dio, stiamo condannando il mondo ad una stoltezza che non si è conosciuta neanche al tempo in cui tutta la terra viveva nell’idolatria. La frantumazione e la polverizzazione dell’umanità, così accentuata nei nostri giorni, attestano che abbiamo smarrito la via della saggezza. Basterebbe osservare la storia con gli occhi della saggezza e vedremmo quanto è grande la nostra stoltezza. Ci stiamo tutti impegnando a costruire la nostra civiltà sulla sabbia. Qual è il frutto di questo impegno? Basta un leggero soffio di vento e l’edificio crolla. Ognuno di noi si deve ricordare quanto viene riferito dal Libro del Profeta Daniele: “Noi costruiamo sempre statue con i piedi di argilla. Una piccola pietra che si stacca dalla montagna, ma non per mano d’uomo, la fa crollare ed essa si frantuma”. Tutto ciò che non è edificio fondato sulla Parola de nostro Dio è sempre crollato e sempre crollerà. Non c’è saggezza in chi rigetta la Parola del Signore. Senza la Parola del Signore si è consumati dalla stoltezza. / LETTURA DEL  <u>VANGELO</u> / Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. La Parola del Signore ha creato il cielo e la terra. La Parola del Signore li mantiene in vita. Se il Signore ritirasse per un solo istante la sua Parola, il mondo subito collasserebbe. La Parola del Signore è più che la terra per le piante. Una pianta tolta dalla terra viene privata della sorgente della sua vita. Secca. Il Signore ha affidato l’uomo all’uomo e anche la terra all’uomo. Se l’uomo vuole essere il custode dell’uomo e della terra, deve sempre piantarsi nella Parola del suo Signore e in essa piantare ogni altro uomo e da essa sempre relazionarsi con la terra. La Parola nella quale ogni uomo è chiamato a piantarsi non è quella della Legge e dei Profeti, ma la Parola della Legge e dei Profeti alla quale Gesù ha dato pieno compimento. Questo significa che la Parola della Legge e dei Profeti viene interamente assunta da Cristo Gesù, donando ad essa pieno compimento di verità, luce, giustizia, amore, misericordia, perdono, compassione, pietà. Questa verità oggi è calpestata, disprezzata, infangata non da quanti non conoscono né il vero Dio e neanche il vero Cristo, ma proprio da quanti si dicono adoratori del vero Dio e del vero Cristo. In cosa consiste questo disprezzo della Parola? Nel dire che la Parola del Vangelo non può essere, non deve essere più annunciata al mondo. Affermare, sostenere, insegnare questo pensiero è come dire che gli alberi non devono essere più piantati nella terra. Si possono tutti sradicare dalla terra e i frutti sono assicurati. Non credo vi sia stoltezza più grande di questa. È questa grande stoltezza che fa sì che l’uomo non sia più custode dell’uomo per la sua vita e neanche custode della terra per il suo più grande bene. Senza la Parola del Signore che ci custodisce e dalla quale ci lasciamo custodire, ci incamminiamo per la via di Caino. Trascorso del tempo, Caino presentò frutti del suolo come offerta al Signore, mentre Abele presentò a sua volta primogeniti del suo gregge e il loro grasso. Il Signore gradì Abele e la sua offerta, ma non gradì Caino e la sua offerta. Caino ne fu molto irritato e il suo volto era abbattuto. Il Signore disse allora a Caino: «Perché sei irritato e perché è abbattuto il tuo volto? Se agisci bene, non dovresti forse tenerlo alto? Ma se non agisci bene, il peccato è accovacciato alla tua porta; verso di te è il suo istinto, e tu lo dominerai». Caino parlò al fratello Abele. Mentre erano in campagna, Caino alzò la mano contro il fratello Abele e lo uccise. Allora il Signore disse a Caino: «Dov’è Abele, tuo fratello?». Egli rispose: «Non lo so. Sono forse io il custode di mio fratello?». Riprese: «Che hai fatto? La voce del sangue di tuo fratello grida a me dal suolo! Ora sii maledetto, lontano dal suolo che ha aperto la bocca per ricevere il sangue di tuo fratello dalla tua mano. Quando lavorerai il suolo, esso non ti darà più i suoi prodotti: ramingo e fuggiasco sarai sulla terra». Disse Caino al Signore: «Troppo grande è la mia colpa per ottenere perdono. Ecco, tu mi scacci oggi da questo suolo e dovrò nascondermi lontano da te; io sarò ramingo e fuggiasco sulla terra e chiunque mi incontrerà mi ucciderà». Ma il Signore gli disse: «Ebbene, chiunque ucciderà Caino subirà la vendetta sette volte!». Il Signore impose a Caino un segno, perché nessuno, incontrandolo, lo colpisse. Caino si allontanò dal Signore e abitò nella regione di Nod, a oriente di Eden (Gen 4,3-16). Chi è chiamato a custodire l’uomo nella Parola, deve custodire nel suo cuore integra e pura la Parola. Ecco cosa raccomanda l’Apostolo Paolo a Timoteo: Davanti a Dio, che dà vita a tutte le cose, e a Gesù Cristo, che ha dato la sua bella testimonianza davanti a Ponzio Pilato, ti ordino di conservare senza macchia e in modo irreprensibile il comandamento, fino alla manifestazione del Signore nostro Gesù Cristo, che al tempo stabilito sarà a noi mostrata da Dio, il beato e unico Sovrano, il Re dei re e Signore dei signori, il solo che possiede l’immortalità e abita una luce inaccessibile: nessuno fra gli uomini lo ha mai visto né può vederlo. A lui onore e potenza per sempre. Amen. A quelli che sono ricchi in questo mondo ordina di non essere orgogliosi, di non porre la speranza nell’instabilità delle ricchezze, ma in Dio, che tutto ci dà con abbondanza perché possiamo goderne. Facciano del bene, si arricchiscano di opere buone, siano pronti a dare e a condividere: così si metteranno da parte un buon capitale per il futuro, per acquistarsi la vita vera. O Timòteo, custodisci ciò che ti è stato affidato; evita le chiacchiere vuote e perverse e le obiezioni della falsa scienza. Taluni, per averla seguita, hanno deviato dalla fede (1Tm 6,13-21). Per questo motivo ti ricordo di ravvivare il dono di Dio, che è in te mediante l’imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. Egli infatti ci ha salvati e ci ha chiamati con una vocazione santa, non già in base alle nostre opere, ma secondo il suo progetto e la sua grazia. Questa ci è stata data in Cristo Gesù fin dall’eternità, ma è stata rivelata ora, con la manifestazione del salvatore nostro Cristo Gesù. Egli ha vinto la morte e ha fatto risplendere la vita e l’incorruttibilità per mezzo del Vangelo, per il quale io sono stato costituito messaggero, apostolo e maestro. È questa la causa dei mali che soffro, ma non me ne vergogno: so infatti in chi ho posto la mia fede e sono convinto che egli è capace di custodire fino a quel giorno ciò che mi è stato affidato. Prendi come modello i sani insegnamenti che hai udito da me con la fede e l’amore, che sono in Cristo Gesù. Custodisci, mediante lo Spirito Santo che abita in noi, il bene prezioso che ti è stato affidato (2Tm 1,6-14). Chi non custodisce integro e puro il deposito della Parola, mai potrà custodirsi in esso. Chi non si custodisce nella Parola, mai potrà custodire un altro uomo e mai potrà custodire la terra. Chi si sradica dalla Parola, sradica dalla Parola l’umanità e la terra. Da custode diventerà un omicida dei suoi fratelli e un distruttore della stessa terra.  Ecco l’invito a noi rivolto dal Profeta Malachia: Un’altra cosa fate ancora: voi coprite di lacrime, di pianti e di sospiri l’altare del Signore, perché egli non guarda all’offerta né l’accetta con benevolenza dalle vostre mani. E chiedete: «Perché?». Perché il Signore è testimone fra te e la donna della tua giovinezza, che hai tradito, mentre era la tua compagna, la donna legata a te da un patto. Non fece egli un essere solo dotato di carne e soffio vitale? Che cosa cerca quest’unico essere, se non prole da parte di Dio? Custodite dunque il vostro soffio vitale e nessuno tradisca la donna della sua giovinezza. Perché io detesto il ripudio, dice il Signore, Dio d’Israele, e chi copre d’iniquità la propria veste, dice il Signore degli eserciti. Custodite dunque il vostro soffio vitale e non siate infedeli (Mal 2,13-16). / LEGGIAMO IL TESTO DI Mt 5,17-19 / Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli. Chi vuole custodire gli altri nel Vangelo deve custodire se stesso. Gesù ha sempre custodito se stesso nella Parola del Padre suo. Prima di avviarsi verso il compimento in Lui di ogni Parola del Padre, ecco cosa chiede nella sua preghiera: Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità. Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me (Gv 17,12-23). Custodisce nella Parola l’umanità e il mondo chi dalla Spirito Santo si lascia custodire nella Parola. Chi esce dalla Parola anche per un solo istante, in questo istante non è più custode dei suoi fratelli. Un solo istante fuori dalla Parola, senza la Parola, contro la Parola, produce danni ingenti, incalcolabili. La prima donna e il primo uomo per un istante si sono posti fuori dalla parola. In questo istante hanno provocato un danno che dura per l’eternità. Per questo istante moltissimi loro figli si sono incamminati e si incamminano sulla via della morte etera. La storia della Chiesa lo attesta: sempre chi è uscito dalla Parola ha provocato danni ingentissimi alla Chiesa e all’umanità. Oggi la Chiesa è lacerata perché i suoi figli hanno deciso di uscire dalla Parola. / Madre di Gesù, vieni in nostro soccorso. Fa’ che ogni cristiano ritorni nella Parola e si custodisca in essa per tutti i giorni della sua vita. Potrà così aiutare molti fratelli a ritornare nella Parola e potrà anche custodire la terra perché non venga distrutta dal peccato dell’uomo. Madre Santa, non permettere che il tuo desiderio di riportare il cristiano nella Parola del Figlio tuo si infranga sugli scogli della nostra stoltezza. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
