<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Sabato della VII settimana di Pasqua.
</p>

<p>
<u>ANTIFONA</u> / I discepoli erano perseveranti e concordi nella preghiera, insieme ad alcune donne, a Maria, la Madre di Gesù, e ai fratelli di lui. Alleluia. (At 1,14)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente, ai tuoi figli, che hanno celebrato con gioia le feste pasquali, concedi, per tua grazia, di testimoniare nella vita e nelle opere la loro forza salvifica. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Paolo rimase a Roma, annunciando il regno di Dio</b> / Dagli Atti degli Apostoli (At 28,16-20. 30-31) / Arrivati a Roma, fu concesso a Paolo di abitare per conto suo con un soldato di guardia. Dopo tre giorni, egli fece chiamare i notabili dei Giudei e, quando giunsero, disse loro: «Fratelli, senza aver fatto nulla contro il mio popolo o contro le usanze dei padri, sono stato arrestato a Gerusalemme e consegnato nelle mani dei Romani. Questi, dopo avermi interrogato, volevano rimettermi in libertà, non avendo trovato in me alcuna colpa degna di morte. Ma poiché i Giudei si opponevano, sono stato costretto ad appellarmi a Cesare, senza intendere, con questo, muovere accuse contro la mia gente. Ecco perché vi ho chiamati: per vedervi e parlarvi, poiché è a causa della speranza d'Israele che io sono legato da questa catena». Paolo trascorse due anni interi nella casa che aveva preso in affitto e accoglieva tutti quelli che venivano da lui, annunciando il regno di Dio e insegnando le cose riguardanti il Signore Gesù Cristo, con tutta franchezza e senza impedimento. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 10) <b>Gli uomini retti, Signore, contempleranno il tuo volto</b> / Il Signore sta nel suo tempio santo, il Signore ha il trono nei cieli. I suoi occhi osservano attenti, le sue pupille scrutano l'uomo. / Il Signore scruta giusti e malvagi, egli odia chi ama la violenza. Giusto è il Signore, ama le cose giuste; gli uomini retti contempleranno il suo volto.
</p>

<p>
<u>ACCLAMATIO</u> / Alleluia, Alleluia / Manderò a voi lo Spirito di verità, dice il Signore; egli vi guiderà a tutta la verità. (Gv 16,7.13) / Alleluia.
</p>

<p>
<u>VANGELO</u> / <b>Questo è il discepolo che testimonia queste cose e le ha scritte, e la sua testimonianza è vera</b> / Dal Vangelo secondo  Giovanni (Gv 21,20-25) / In quel tempo, Pietro si voltò e vide che li seguiva quel discepolo che Gesù amava, colui che nella cena si era chinato sul suo petto e gli aveva domandato: «Signore, chi è che ti tradisce?». Pietro dunque, come lo vide, disse a Gesù: «Signore, che cosa sarà di lui?». Gesù gli rispose: «Se voglio che egli rimanga finché io venga, a te che importa? Tu seguimi». Si diffuse perciò tra i fratelli la voce che quel discepolo non sarebbe morto. Gesù però non gli aveva detto che non sarebbe morto, ma: «Se voglio che egli rimanga finché io venga, a te che importa?». Questi è il discepolo che testimonia queste cose e le ha scritte, e noi sappiamo che la sua testimonianza è vera. Vi sono ancora molte altre cose compiute da Gesù che, se fossero scritte una per una, penso che il mondo stesso non basterebbe a contenere i libri che si dovrebbero scrivere. / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Nella vita della Chiesa, il Signore ha posto modelli diversi di santità e di sequela. Adorando le misteriose scelte di Dio, diciamo: <b>Signore, rendici fedeli alla nostra vocazione.</b> / Per tutte le Chiese domestiche, per le famiglie e comunità di base che esercitano l'ospitalità per la fede e l'evangelo, perché siano sempre più testimoni visibili del Signore risorto. Preghiamo: / Per tutti gli evangelizzatori, perché abbiano la franchezza necessaria per portare la buona novella a tutti. Preghiamo: / Per tutte le persone che svolgono una missione particolare, perché corrispondono al loro carisma senza confronti nostalgici o cedimenti di fede. Preghiamo: / Per gli studiosi e gli interpreti della Parola di Dio, perché introducano i fratelli in una vera esperienza di comunione con Cristo, Parola vivente di Dio. Preghiamo: / Per ognuno di noi, perché sentiamo l'urgenza di proclamare con la vita la fede che professiamo. Preghiamo: / Per i carcerati. / Per chi in parrocchia è testimone della fede. / O Dio, che ci chiami a seguire la via del tuo Figlio secondo i doni che concedi a ciascuno, rendici capaci di conciliare la generosità attiva di Pietro con l'estatica contemplazione di Giovanni. Per Cristo nostro Signore. Amen.
</p>

<p>
<u>OFFERTORIO</u> / Venga, o Signore, il tuo santo Spirito e disponga i nostri cuori a celebrare degnamente i santi misteri, perché egli è la remissione di tutti i peccati. Per Cristo nostro Signore.
</p>

<p>
<u>PREFAZIO</u> / <b>Nell’attesa della venuta dello Spirito</b> / E’ veramente cosa buona e giusta, che tutte le creature in cielo e sulla terra si uniscano nella tua lode, Dio onnipotente ed eterno, per Cristo tuo Figlio Signore dell’universo. Entrato una volta per sempre nel santuario dei cieli, egli intercede per noi, mediatore e garante della perenne effusione dello Spirito. Pastore e vescovo delle nostre anime, ci chiama alla preghiera unanime, sull’esempio di Maria e degli Apostoli, nell’attesa di una rinnovata Pentecoste. Per questo mistero di santificazione e d’amore, uniti agli angeli e ai santi, cantiamo senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Lo Spirito Santo mi glorificherà, perché riceverà del mio e ve lo annunzierà», dice il Signore. Alleluia. (Gv 16,14) ♦ “Se voglio che egli rimanga finché io venga, che importa a te?” dice il Signore. “Tu seguimi”. Alleluia. (Gv 21,22)
</p>

<p>
<u>GRATIAS</u> / O Signore, che hai guidato il tuo popolo dall’antica alla nuova alleanza, concedi che, liberati dalla corruzione del peccato, ci rinnoviamo pienamente nel tuo Spirito. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Sant'Antonio di Padova (ca 1195 – 1231) francescano, dottore della Chiesa / Discorso per la festa di San Giovanni evangelista / Gesù ama chi lo segue / Si vede l'amore di Gesù per il suo fedele discepolo nelle parole: "Pietro allora, voltatosi, vide che li seguiva quel discepolo che Gesù amava, quello che nella cena si era trovato al suo fianco" (Gv 21,20). Chi segue veramente il Signore desidera che tuttti lo seguano; ecco perché si volge al prossimo con attenzioni, la preghiera e l'annuncio della parola. Il volgersi di Pietro indica tutto ciò. Troviamo la stessa cosa nell'Apocalisse: "Lo Spirito e la sposa dicono: "Vieni!". E chi ascolta ripeta: "Vieni!" (Ap 22,17). Cristo con l'ispirazione interiore, la Chiesa con la predicazione dicono alla gente: "Vieni!" cioè "Segui Gesù!" Pietro voltatosi vide quindi camminare dietro a lui il discepolo che Gesù amava. Gesù ama chi lo segue. Anche se non si dice il suo nome, Giovanni si distingue dagli altri, non perché Gesù amasse solo lui, ma perché lo amava più degli altri. Amava tutti, ma questi gli era più familiare. (...) Era lui che "nella cena si era trovato al suo fianco" (Gv 21,20). Fu un gran segno d'amore il fatto che lui solo gli si accostasse al petto, "nel quale sono nascosti tutti i tesori della sapienza e della scienza" (Col 2,3). (...) Così, durante la Cena del cielo, saremo saziati per l'eternità, riposeremo con Giovanni sul petto di Gesù. Il cuore è nel petto, l'amore nel cuore. Riposeremo nel suo amore perché l'ameremo con tutto il cuore e tutta l'anima e troveremo in lui tutti i tesori della sapienza e della scienza. (...) A lui sia dunque la lode e la gloria per i secoli eterni. Amen.
</p>

<p>
<u>EVANGELIZO-21</u> / Sant'Aelredo di Rievaulx (1110-1167) monaco cistercense inglese / L'Amicizia spirituale, III, 115 / Pietro e Giovanni: la diversità nell'unità / Certe persone alle quali non è stata concessa una promozione, deducono che non sono amate; se non vengono implicate negli affari e nelle funzioni, si lamentano di essere lasciate da parte. Questa è l'origine di gravi discordie tra persone che sembravano essere amiche, sappiamo bene; al culmine dell'indignazione, si separano e giungono al punto di maledirsi l'un l'altra... Nessuno dica che è stato lasciato da parte perché non gli è stata concessa una promozione. A questo riguardo, il Signore ha preferito Pietro a Giovanni. Tuttavia, conferendo il primato a Pietro, non ha per questo tolto il suo affetto a Giovanni. Ha affidato la sua Chiesa a Pietro; a Giovanni ha affidato sua madre, teneramente amata (Gv 19,27). Ha dato a Pietro le chiavi del suo regno (Mt 16,9); ha aperto a Giovanni i segreti del suo cuore (Gv 13,35). Pietro occupa dunque un posto più elevato, ma il posto di Giovanni è più sicuro. Per quanto Pietro abbia ricevuto il potere, quando Gesù disse: «Uno di voi mi tradirà» (Gv 13,21), trema e si agita con gli altri; Giovanni, incoraggiato dalla sua vicinanza con il Signore, lo interroga, spinto da Pietro, per sapere di chi parlasse. Pietro deve darsi all'azione; a Giovanni di testimoniare il suo affetto, secondo la parola: «Voglio che egli rimanga finché io venga». Ci ha dato un esempio affinché facciamo lo stesso.
</p>

<p>
<u>DiBruno1</u> / Signore, che cosa sarà di lui? (Gv 21,20-25) / Il mistero di ogni vocazione è mistero che è gelosamente custodito nel cuore del Padre. Questo mistero solo giorno per giorno viene rivelato dallo Spirito Santo alla mente di ogni singolo chiamato. Ognuno deve chiedere allo Spirito di Dio che gli sveli ciò che Lui deve compiere, secondo la volontà di Dio. Ma ognuno deve anche invocare lo Spirito perché sempre lo conduca sulla retta via e lo raddrizzi qualora dovesse sbandare o piegarsi sia verso destra che verso sinistra. Saulo fu afferrato dal Signore sulla via di Damasco. Il Signore manifestò il mistero di questa chiamata ad Anania, volendo rassicurare la Chiesa che tutto partiva dal suo cuore. Il Saulo persecutore non esisteva più. Lui alla comunità aveva aggiunto un suo fedele missionario, da mandare ai pagani per la loro conversione: “C’era a Damasco un discepolo di nome Anania. Il Signore in una visione gli disse: «Anania!». Rispose: «Eccomi, Signore!». E il Signore a lui: «Su, va’ nella strada chiamata Diritta e cerca nella casa di Giuda un tale che ha nome Saulo, di Tarso; ecco, sta pregando e ha visto in visione un uomo, di nome Anania, venire a imporgli le mani perché recuperasse la vista». Rispose Anania: «Signore, riguardo a quest’uomo ho udito da molti quanto male ha fatto ai tuoi fedeli a Gerusalemme. Inoltre, qui egli ha l’autorizzazione dei capi dei sacerdoti di arrestare tutti quelli che invocano il tuo nome». Ma il Signore gli disse: «Va’, perché egli è lo strumento che ho scelto per me, affinché porti il mio nome dinanzi alle nazioni, ai re e ai figli d’Israele; e io gli mostrerò quanto dovrà soffrire per il mio nome». Allora Anania andò, entrò nella casa, gli impose le mani e disse: «Saulo, fratello, mi ha mandato a te il Signore, quel Gesù che ti è apparso sulla strada che percorrevi, perché tu riacquisti la vista e sia colmato di Spirito Santo». E subito gli caddero dagli occhi come delle squame e recuperò la vista. Si alzò e venne battezzato, poi prese cibo e le forze gli ritornarono” (At 9,10-19). Il Signore fa conoscere una parte del mistero. Tutto il mistero di un uomo rimane sempre nascosto nel suo cuore. È lo Spirito Santo che lo rivela man mano che esso si dovrà realizzare nella storia. Oggi per oggi. Domani per domani. / In quel tempo, Pietro si voltò e vide che li seguiva quel discepolo che Gesù amava, colui che nella cena si era chinato sul suo petto e gli aveva domandato: «Signore, chi è che ti tradisce?». Pietro dunque, come lo vide, disse a Gesù: «Signore, che cosa sarà di lui?». Gesù gli rispose: «Se voglio che egli rimanga finché io venga, a te che importa? Tu seguimi». Si diffuse perciò tra i fratelli la voce che quel discepolo non sarebbe morto. Gesù però non gli aveva detto che non sarebbe morto, ma: «Se voglio che egli rimanga finché io venga, a te che importa?». Questi è il discepolo che testimonia queste cose e le ha scritte, e noi sappiamo che la sua testimonianza è vera. Vi sono ancora molte altre cose compiute da Gesù che, se fossero scritte una per una, penso che il mondo stesso non basterebbe a contenere i libri che si dovrebbero scrivere. / Simon Pietro vorrebbe conoscere il mistero di Giovanni. Gesù gli risponde che questo non sarà mai possibile. Il mistero è nascosto nel cuore del Padre. Sarà lo Spirito del Signore a rivelarlo, man mano che esso dovrà compiersi. Così rispondendo, Gesù ci insegna che ognuno di noi deve porre ogni attenzione per conoscere ciò che il Signore ha scritto per lui e per poterlo compiere con ogni sapienza e intelligenza nello Spirito Santo. Oggi Simon Pietro è invitato a seguire Gesù, a camminare dietro di Lui. Ma neanche Gesù sapeva dove avrebbe posato il capo nella morte. i suoi giorni erano tutti scritti nel cuore del Padre e giorno per giorno a Lui rivelati per dare ad essi pieno compimento secondo la verità e la carità che sono nel Padre e nello Spirito Santo. Anche Simon Pietro ogni giorno dovrà chiedere allo Spirito Santo che lo illumini perché possa dare compimento a quanto è scritto per Lui nel cuore del Padre, per Cristo, nello Spirito Santo. Paolo è mandato in missione dallo Spirito Santo. Ma è sempre lo Spirito che lo conduce nei luoghi dove il Padre vuole portare la sua salvezza. Conosce Paolo il suo domani? Esso è a lui rivelato domani dallo Spirito Santo. Avere questa visione soprannaturale è necessario perché facciamo noi la volontà del Padre, in Cristo, per lo Spirito Santo, e anche per aiutare gli altri perché la conoscano e la compiano in Cristo per lo Spirito Santo. / Madre di Dio, Angeli, Santi, fate che tutto in noi sia sempre dallo Spirito Santo. 
</p>

<p>
<u>DiBruno-21</u> / Signore, che cosa sarà di lui? (Gv 21,20-25) / Tra il fatto e l’interpretazione del fatto si introduce il pensiero dell’uomo, pensiero a volte di falsità, menzogna, errore, di travisamento di ogni parola. Alcuni esempi possono aiutare. Gesù dice a un uomo: “Ti sono perdonati i peccati” e alcuni scribi accusano Gesù di bestemmia. Una simile accusa porta alla lapidazione: “Salito su una barca, passò all’altra riva e giunse nella sua città. Ed ecco, gli portavano un paralitico disteso su un letto. Gesù, vedendo la loro fede, disse al paralitico: «Coraggio, figlio, ti sono perdonati i peccati». Allora alcuni scribi dissero fra sé: «Costui bestemmia». Ma Gesù, conoscendo i loro pensieri, disse: «Perché pensate cose malvagie nel vostro cuore? Che cosa infatti è più facile: dire “Ti sono perdonati i peccati”, oppure dire “Àlzati e cammina”? Ma, perché sappiate che il Figlio dell’uomo ha il potere sulla terra di perdonare i peccati: Àlzati – disse allora al paralitico –, prendi il tuo letto e va’ a casa tua». Ed egli si alzò e andò a casa sua. Le folle, vedendo questo, furono prese da timore e resero gloria a Dio che aveva dato un tale potere agli uomini” (Mt 9,1-7). Se il cuore è puro, anche se la menzogna mai entrerà nelle interpretazioni, potrebbe sempre intendersi una cosa per un’altra. È facile dire cose che mai sono state dette. Interpretazione veramente diabolica e satanica è stata quella fatta dai farisei dopo la liberazione di un uomo posseduto dallo spirito impuro: “In quel tempo fu portato a Gesù un indemoniato, cieco e muto, ed egli lo guarì, sicché il muto parlava e vedeva. Tutta la folla era sbalordita e diceva: «Che non sia costui il figlio di Davide?». Ma i farisei, udendo questo, dissero: «Costui non scaccia i demòni se non per mezzo di Beelzebùl, capo dei demòni». Egli però, conosciuti i loro pensieri, disse loro: «Ogni regno diviso in se stesso cade in rovina e nessuna città o famiglia divisa in se stessa potrà restare in piedi. Ora, se Satana scaccia Satana, è diviso in se stesso; come dunque il suo regno potrà restare in piedi? E se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Ma, se io scaccio i demòni per mezzo dello Spirito di Dio, allora è giunto a voi il regno di Dio. Come può uno entrare nella casa di un uomo forte e rapire i suoi beni, se prima non lo lega? Soltanto allora potrà saccheggiargli la casa. Chi non è con me è contro di me, e chi non raccoglie con me disperde.  Perciò io vi dico: qualunque peccato e bestemmia verrà perdonata agli uomini, ma la bestemmia contro lo Spirito non verrà perdonata. A chi parlerà contro il Figlio dell’uomo, sarà perdonato; ma a chi parlerà contro lo Spirito Santo, non sarà perdonato, né in questo mondo né in quello futuro” (Mt 12,22-32). Qui ci troviamo dinanzi a cuori veramente cattivi. I farisei vogliono il male di Gesù. / In quel tempo, Pietro si voltò e vide che li seguiva quel discepolo che Gesù amava, colui che nella cena si era chinato sul suo petto e gli aveva domandato: «Signore, chi è che ti tradisce?». Pietro dunque, come lo vide, disse a Gesù: «Signore, che cosa sarà di lui?». Gesù gli rispose: «Se voglio che egli rimanga finché io venga, a te che importa? Tu seguimi». Si diffuse perciò tra i fratelli la voce che quel discepolo non sarebbe morto. Gesù però non gli aveva detto che non sarebbe morto, ma: «Se voglio che egli rimanga finché io venga, a te che importa?». Questi è il discepolo che testimonia queste cose e le ha scritte, e noi sappiamo che la sua testimonianza è vera. Vi sono ancora molte altre cose compiute da Gesù che, se fossero scritte una per una, penso che il mondo stesso non basterebbe a contenere i libri che si dovrebbero scrivere. / Ecco cosa dice Gesù a Pietro. Ogni uomo ha una sua particolare vocazione e missione che vengono solo dal cuore del Padre. Nessuno potrà mai conoscere cosa gli altri dovranno operare, come e quando. Ognuno però deve prestare ogni obbedienza alla volontà del Padre e per questo dovrà sempre lasciarsi muovere e condurre dallo Spirito Santo. In verità neanche Pietro sa come si svolgerà la sua vita. Sa solo che lo seguirà sulla via del martirio. Nient’altro. Poi giorno per giorno sarà lo Spirito del Signore a condurlo perché sempre e dovunque, dinanzi ad ogni uomo, renda gloria al Maestro. / Madre della Redenzione, Angeli, Santi, fate che obbediamo al Padre nello Spirito. 
</p>

<p>
<u>Silvestrini-21</u> / Il Vangelo, un libro aperto. Il brano del Vangelo di oggi conclude la narrazione dell'evangelista Giovanni, il discepolo che Gesù amava particolarmente e a cui ha concesso nell'Ultima cena di posare il capo sul suo petto. Egli si definisce giustamente un testimone fedele e veritiero, ma lascia comprendere che la sua opera non è completa. Ci sarebbero voluto ancora pagine e pagine da scrivere, occorrerebbe poter penetrare negli stessi misteri di Dio e scrutare nell'intimo del Cristo, Uomo-Dio, Salvatore del mondo. L'apparente incompletezza però, contiene un implicito ammonimento per tutti noi: San Giovanni vuole dirci che quello che né i libri, né il mondo possono contenere, deve completarsi nella fede e nella pratica della vita di ogni credente. Dobbiamo essere noi, uniti nella stessa fede e membra vive della stessa Chiesa, a completare quello che nella nostra carne manca ai patimenti di Cristo, quello che Giovanni non poteva assolutamente scrivere nella pagine del suo Vangelo, perché appartenenti all'esperienza viva da consumare nel tempo. Animati e sorretti dallo Spirito, il vangelo vissuto, diventa la nostra storia, la nostra storia sacra, la storia della nostra salvezza.
</p>

<p>
<u>LOYOLA1</u> / La fine della vicenda terrena di Gesù – così si conclude il Vangelo di Giovanni – svela un nuovo cammino da intraprendere sorretti dalla forza della fede. Fino ad ora abbiamo potuto constatare che Dio non si stanca di affidare l’edificazione del suo regno all’umanità, benché per le creature abbandonare le sicurezze del passato non sia sfida facile. Dopo il «seguimi» pronunciato da Gesù, Pietro si volta, quasi a dire che Giovanni è un “di più”. «Che ne sarà di lui?» suona un po’ come un invito a liberarsi di una zavorra: Pietro sta ancora imparando ad amare, vive la sua elezione secondo una logica individualista ed elitaria. Ma ecco, in contrasto, Giovanni, figura semplice e spontanea. Lo vediamo seguire in silenzio il Maestro risorto senza domandarsi se è giusto o sbagliato o quale sia il suo ruolo specifico in quel contesto. Una figura umile e mite che si sente libera di avere un contatto diretto con Gesù, come quando poggia il capo sul suo petto nell’ultima cena, capace persino di rinunciare ai suoi privilegi, come quando corre più veloce al sepolcro ma decide di non entrare per primo. La risposta di Gesù a Pietro ci ricorda che il Figlio di Dio viene per tutti, senza operare distinzioni. Non spetta a noi decidere chi ne sia degno e chi no, come non spetta a noi giudicare il prossimo mettendogli il vestitino che più ci fa comodo. Gesù da risorto compie ancora tantissime cose che non sono state scritte… sembra una provocazione, forse perché è nostro compito scriverle. Scoprire la bellezza infinita del messaggio d’amore contenuto nel Vangelo ci consente di arricchire il libro della vita con la testimonianza da noi resa al mondo di oggi. / A che punto sono della mia vita di fede? In quali momenti mi sembra di camminare sulla strada indicata da Gesù? Che valore ha il passato nella mia vita? Quali sono le persone che Dio mi dona per accompagnarmi in questo percorso? (Fabrizio Barbieri)
</p>

<p>
<u>LOYOLA-21</u> / Oggi ci troviamo davanti da due misteri: il mistero del futuro del discepolo amato e il mistero della vita di Gesù. Pietro e altri discepoli hanno incontrato il Risorto. Pietro è accanto al Signore, e sono seguiti da un discepolo senza nome. È l’innominato. Viene identificato mediante ciò che ha fatto durante l’ultima cena, quando ha domandato chi fosse il traditore. Pietro vuole scoprirne l’avvenire. Cosa sarà di quest’uomo, così intimo a Gesù? La risposta del Risorto è una domanda, seguita dall’esortazione a seguirlo. Pietro rimane senza chiarimento alcuno. Gli è chiesto di seguire, e basta. Quel discepolo misterioso è senza nome. Interpreta il ruolo di uno specchio: riflette il mio nome. Quel discepolo evoca lo spazio lasciato libero a pochi centimetri dal cuore e dalle gambe di Gesù, spazio che io posso abitare. Quel discepolo è misterioso. Riflette il mio mistero. Nel momento in cui mi guardo con attenzione, mi riconosco e al tempo stesso mi sperimento come straniero, come mistero, come novità. Il secondo enigma. L’autore precisa che se tutte le gesta del Signore fossero scritte, il mondo non basterebbe a contenere i libri. Gesù ha compiuto cose che non sono state narrate. La vita del Signore è composta da spigoli misteriosi, che non conosco. Gesù è il Dio familiare e al tempo stesso straniero. Lo conosco, eppure mi sfugge, eccede, è un passo dopo tutto ciò che credo di saperne. / In quali occasioni ti capita di soffermarti a guardare e ad assaporare il mistero che sei a te stesso/a? In cosa hai gustato la presenza del Signore come eccedente e misteriosa? In cosa invece senti il Signore familiare e vicino? (Carmine Carano SJ)
</p>

<p>
<u>LettureBose</u> / Invocazione dello Spirito santo / Vieni, luce vera (Gv 1,9). Vieni, vita eterna. Vieni, mistero nascosto. Vieni, tesoro senza nome. Vieni, realtà ineffabile. Vieni, volto incomprensibile. Vieni, letizia eterna. Vieni, luce senza sera. Vieni, attesa veritiera di quelli che devono essere salvati. Vieni, tu che desti quelli che sono addormentati. Vieni, resurrezione dei morti. Vieni, o potente che sempre fai e rifai e trasformi secondo il tuo volere ... Vieni, o tu, che la mia anima miserabile ha bramato e brama. Vieni, tu solo a chi è solo, perché io sono solo, Guardami! Vieni, tu che mi hai separato da tutto e solo mi hai voluto sulla terra. Vieni, tu che in me sei diventato il desiderio stesso e mi hai spinto a desiderarti, tu, l'irraggiungibile! Vieni, mio respiro e mia vita, vieni, conforto della mia povera anima. Vieni, gioia, gloria e letizia senza fine! Ti rendo grazie, perché sei diventato per me luce senza sera, sole senza tramonto. Non hai dove nasconderti e riempi l'universo della tua gloria. Mai ad alcuno ti sei nascosto, ma noi sempre ci nascondiamo a te e non vogliamo venire a te. Dove ti nasconderai, tu che in nessun luogo hai un posto per riposarti? E perché mai ti nasconderesti, tu che non hai mai distolto il volto a nessuno di noi, né di alcuno mai ti sei vergognato? pianta dunque la tua tenda dentro di me, maestro! Abita, rimani senza sosta, senza separazione, sino alla fine in me, tuo servo, tu che sei buono, perché anch'io, quando uscirò dal mondo e dopo, o buono, mi ritrovi in te e possa regnare con te, che sei Dio sopra tutte le cose. Rimani, maestro, non lasciarmi solo! E allora i miei nemici che avanzano per divorare la mia anima ti trovino a dimorare in me, fuggano e non abbiano potere su di me, vedendo te, il più forte di tutti, seduto nella casa della mia povera anima. (Simeone il Nuovo Teologo, Preghiera mistica 1-9.19-23.31-44) 
</p>

<p>
<u>FEGF1</u> / Pietro e Giovanni: la diversità nell’unità, Elredo di Rievaulx nel dodicesimo secolo / Certe persone alle quali non è stato concessa una promozione, ne deducono che non sono amate; se non vengono implicate negli affari e nelle funzioni, si lamentano di essere lasciate da parte. Questa è l’origine di gravi discordie tra persone che sembravano essere degli amici ma, al culmine dell’indignazione, si separano e giungono al punto di maledirsi l’un l’altra. Nessuno dica che è stato lasciato da parte perché non gli si è stata concessa una promozione. A questo riguardo, il Signore ha preferito Pietro a Giovanni. Tuttavia, conferendo il primato a Pietro, non ha per questo tolto il suo affetto a Giovanni. Ha affidato la sua Chiesa a Pietro; a Giovanni ha rimesso sua madre, teneramente amata (Gv 19,27). Ha dato a Pietro le chiavi del suo regno (Mt 16,9); ha aperto a Giovanni i segreti del suo cuore (Gv 13,35). Pietro occupa dunque un posto più elevato, ma il posto di Giovanni è più sicuro. Per quanto Pietro abbia ricevuto il potere, quando Gesù disse: “Uno di voi mi tradirà” (Gv 13,21), trema e si agita con gli altri; Giovanni, incoraggiato dalla sua vicinanza con il Signore, lo interroga, spinto da Pietro, per sapere di chi egli parlasse. Pietro deve consegnarsi all’azione; Giovanni è stato messo a parte per testimoniare il suo affetto, secondo la parola: “Voglio che egli rimanga finché io venga”. Ci ha dato un esempio affinché facciamo lo stesso.
</p>

<p>
<u>FEGF2</u> / Vivere secondo lo Spirito,  François Xavier Durrwell / Colui che «cammina secondo lo Spirito» che è stato effuso nel suo stesso cuore, obbedisce alla legge che è nel suo stesso cuore. Senz’altro egli compie la volontà che di un altro, la volontà di Dio, ma si tratta di una volontà che gli è intima, che è divenuta il suo stesso desiderio: egli fa ciò che vuole. Siccome questa legge immanente è una forza, libera il cristiano dalle potenze avverse e dalla debolezza di cui era prigioniero. Nessuno è libero come colui che ha il dovere di compiere il proprio desiderio e che ne ha la forza. (…) Lo Spirito è una legge di morte nel cuore dell’uomo carnale: «Quelli che sono di Cristo hanno crocifisso la loro carne con le sue passioni e i suoi desideri», Perché carne e Spirito «sono opposti tra di loro» (Gal 5, 24). Ma tale morte lo Spirito la fa diventare una nascita. Egli è la legge nuova in quanto Spirito di figliolanza, in quanto forza di Dio che risuscita il Figlio in una eterna generazione. A Dio nascono figli quando gli uomini consentono a questa legge che è risurrezione e vita (Rm 8, 2. 11). La fedeltà alla legge dello Spirito non è un semplice pegno di risurrezione, ma un germe. Nella fedeltà a questa legge il cristiano cammina dalla sua prima nascita nel battesimo verso una pienezza. La strada è senza fine, la morale cristiana è aperta, la personalizzazione dell’uomo è un’opera continua perché mai nessuno potrà assimilare interamente né la potenza dello Spirito, che è offerta, né la figliolanza di Gesù. Il fine già parzialmente raggiunto resta situato nel futuro dell’uomo, fino al giorno del Signore e della piena comunione con il Figlio: Un desiderio illimitato si risveglia, lo Spirito non soffoca il sospiro (Rm 8, 26). Nel cristianesimo il desiderio è sacro: è la ripercussione nel cuore della presenza dello Spirito e della sua comunione infinita: «Lo Spirito e la sposa dicono: Vieni!» (Ap 22, 17). Anche nell’incontro beato con il Cristo, il desiderio, pure colmato, non potrà mai spegnersi, perché lo Spirito, in cui tutto si compie, è un eterno inizio.
</p>

<p>
<u>Luigi Maria Epicoco</u> / Seguire / C’è qualcosa di affascinante e di compassionevole nella persona di Pietro. In lui troviamo riflessi i tipici difetti che ci portiamo tutti addosso, mescolati però con straordinari slanci, generosi, sinceri, immediati, da cuore puro.  Nel Vangelo di oggi ne abbiamo un esempio tipico, per lo meno per la prima parte del suo personaggio. Pietro ha appena finito di parlare di amore e sequela con Gesù Risorto fino a sentirsi dire per tre volte “Pasci le mie pecorelle” ed ecco che con la coda dell’occhio intravede il discepolo Giovanni che li segue, e dice: «Signore, che cosa sarà di lui?». Anche Pietro è vittima di quello sport così diffuso tra tutti in cui ci sembra irrinunciabile voler dettare le regole della vita e dell’esperienza degli altri. Spiamo la vita altrui in una sorta di irrefrenabile istinto a mettere in paragone la nostra vita con quella degli altri. “Gesù gli rispose: «Se voglio che egli rimanga finché io venga, a te che importa? Tu seguimi»”, cioè tu abbi come unica preoccupazione quella di seguirmi e non di pensare a Giovanni. Ma in fondo la Bibbia si apre con l’invidia di Caino che spia il fratello Abele e si convince che è prediletto da Dio rispetto a lui. Sarà una ferita del peccato originale che tutti ci portiamo dentro, Pietro compreso. Una ferita di gelosia che si cura solo con una più radicale sequela di Gesù. Solo quando ci concentriamo a farci santi allora smettiamo anche di preoccuparci eccessivamente della vita degli altri. Quanto migliorerebbero le nostre comunità, le nostre esperienze ecclesiali, ma anche i nostri posti di lavoro, o gli ambienti che solitamente viviamo se smettessimo innanzitutto di ragionare come Pietro e sentissimo invece i difetti degli altri o il bene che gli capita come una grande provocazione a farci santi noi. Troppe volte invece l’aria stantia tipica degli ambienti chiusi soffoca persino la bellezza delle parole che Gesù ci ha annunziato nel Vangelo. Il rimprovero che subisce Pietro è un invito a convertirci tutti.    
</p>

<p>
<u>MichaelDavide Semeraro</u> / Il tuo nome è Affitto, alleluia! / Alla vigilia di Pentecoste ci congediamo dalla rilettura annuale degli Atti degli Apostoli con quest’immagine apparentemente così prosaica, eppure così densa di significato: «Paolo trascorse due anni interi nella casa che aveva preso in affitto e accoglieva tutti quelli che venivano da lui, annunciando il regno di Dio e insegnando le cose riguardanti il Signore Gesù Cristo, con tutta franchezza e senza impedimento» (At 28,30-31). In questa vita siamo veramente tutti «in affitto» e sta a noi – al nostro impegno quotidiano – di trasformare il piccolo spazio della nostra esistenza in un luogo di accoglienza, in cui la testimonianza discepolare possa fluire «con tutta franchezza e senza impedimento». Gli Atti degli Apostoli si concludono con una nota di serenità e contrassegnati da una radicale fiducia nel mondo in cui siamo chiamati a vivere e testimoniare. Sappiamo tutti che ben presto per Paolo sarebbe stata la spada a recidere la sua testa, come per Pietro la tradizione attesta la crocifissione, eppure Luca vuole congedarsi dal lettore della prima parte della storia della Chiesa in modo sereno. Certo, potranno accadere cose anche molto dure, ma non c’è nessun contesto, per quanto possa essere sfavorevole, che possa impedire l’accoglienza e l’annuncio. Alla vigilia di Pentecoste ci congediamo dalla rilettura annuale del Vangelo secondo Giovanni con una nota che, in realtà, invece di chiudere apre a orizzonti infiniti di esperienza e di testimonianza possibili: «Vi sono ancora molte altre cose compiute da Gesù che, se fossero scritte una per una, penso che il mondo stesso non basterebbe a contenere i libri che si dovrebbero scrivere» (Gv 21,25). Accanto a Paolo e Pietro ricompare la figura dell’altro discepolo, «colui che nella cena si era chinato sul suo petto e gli aveva domandato: “Signore, chi è che ti tradisce?”» (21,20). In questo modo delicato, ma così efficace, il quarto Vangelo ci ricorda come la storia di ogni discepolo è unica tanto da dover evitare ogni comparazione, per essere invece fedeli fino in fondo a se stessi e al proprio personale cammino. La reazione del Signore alla domanda di Pietro non lascia dubbi: «Se voglio che egli rimanga finché io venga, a te che importa? Tu seguimi» (Gv 21,22). In questa vita siamo «in affitto» non solo per ciò che concerne l’esistenza, ma pure per quanto riguarda la nostra vita di discepoli, del cui percorso non siamo padroni, ma umile e amorosi servitori. I primi passi della Chiesa dopo la risurrezione del Signore e la possibilità di riascoltare le parole di Gesù, in particolare quelle pronunciate nel Cenacolo, possono e devono fare di noi dei testimoni sereni e affidabili di quel dono ricevuto che esige la fedeltà e la passione di una sequela che si rinnova ogni mattina… come l’amore… come la vita. Già le fiamme della Pentecoste riempiono l’aria, e il fuoco che abbiamo acceso nella notte di Pasqua si comunica a ciascuno con tutta la sua forza e in una differenza e unicità che sono il miracolo di cui siamo ancora responsabili finché egli «venga» a riprendere possesso della casa «in affitto» che siamo noi.
</p>

<p>
<u>Roberto Pasolini</u> / Rimanere / Alla vigilia di Pentecoste, la liturgia di quest’ultima feria pasquale vuole scaldare i nostri cuori all’insegna di una grande serenità, attraverso letture che ci consegnano a quella quiete interiore che può precedere e accogliere qualsiasi tempesta con cui lo Spirito è solito venire per fare nuove tutte le cose. Sia il (secondo) finale del quarto Vangelo, sia l’epilogo del racconto degli Atti offrono immagini per nulla incandescenti, eppure così dense di significato e di implicazioni per la nostra vita filiale. Avendo notato la presenza di «quel discepolo che Gesù amava» (Gv 21,20) dietro di sé, Pietro, dopo essersi riconciliato con il suo triplice rinnegamento, sembra capace di esprimere una certa preoccupazione per gli altri: «Signore, che cosa sarà di lui?» (21,21). Tante volte anche noi pensiamo e parliamo così, manifestando un certo interesse per il cammino degli altri, perdendo di vista una certa attenzione al nostro, ancora così bisognoso di maturare la fedeltà dell’amore. La risposta di Gesù, in effetti, non sembra affatto condividere la preoccupazione di Pietro, anzi richiama quest’ultimo alla sua responsabilità personale nei confronti della sequela: «Se voglio che egli rimanga finché io venga, a te che importa? Tu seguimi» (Gv 21,22). Dopo la risurrezione di Cristo dai morti ci si può prendere la libertà di non dover confrontare più la nostra unicità con niente e con nessuno, se non con il volto del Padre, verso cui tutti siamo incamminati. Occorre invece rimanere con il Signore attraverso l’accoglienza dello Spirito e, con creatività, seguire le sue orme interpretando la parola del Vangelo nel tempo e nello spazio che siamo chiamati ad abitare. Come ha saputo fare Paolo, al termine della sua avventura missionaria, quando gli fu concesso «di abitare per conto suo con un soldato di guardia» (At 28,16). Il tempo e l’esperienza della prigionia non chiudono l’apostolo delle genti in una sterile solitudine, ma fanno maturare in lui il desiderio di far «chiamare i notabili dei Giudei» per comunicare loro le profondità e i turbamenti del suo cuore: «Ecco perché vi ho chiamati: per vedervi e parlarvi» (At 28,20). Per un testimone della pasqua di Cristo non esistono più tempi morti o momenti sterili, perché ogni luogo e ogni situazione possono diventare una tappa di maturazione verso il mistero della crescita del corpo di Cristo, dove non si è mai soli perché, attraverso il battesimo nell’unico Spirito, ogni cosa può essere vissuta nel respiro grande della Chiesa. Nel cuore di Paolo, infatti, non palpitano solo le sue personali sofferenze, ma tutta la «speranza d’Israele», per la quale egli accetta di essere «legato da questa catena» (28,20). Come frutto di questa appassionata partecipazione al mistero di Cristo, il corpo segregato di Paolo si rivela capace di esprimere un’impensabile libertà di cuore che gli consente di ammaestrare quanti sono in ricerca della salvezza di Dio: «… e accoglieva tutti quelli che venivano da lui, annunciando il regno di Dio e insegnando le cose riguardanti il Signore Gesù Cristo» (At 28,30-31). Questa prigionia feconda, in cui si pongono le premesse dell’imminente martirio di sangue che Paolo vivrà nella città eterna, ha molto da insegnarci in queste ore che precedono il giorno radioso e infuocato della Pentecoste. Lo Spirito del Signore risorto non intende portare cose nuove nella storia del mondo e della Chiesa, ma pretende di rinnovare ogni situazione nella quale sperimentiamo la presenza di limiti, talvolta definitivi e invalicabili, in cui il disegno della nostra vita si incontra e si unisce al mistero della vita degli altri. Nel tentativo di mettersi in salvo, Paolo scopre che i tempi che differiscono il nostro morire in Cristo non sono altro che opportunità per continuare a rimanere in lui, diffondendo nel mondo il profumo della sua conoscenza, «con tutta franchezza e senza impedimento» (28,31).
</p>

<p>
<u>HomilyVoice-21</u> / PRIMA LETTURA Ecco perché vi ho chiamati: per vedervi e parlarvi, poiché è a causa della speranza d’Israele che io sono legato da questa catena». L’Apostolo Paolo manifesta ai notabili dei Giudei che vivono in Roma qual è il motivo per cui lui è legato da una catena: a causa della speranza d’Israele. Noi sappiamo che la speranza d’Israele è il Cristo di Dio. Questa speranza ha origini lontane. Il profeta Michea rivela che queste origini sono dai giorni antichi: “E tu, Betlemme di Èfrata, così piccola per essere fra i villaggi di Giuda, da te uscirà per me colui che deve essere il dominatore in Israele; le sue origini sono dall’antichità, dai giorni più remoti. Perciò Dio li metterà in potere altrui fino a quando partorirà colei che deve partorire; e il resto dei tuoi fratelli ritornerà ai figli d’Israele. Egli si leverà e pascerà con la forza del Signore, con la maestà del nome del Signore, suo Dio. Abiteranno sicuri, perché egli allora sarà grande fino agli estremi confini della terra. Egli stesso sarà la pace! (Mi 5,1-4). Le origini della speranza di Israele che è la speranza di ogni uomo non sono origini solo nel tempo, sono origini che vanno oltre il tempo. Sono origini che vengono dall’eternità senza tempo, prima del tempo. Sono origini la cui sorgente eterna è il seno del Padre. Questa verità era già stata annunciata dal Libro dei Proverbi, ma ancora è come se fosse avvolta da una fitta nebbia. Si intravede qualcosa, ma la nebbia è tanta. Poi con l’Apostolo Giovanni la nebbia scompare e viene in piena luce tutta la verità che avvolge la speranza di Israele: “Il Signore mi ha creato come inizio della sua attività, prima di ogni sua opera, all’origine. Dall’eternità sono stata formata, fin dal principio, dagli inizi della terra. Quando non esistevano gli abissi, io fui generata, quando ancora non vi erano le sorgenti cariche d’acqua; prima che fossero fissate le basi dei monti, prima delle colline, io fui generata, quando ancora non aveva fatto la terra e i campi né le prime zolle del mondo. Quando egli fissava i cieli, io ero là; quando tracciava un cerchio sull’abisso, quando condensava le nubi in alto, quando fissava le sorgenti dell’abisso, quando stabiliva al mare i suoi limiti, così che le acque non ne oltrepassassero i confini, quando disponeva le fondamenta della terra, io ero con lui come artefice ed ero la sua delizia ogni giorno: giocavo davanti a lui in ogni istante, giocavo sul globo terrestre, ponendo le mie delizie tra i figli dell’uomo (Pr 8,22-31). In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,1-18). Ecco chi è la speranza di Israele: il Figlio Unigenito del Padre. L’Apostolo Paolo non è in catene perché è un malfattore o perché abbia arrecato dei danni a qualcuno. Lui è in carcere per aver creduto in Cristo Gesù, nella speranza d’Israele. In verità non è lui che ha creduto, è stato il Signore ha travolgerlo con la sua grande misericordia. Rendo grazie a colui che mi ha reso forte, Cristo Gesù Signore nostro, perché mi ha giudicato degno di fiducia mettendo al suo servizio me, che prima ero un bestemmiatore, un persecutore e un violento. Ma mi è stata usata misericordia, perché agivo per ignoranza, lontano dalla fede, e così la grazia del Signore nostro ha sovrabbondato insieme alla fede e alla carità che è in Cristo Gesù. Questa parola è degna di fede e di essere accolta da tutti: Cristo Gesù è venuto nel mondo per salvare i peccatori, il primo dei quali sono io. Ma appunto per questo ho ottenuto misericordia, perché Cristo Gesù ha voluto in me, per primo, dimostrare tutta quanta la sua magnanimità, e io fossi di esempio a quelli che avrebbero creduto in lui per avere la vita eterna (1Tm 1,12-16). Solo per questo l’Apostolo Paolo convoca i notabili dei Giudei? Per dire loro che lui è in catene per aver creduto nella speranza di Israele? Questo è il motivo di superficie. Il motivo vero è di puro annuncio del Vangelo. Lui vuole comunicare ai suoi fratelli di sangue che questa speranza si è compiuta in Gesù di Nazaret e che non c’è più nessuna speranza che si dovrà compiere. Nel suo Figlio Unigenito il Padre ha adempiuto tutte le sue promesse, tutte le sue profezie, tutti i suoi oracoli e giuramenti. Possono anche trascorrere miliardi e miliardi di anni, ma nessuna altra speranza si compirà mai. La speranza si è compiuta in Gesù di Nazaret. LEGGIAMO At 28,16-20.30-31 Arrivati a Roma, fu concesso a Paolo di abitare per conto suo con un soldato di guardia. Dopo tre giorni, egli fece chiamare i notabili dei Giudei e, quando giunsero, disse loro: «Fratelli, senza aver fatto nulla contro il mio popolo o contro le usanze dei padri, sono stato arrestato a Gerusalemme e consegnato nelle mani dei Romani. Questi, dopo avermi interrogato, volevano rimettermi in libertà, non avendo trovato in me alcuna colpa degna di morte. Ma poiché i Giudei si opponevano, sono stato costretto ad appellarmi a Cesare, senza intendere, con questo, muovere accuse contro la mia gente. Ecco perché vi ho chiamati: per vedervi e parlarvi, poiché è a causa della speranza d’Israele che io sono legato da questa catena». Paolo trascorse due anni interi nella casa che aveva preso in affitto e accoglieva tutti quelli che venivano da lui, annunciando il regno di Dio e insegnando le cose riguardanti il Signore Gesù Cristo, con tutta franchezza e senza impedimento. Gesù è la speranza di tutto il genere umano. Ogni vera speranza dell’uomo si può solo compiere in Cristo, per Cristo, con Cristo. Ad ogni uomo questa speranza va annunciata. Si deve però porre molta attenzione. Evangelizzare la speranza non è come dare il bando o fare la pubblicità per una qualsiasi merce. La speranza non si realizza fuori di Cristo, ma si realizza in Cristo, con Cristo, per Cristo. Si evangelizza Cristo. Si crede in Lui, Ci si lascia battezzare nel nome del Padre e del Figlio e dello Spirito Santo, si diviene una sola vita con Lui, si vive la sua vita in noi. Si realizza così ogni vera speranza. Cristo è la nostra speranza. Noi realizziamo la nostra speranza realizzando Cristo Gesù in noi, nel nostro corpo, nella nostra anima, nel nostro spirito. Se Cristo non viene realizzato nessuna speranza sarà realizzata. Quando Cristo sarà pienamente realizzato in noi? Quando Lui ci realizzerà pienamente in Lui il giorno della gloriosa risurrezione, quando diverremo con Lui una sola luce per l’eternità: Luce dalla sua luce, Luce nella sua luce. Fino al momento della nostra morte dobbiamo realizzare il suo cuore facendolo divenire nostro cuore, la sua volontà perché diventi nostra volontà, ogni suo desiderio perché divengano nostri desideri. È questa l’ascesi cristiana: Realizzare Cristo in noi. Realizzando Cristo si realizza la nostra vera speranza. Non realizziamo Cristo, realizziamo speranze fallaci, speranze che possono anche condurci nella disperazione eterna. Ma oggi l’uomo è tutto intento a realizzare queste speranze fallaci. È questo oggi il grande tradimento del discepolo di Gesù: lui ha abbandonato la realizzazione di Cristo nella sua vita e si è consegnato alle speranze secondo il mondo, speranze effimere, vuote, vane, che durano così poco che dopo averle realizzate il cuore è più assetato di prima. La speranza del cristiano è Cristo, solo Lui. Realizzando il cristiano Cristo, sua speranza, nella sua vita, indica e mostra ad ogni uomo che anche per lui la sua speranza è Cristo e Cristo soltanto. Non ci sono altre speranze. LETTURA DEL VANGELO Gesù gli rispose: «Se voglio che egli rimanga finché io venga, a te che importa? Tu seguimi». Si diffuse perciò tra i fratelli la voce che quel discepolo non sarebbe morto. Gesù però non gli aveva detto che non sarebbe morto, ma: «Se voglio che egli rimanga finché io venga, a te che importa?». La vita di ogni uomo è un mistero personalmente scritto dal Padre e consegnato al suo Figlio Unigenito, Cristo Gesù, perché nello Spirito Santo lo porti a compimento e a realizzazione. Basta questa semplicissima verità per dichiarare stolta e insipiente tutta la moderna antropologia impegnata a livellare non solo il corpo dell’uomo, ma addirittura anche l’anima. La vita di ogni uomo è personale, singolare, irripetibile. Questo mistero lo possiamo illuminare servendoci di tre eventi, attinti, due nell’Antico Testamento e uno nel Nuovo: Maria e Aronne parlarono contro Mosè, a causa della donna etiope che aveva preso. Infatti aveva sposato una donna etiope. Dissero: «Il Signore ha forse parlato soltanto per mezzo di Mosè? Non ha parlato anche per mezzo nostro?». Il Signore udì. Ora Mosè era un uomo assai umile, più di qualunque altro sulla faccia della terra. Il Signore disse a un tratto a Mosè, ad Aronne e a Maria: «Uscite tutti e tre verso la tenda del convegno». Uscirono tutti e tre. Il Signore scese in una colonna di nube, si fermò all’ingresso della tenda e chiamò Aronne e Maria. I due si fecero avanti. Il Signore disse: «Ascoltate le mie parole! Se ci sarà un vostro profeta, io, il Signore, in visione a lui mi rivelerò, in sogno parlerò con lui. Non così per il mio servo Mosè: egli è l’uomo di fiducia in tutta la mia casa. Bocca a bocca parlo con lui, in visione e non per enigmi, ed egli contempla l’immagine del Signore. Perché non avete temuto di parlare contro il mio servo, contro Mosè?» (Num 12,1-8). Si misero in cammino gli alberi per ungere un re su di essi. Dissero all’ulivo: “Regna su di noi”. Rispose loro l’ulivo: “Rinuncerò al mio olio, grazie al quale si onorano dèi e uomini, e andrò a librarmi sugli alberi?”. Dissero gli alberi al fico: “Vieni tu, regna su di noi”. Rispose loro il fico: “Rinuncerò alla mia dolcezza e al mio frutto squisito, e andrò a librarmi sugli alberi?”. Dissero gli alberi alla vite: “Vieni tu, regna su di noi”. Rispose loro la vite: “Rinuncerò al mio mosto, che allieta dèi e uomini, e andrò a librarmi sugli alberi?”. Dissero tutti gli alberi al rovo: “Vieni tu, regna su di noi”. Rispose il rovo agli alberi: “Se davvero mi ungete re su di voi, venite, rifugiatevi alla mia ombra; se no, esca un fuoco dal rovo e divori i cedri del Libano” (Gdc 9,8-15). Allora gli si avvicinò la madre dei figli di Zebedeo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato» (Mt 20,20-23). Ogni vita è un mistero. Di ogni mistero solo Cristo Gesù possiede la chiave della sua conoscenza e solo in Lui si può realizzare, per opera del suo Santo Spirito. Perché il mistero si realizzi in Cristo è necessario che ogni uomo glielo consegni, allo stesso modo che Cristo Gesù ha consegnato la sua vita al Padre. È nella piena consegna che avviene la piena realizzazione. Meno si consegna la vita a Cristo e meno essa si realizza. Cristo si è annientato e il Padre lo ha esaltato così grandemente da costituirlo Signore del cielo e della terra e Giudice dei vivi e dei morti. Chi è allora il cristiano? Il cristiano è colui che si consegna interamente a Cristo Gesù perché Cristo Gesù realizzi in Lui, con Lui, per Lui, nella potenza dello Spirito Santo il suo mistero. Quale mistero? Quello scritto per lui prima della fondazione del mondo. Questa verità la possiamo attingere nella Lettera dell’Apostolo Paolo agli Efesini: “Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto, avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria (Ef 1,3-14). Il mistero è stato scritto per noi prima della creazione del mondo. Il tempo è dato per la sua realizzazione. LEGGIAMO IL TESTO DI Gv 21,20-25 Pietro si voltò e vide che li seguiva quel discepolo che Gesù amava, colui che nella cena si era chinato sul suo petto e gli aveva domandato: «Signore, chi è che ti tradisce?». Pietro dunque, come lo vide, disse a Gesù: «Signore, che cosa sarà di lui?». Gesù gli rispose: «Se voglio che egli rimanga finché io venga, a te che importa? Tu seguimi». Si diffuse perciò tra i fratelli la voce che quel discepolo non sarebbe morto. Gesù però non gli aveva detto che non sarebbe morto, ma: «Se voglio che egli rimanga finché io venga, a te che importa?». Questi è il discepolo che testimonia queste cose e le ha scritte, e noi sappiamo che la sua testimonianza è vera. Vi sono ancora molte altre cose compiute da Gesù che, se fossero scritte una per una, penso che il mondo stesso non basterebbe a contenere i libri che si dovrebbero scrivere. Simon Pietro vorrebbe conoscere il mistero che avvolge la vita dell’Apostolo Giovani. Gesù gli risponde che a lui nulla deve importare del mistero degli altri. A lui ora deve interessare una sola cosa: seguire Gesù. Camminare dietro di Lui. Arrivare fino alla consegna della sua vita. Ognuno è chiamato a mostrare che il mistero scritto per lui dal Signore può essere realizzato in ogni sua parte. Chi è Cristo Gesù? Colui che ha realizzato il progetto scritto per Lui dal Padre in ogni sua parte. Chi è il cristiano? Colui che deve mostrare al mondo che in lui, per Cristo, in Cristo, con Cristo, nello Spirito Santo, il mistero si sta realizzando. È questa la vera nostra testimonianza da rendere al mondo: mostrargli che Cristo può essere realizzato in noi e noi possiamo realizzare noi in Cristo. È quanto attesta l’Apostolo Paolo ai Galati: “Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me. O stolti Gàlati, chi vi ha incantati? Proprio voi, agli occhi dei quali fu rappresentato al vivo Gesù Cristo crocifisso! (Gal 2,19-3,1). Quanto a me invece non ci sia altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo. D’ora innanzi nessuno mi procuri fastidi: io porto le stigmate di Gesù sul mio corpo (Gal 6,14.17). Madre di Dio, Donna interamente consegnata al tuo Signore, aiutaci. Anche noi vogliamo consegnarci a Cristo, nello Spirito Santo. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
