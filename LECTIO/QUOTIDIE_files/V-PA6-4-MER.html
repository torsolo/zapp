<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Mercoledì della VI settimana di Pasqua.
</p>

<p>
<u>ANTIFONA</u> / Ti loderò, Signore, tra le genti, e annuncerò il tuo nome ai miei fratelli. Alleluia. (Sal 17,50; 21,23)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Padre, che ci doni la grazia di celebrare nel mistero la risurrezione del tuo Figlio, fa’ che possiamo rallegrarci con tutti i santi nel giorno della sua venuta nella gloria. Egli è Dio, e vive e regna con te.
</p>

<p>
<u>LETTURA1</u> / <b>Colui che, senza conoscerlo, voi adorate, io ve lo annuncio</b> / Dagli Atti degli Apostoli (At 17,15-22 - 18, 1) / In quei giorni, quelli che accompagnavano Paolo lo condussero fino ad Atene e ripartirono con l'ordine, per Sila e Timòteo, di raggiungerlo al più presto. Paolo, in piedi in mezzo all'Areòpago, disse: «Ateniesi, vedo che, in tutto, siete molto religiosi. Passando infatti e osservando i vostri monumenti sacri, ho trovato anche un altare con l'iscrizione: "A un Dio ignoto". Ebbene, colui che, senza conoscerlo, voi adorate, io ve lo annuncio. Il Dio che ha fatto il mondo e tutto ciò che contiene, che è Signore del cielo e della terra, non abita in templi costruiti da mani d'uomo né dalle mani dell'uomo si lascia servire come se avesse bisogno di qualche cosa: è lui che dà a tutti la vita e il respiro e ogni cosa. Egli creò da uno solo tutte le nazioni degli uomini, perché abitassero su tutta la faccia della terra. Per essi ha stabilito l'ordine dei tempi e i confini del loro spazio perché cerchino Dio, se mai, tastando qua e là come ciechi, arrivino a trovarlo, benché non sia lontano da ciascuno di noi. In lui infatti viviamo, ci muoviamo ed esistiamo, come hanno detto anche alcuni dei vostri poeti: "Perché di lui anche noi siamo stirpe". Poiché dunque siamo stirpe di Dio, non dobbiamo pensare che la divinità sia simile all'oro, all'argento e alla pietra, che porti l'impronta dell'arte e dell'ingegno umano. Ora Dio, passando sopra ai tempi dell'ignoranza, ordina agli uomini che tutti e dappertutto si convertano, perché egli ha stabilito un giorno nel quale dovrà giudicare il mondo con giustizia, per mezzo di un uomo che egli ha designato, dandone a tutti prova sicura col risuscitarlo dai morti». Quando sentirono parlare di risurrezione dei morti, alcuni lo deridevano, altri dicevano: «Su questo ti sentiremo un'altra volta». Così Paolo si allontanò da loro. Ma alcuni si unirono a lui e divennero credenti: fra questi anche Dionigi, membro dell'Areòpago, una donna di nome Dàmaris e altri con loro. Dopo questi fatti Paolo lasciò Atene e si recò a Corìnto. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 148) <b>I cieli e la terra sono pieni della tua gloria</b> / Lodate il Signore dai cieli, lodatelo nell'alto dei cieli. Lodatelo, voi tutti, suoi angeli, lodatelo, voi tutte, sue schiere. / I re della terra e i popoli tutti, i governanti e i giudici della terra, i giovani e le ragazze, i vecchi insieme ai bambini lodino il nome del Signore. / Perché solo il suo nome è sublime: la sua maestà sovrasta la terra e i cieli. Ha accresciuto la potenza del suo popolo. Egli è la lode per tutti i suoi fedeli, per i figli d'Israele, popolo a lui vicino. 
</p>

<p>
<u>ALLELUIA</u> / Alleluia, Alleluia / Io pregherò il Padre ed egli vi darà un altro Paràclito perché rimanga con voi per sempre. (Gv 14,16) / Alleluia.
</p>

<p>
<u>VANGELO</u> / <b>Lo Spirito della verità vi guiderà a tutta la verità</b> / Dal Vangelo secondo  Giovanni (Gv 16,12-15) / In quel tempo, disse Gesù ai suoi discepoli: «Molte cose ho ancora da dirvi, ma per il momento non siete capaci di portarne il peso. Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future. Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Lo Spirito di verità ci dispone all'accoglienza del messaggio di Cristo e alla preghiera. Diciamo con fede: / <b>Dona il tuo Spirito, Signore.</b> / Per tutti gli uomini che cercano Dio attraverso la sapienza umana, la filosofia o la scienza, perché scoprano che nel Cristo c'è il fine e il senso ultimo di ogni realtà. Preghiamo: / Per tutti gli evangelizzatori, perché sull'esempio di Paolo sappiano fare un annuncio del Cristo risorto nel contesto culturale di oggi, senza alcuna diminuzione della verità. Preghiamo: / Per tutti i teologici che approfondiscono i contenuti della fede, perché siano docili allo Spirito Santo e alla sua assistenza nel magistero della Chiesa. Preghiamo: / Per noi credenti, perché siamo consapevoli di essere amati da Dio, nel quale viviamo, ci muoviamo ed esistiamo. Preghiamo: / Per noi che siamo chiamati a vivere nell'oggi la Parola di Cristo, perché lo Spirito Santo ci aiuti a fare sempre questa memoria vitale di essa. Preghiamo: / Per chi si chiude nell'autosufficienza della ragione. / Per gli adulti che stanno approfondendo il catechismo. / O Dio Padre, che hai comunicato tutto ciò che possiedi al tuo Figlio, perché egli lo trasmettesse a noi per mezzo del tuo Spirito, fa' che, docili alla tua Parola, ci lasciamo guidare alla verità tutta intera. Per Cristo nostro Signore. Amen.
</p>

<p>
<u>OFFERTORIO</u> / O Dio, che nella comunione mirabile a questo sacrificio ci hai resi partecipi della tua natura divina, dona a noi, che abbiamo conosciuto la tua verità, di testimoniarla con una degna condotta di vita. Per Cristo nostro Signore. ♦ Sii misericordioso con noi, o Signore, nella tua pietà immensa, e per questo santo sacrificio, a te offerto con fede, allieta sempre la tua Chiesa con il dono dei sacramenti pasquali. Per Cristo nostro Signore.
</p>

<p>
<u>PREFAZIO</u> / (PA-II) <b>La nuova vita in Cristo</b> / E’ veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra, e con l’assemblea degli angeli e dei santi canta l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Dice il Signore: «Io ho scelto voi e vi ho costituiti perché andiate e portiate frutto e il vostro frutto rimanga». Alleluia. (Gv 15,16) ♦ Quando verrà lo Spirito della verità, vi guiderà alla verità tutta intera. Alleluia. (Gv 16,13)
</p>

<p>
<u>GRATIAS</u> / Assisti con bontà il tuo popolo, o Signore, e poiché lo hai colmato della grazia di questi santi misteri, donagli di passare dalla nativa fragilità umana alla vita nuova nel Cristo risorto. Egli vive e regna nei secoli dei secoli. ♦ Ricolmi della pienezza della tua grazia, ti chiediamo, o Signore, che i tuoi figli, sostenuti dalla forza del convito eucaristico, siano coraggiosi testimoni della verità del Vangelo, e nel nostro tempo rendano sempre presente e operante la tua Chiesa. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Guglielmo di Saint-Thierry (ca 1085-1148) monaco benedettino poi cistercense / Specchio, 6; PL 180, 384 / «Lo Spirito di verità vi guiderà alla verità tutta intera» / "Quando verrà il Consolatore che io vi manderò dal Padre, lo Spirito di verità che procede dal Padre, egli mi renderà testimonianza. Nessuno conosce i segreti dell'uomo se non lo spirito dell'uomo che è in lui; così pure i segreti di Dio nessuno li ha mai potuti conoscere se non lo Spirito di Dio" (Gv 15,26 e 1Cor 2,11). Affrettati dunque ad essere partecipe dello Spirito Santo. (...) Incominceranno allora a brillare nel tuo spirito quelle cose che la Sapienza poté dire in terra ai suoi discepoli, ma che essi non potevano capire, finché non fosse venuto lo Spirito di verità, che avrebbe insegnato loro tutta la verità. (...)  "Dio è spirito" (Gv 4,24) E come è necessario che quelli che lo adorano, lo adorino "in spirito e verità" (ibidem), così coloro che desiderano sapere e conoscere è necessario che cerchino l'intelligenza della fede e il senso di quella pura e semplice verità solo nello Spirito Santo. Infatti nelle tenebre e nell'ignoranza di questa vita lui è luce illuminante per i poveri in spirito (Mt 5,3); è la carità che trascina, la dolcezza che affascina, è la via dell'uomo a Dio, l'amore di chi ama, la devozione, la pietà. Rivela ai fedeli, in un crescendo di fede, la giustizia di Dio, quando dà grazia su grazia (Gv 1,16), e fede illuminata dalla fede che nasce dall'ascolto.
</p>

<p>
<u>EVANGELIZO-21</u> / Catechismo della Chiesa cattolica § 687-688<br>
«Egli, lo Spirito di verità, vi guiderà alla verità tutta intera» / «I segreti di Dio nessuno li ha mai potuti conoscere se non lo Spirito di Dio» (1Cor 2,11). Ora, il suo Spirito, che lo rivela, ci fa conoscere Cristo, suo Verbo, sua Parola vivente, ma non manifesta se stesso. Colui che « ha parlato per mezzo dei profeti » (Credo) ci fa udire la Parola del Padre. Lui, però, non lo sentiamo. Non lo conosciamo che nel movimento in cui ci rivela il Verbo e ci dispone ad accoglierlo nella fede. Lo Spirito di verità che ci svela Cristo «non parla da sé» (Gv 16,13). Un tale annientamento, propriamente divino, spiega il motivo per cui « il mondo non può ricevere » lo Spirito, « perché non lo vede e non lo conosce » (Gv 14,17), mentre coloro che credono in Cristo lo conoscono perché dimora presso di loro. La Chiesa, comunione vivente nella fede degli Apostoli che essa trasmette, è il luogo della nostra conoscenza dello Spirito Santo: nelle Scritture, che egli ha ispirato; nella Tradizione, di cui i Padri della Chiesa sono i testimoni sempre attuali; nel Magistero della Chiesa, che egli assiste; nella liturgia sacramentale, attraverso le sue parole e i suoi simboli, in cui lo Spirito Santo ci mette in comunione con Cristo; nella preghiera, nella quale intercede per noi; nei carismi e nei ministeri per mezzo dei quali si edifica la Chiesa; nei segni di vita apostolica e missionaria; nella testimonianza dei santi, in cui egli manifesta la sua santità e continua l'opera della salvezza.
</p>

<p>
<u>DiBruno1</u> / Vi guiderà a tutta la verità (Gv 16,12-15) / Di solito quando si pensa alla verità, la mente corre al mistero o al concetto che vi è in ogni Parola della Scrittura. Lo Spirito Santo verrebbe per farci conoscere quanto è stato rivelato del mistero di Cristo Gesù secondo la pienezza della verità contenuta in ogni Parola scritta nelle sacre pagine. Questa è una parte della sua guida, ma non è tutta la sua guida. Se aggiungiamo a questa prima visione della verità una seconda, che è la nostra verità, quella verità scritta da Dio, in Cristo, per lo Spirito Santo, che ognuno di noi deve realizzare, allora il significato diviene pieno, perfetto. Lo Spirito è dato perché ognuno di noi compia nella sua vita quanto per noi è stato scritto non con realizzazione parziale, ma piena, perfetta. Gesù dallo Spirito Santo è stato guidata dal momento del concepimento fino al giorno della sua gloriosa ascensione al cielo, a realizzare tutto il mistero scritto per Lui nella Legge, nei Profeti, nei Salmi. Anche il nostro mistero da realizzare è stato scritto nella Scrittura, sia nell’Antico che nel Nuovo Testamento. Questo mistero scritto si deve realizzare portando a fruttificazione carismi, ministeri, vocazioni, missione particolari. Ma chi conosce il suo mistero? Solo lo Spirito Santo. Chi ce lo può insegnare, rivelare? Lo Spirito Santo. Chi può condurci a tutta la verità? Lo Spirito Santo. Chi può trasformarci da uomini secondo natura a persone secondo lo Spirito Santo? Solo lo Spirito Santo. Nessun altro può operare questo. Come Gesù fu preso per mano dello Spirito e guidato a tutta la sua verità che si è realizzata il giorno della sua risurrezione, così lo Spirito deve prenderci e condurci a tutta la nostra verità, che si realizzerà il giorno della nostra gloriosa risurrezione. / San Paolo questa verità la rivela ai Corinzi: “Tra coloro che sono perfetti parliamo, sì, di sapienza, ma di una sapienza che non è di questo mondo, né dei dominatori di questo mondo, che vengono ridotti al nulla. Parliamo invece della sapienza di Dio, che è nel mistero, che è rimasta nascosta e che Dio ha stabilito prima dei secoli per la nostra gloria. Nessuno dei dominatori di questo mondo l’ha conosciuta; se l’avessero conosciuta, non avrebbero crocifisso il Signore della gloria. Ma, come sta scritto: Quelle cose che occhio non vide, né orecchio udì, né mai entrarono in cuore di uomo, Dio le ha preparate per coloro che lo amano. Ma a noi Dio le ha rivelate per mezzo dello Spirito; lo Spirito infatti conosce bene ogni cosa, anche le profondità di Dio. Chi infatti conosce i segreti dell’uomo se non lo spirito dell’uomo che è in lui? Così anche i segreti di Dio nessuno li ha mai conosciuti se non lo Spirito di Dio. Ora, noi non abbiamo ricevuto lo spirito del mondo, ma lo Spirito di Dio per conoscere ciò che Dio ci ha donato. Di queste cose noi parliamo, con parole non suggerite dalla sapienza umana, bensì insegnate dallo Spirito, esprimendo cose spirituali in termini spirituali. Ma l’uomo lasciato alle sue forze non comprende le cose dello Spirito di Dio: esse sono follia per lui e non è capace di intenderle, perché di esse si può giudicare per mezzo dello Spirito. L’uomo mosso dallo Spirito, invece, giudica ogni cosa, senza poter essere giudicato da nessuno. Infatti chi mai ha conosciuto il pensiero del Signore in modo da poterlo consigliare? Ora, noi abbiamo il pensiero di Cristo” (1Cor 2,6-16). Chi non è potentemente piantato nello Spirito Santo, da Lui non potrà essere guidato alla realizzazione di tutta la sua verità. La sua vita naufragherà sugli scogli della falsità, dell’errore, della stoltezza, dell’empietà, dell’immoralità, dell’idolatria. / In quel tempo, disse Gesù ai suoi discepoli: «Molte cose ho ancora da dirvi, ma per il momento non siete capaci di portarne il peso. Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future. Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà». / Lo Spirito Santo ci guiderà a tutta la verità del mistero di Cristo Gesù, aiutandoci a realizzarlo tutto nella nostra vita. A nulla serve avere una conoscenza solo concettuale del mistero di Gesù Signore. La verità è verità quando diviene nostra vita. Finché non saremo giusti nella gloria del cielo, il cammino nella verità deve essere ininterrotto. / Madre di Dio, Angeli, Santi, fate che camminiamo di verità in verità verso tutta la verità. 
</p>

<p>
<u>DiBruno-21</u> / Prenderà da quel che è mio e ve lo annuncerà (Gv 16,12-15) / Nell’Antico Testamento il Padre ha consegnato la sua Parola alle Tavole della Legge e ai Rotoli sui quali la sua Parola veniva scritta. Questa consegna non era però sufficiente. Ognuno poteva leggere la Parola scritta con i suoi occhi di peccato e trasformarla in una grande menzogna. Ecco cosa dice il Signore per mezzo del suo profeta Geremia: “La cicogna nel cielo conosce il tempo per migrare, la tortora, la rondinella e la gru osservano il tempo del ritorno; il mio popolo, invece, non conosce l’ordine stabilito dal Signore. Come potete dire: “Noi siamo saggi, perché abbiamo la legge del Signore”? A menzogna l’ha ridotta lo stilo menzognero degli scribi! I saggi restano confusi, sconcertati e presi come in un laccio. Ecco, hanno rigettato la parola del Signore: quale sapienza possono avere?” (Cfr. Ger 8,1-9). Il Signore non ha permesso che la sua Parola fosse ridotta a menzogna, perché sempre ha mandato i suoi profeti perché la facessero risuonare integra e pura e anche perché la sua Parola l’ha consegnata allo Spirito Santo, perché fosse Lui a farla divenire sapienza nel cuore di ogni uomo timorato di Dio, giusto, pio, sempre obbediente alla Legge dell’alleanza. Senza l’invio dei profeti e senza il dono della sapienza, vera costante e ininterrotta luce soprannaturale di verità e giustizia, nessuna Parola del Signore sarebbe rimasta nella sua purezza. Il peccato ha questo potere infinito: ridurre tutta la Parola di Dio in menzogna e falsità, ma anche di proclamare purissima verità ogni menzogna di Satana. Avveniva ieri, avviene oggi, avverrà domani e sempre. / In quel tempo, disse Gesù ai suoi discepoli: «Molte cose ho ancora da dirvi, ma per il momento non siete capaci di portarne il peso. Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future. Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà». / Entriamo nel Nuovo Testamento. Gesù fa risuonare integra, pura, perfetta in ogni cosa la Parola del Padre suo. Ad essa dona anche pieno compimento con la sua vita. A chi affida il Padre la Parola di suo Figlio, che poi è la sua stessa vita? L’affida agli Apostoli, allo Spirito Santo. Gli Apostoli nello Spirito l’affidano anche alle pergamene e al papiro. Ecco come l’Apostolo Giovanni rende testimonianza a Cristo Gesù: “Quello che era da principio, quello che noi abbiamo udito, quello che abbiamo veduto con i nostri occhi, quello che contemplammo e che le nostre mani toccarono del Verbo della vita – la vita infatti si manifestò, noi l’abbiamo veduta e di ciò diamo testimonianza e vi annunciamo la vita eterna, che era presso il Padre e che si manifestò a noi –, quello che abbiamo veduto e udito, noi lo annunciamo anche a voi, perché anche voi siate in comunione con noi. E la nostra comunione è con il Padre e con il Figlio suo, Gesù Cristo. Queste cose vi scriviamo, perché la nostra gioia sia piena” (1Gv 1,1-4). Così anche l’Apostolo Pietro: “Infatti, vi abbiamo fatto conoscere la potenza e la venuta del Signore nostro Gesù Cristo, non perché siamo andati dietro a favole artificiosamente inventate, ma perché siamo stati testimoni oculari della sua grandezza. Egli infatti ricevette onore e gloria da Dio Padre, quando giunse a lui questa voce dalla maestosa gloria: «Questi è il Figlio mio, l’amato, nel quale ho posto il mio compiacimento». Questa voce noi l’abbiamo udita discendere dal cielo mentre eravamo con lui sul santo monte. E abbiamo anche, solidissima, la parola dei profeti, alla quale fate bene a volgere l’attenzione come a lampada che brilla in un luogo oscuro, finché non spunti il giorno e non sorga nei vostri cuori la stella del mattino. Sappiate anzitutto questo: nessuna scrittura profetica va soggetta a privata spiegazione, poiché non da volontà umana è mai venuta una profezia, ma mossi da Spirito Santo parlarono alcuni uomini da parte di Dio” (2Pt 1,16-21). Quando gli Apostoli rendono vera testimonianza a Cristo Gesù? Sempre e solo quando sono nello Spirito Santo. Si vede Cristo nello Spirito Santo, si legge di Cristo nello Spirito Santo, si parla di Cristo nello Spirito Santo. Lo Spirito Santo non è del singolo, ma degli Apostoli, del corpo di Cristo, della Chiesa. / Madre della Redenzione, Angeli, Santi, fate che tutto operiamo nello Spirito Santo.
</p>

<p>
<u>Silvestrini-21</u> / Lo Spirito vi guiderà nella pienezza della verità. Gesù rinnova ai discepoli la promessa del Consolatore, come "Spirito di verità", la cui funzione sarà quella di ricordare ciò che egli "ha già manifestato" e quello che ora non possono capire. "Molte cose ho ancora da dirvi, ma per il momento non siete capaci di poterle accogliere come sono. Quando verrà lo Spirito di verità, vi guiderà nella pienezza della verità". La verità completa la dobbiamo intendere anche in modo qualitativo. Si tratterebbe quindi d'una comprensione in profondità, d'una penetrazione del mistero della persona di Cristo, della sua opera, della sua morte, della sua missione redentiva universale. Tutto questo non poteva essere compreso allora dai discepoli. Più tardi, alla luce dello Spirito, nel corso della storia della Chiesa, la verità si farà sempre più strada. La funzione mediatica dello Spirito tuttavia "non parlerà da sé, ma prenderà del mio". Una conferma, dunque, del ruolo dello Spirito, che è quello non di darci una nuova rivelazione, ma di rendere viva e attuale la rivelazione nei tempi degli uomini. "Dirà tutto quello che avrà udito e vi annunzierà le cose che verranno". L'azione dello Spirito è rivolta non solo al prima di Gesù, ma anche al presente e al futuro della storia della Chiesa e del mondo. Questo brano di Vangelo fu davvero una splendida predizione. Ci traccia una strada. Ci dice che non dobbiamo vivere di opinioni personali o collettive. Lo Spirito ci sarà sempre guida "nella pienezza della verità", compiendo in ciascuno di noi, in comunione con tutta la Chiesa, quasi una nuova rivelazione, guidandoci nella lettura dell'antica, unica ed immutabile rivelazione biblica: immutabile, ma non ferma; anzi, in cammino ed in continua crescita.
</p>

<p>
<u>LOYOLA1</u> / Quante volte il Signore Gesù ha parlato ai suoi discepoli senza che lo comprendessero, dovendo oltretutto tornare ancora a spiegarsi… e chissà quante volte anche noi abbiamo fatto questa stessa esperienza di incomprensione o di durezza della Parola di Dio! Il Signore Gesù sta per tornare al Padre e garantisce ancora una volta che arriverà lo Spirito Santo che permetterà ai discepoli, e a tutti i battezzati dopo di loro, la comprensione delle sue parole, del senso profondo del mistero della vita. E allora le domande profonde che ci portiamo nel cuore possono trovare una risposta se disposti ad accogliere Dio così com’è, lasciando cadere i nostri muri interiori, le barriere architettoniche del nostro ego. / Quale parola di Dio mi risulta più difficile, più dura? L’immagine di comunione della Santissima Trinità come provoca il mio modo di relazionarmi? Quale immagine di comunità mi suggerisce? Quale barriera sono invitato oggi ad abbattere? (Michele Papaluca SJ)
</p>

<p>
<u>LOYOLA-21</u> / È molto bella questa parola di Gesù. Da un lato lui non vuole caricarci di qualcosa di cui non possiamo portare il peso. Questo in effetti, se ci pensiamo, fa parte della vita. Ci sono consapevolezze, processi che richiedono tempo, a cui non si giunge da un giorno all’altro. A ciascuno è capitato di dirsi: “Ecco, vedi, ci è voluto tanto tempo per capire questa cosa, però forse oggi era proprio il momento giusto.” Gesù ama tutto della nostra vita e in questi cammini Egli ci vuole accompagnare, però rispettando i nostri tempi. Ci accompagna attraverso il suo Spirito, non ci lascia soli. La verità di cui Gesù parla è la verità su di lui, che illumina la verità della nostra vita personale. Seguire il Signore e credere in lui significa conoscerlo sempre più intimamente e questa relazione, che sappiamo essere d’Amore, riempie la nostra vita, illuminandola e dandole senso. Chiediamo al Signore che ci aiuti a fare sempre più luce nel nostro cuore, con quella verità che ci rende liberi. / Dove sento che il Signore mi sta aiutando o mi ha aiutato a fare verità nella mia vita? Dove sento invece il desiderio inespresso di fare più luce? In che modo chiedo al Signore l’aiuto del suo Spirito? (Daniele Ferron SJ)
</p>

<p>
<u>LettureBose</u> / Un'arroganza superba e una presunzione sacrilega / Fratelli carissimi, leggendo la lettera che mi avete inviato per annunciarmi il vostro ritorno, la pace ritrovata con la chiesa e il vostro reinserimento nel novero dei fratelli, confesso di aver provato una gioia pari a quella che avevo provato qualche tempo prima, quando avevo saputo della vostra gloriosa confessione di fede e avevo ricevuto la notizia, che mi aveva riempito di consolazione, dell'onore celeste e spirituale da voi ottenuto nel combattimento. È infatti un'altra confessione della vostra fede e della vostra gloria riconoscere che la chiesa è una sola, non partecipare all'errore di altri, o piuttosto alla loro malvagità, e ritornare a quei medesimi accampamenti da cui eravate usciti, da cui vi eravate lanciati per sostenere la guerra e vincere il nemico ... Anche se è evidente che nella chiesa vi è la zizzania (Mt 13,24-30), la nostra fede e la nostra carità non devono tuttavia trovarvi un ostacolo al punto che finiamo per abbandonare la chiesa perché vediamo che in essa vi è la zizzania. Dobbiamo soltanto sforzarci di essere grano affinché, quando si comincerà a riporre il grano nei granai del Signore, possiamo ricevere il frutto del nostro lavoro e della nostra fatica. L'Apostolo in una sua lettera dice: In una grande casa non vi sono soltanto vasi d'oro e d'argento, ma anche di legno e d'argilla, gli uni per usi d'onore, gli altri per usi vili (2Tm 2,20). Noi cerchiamo, per quanto ci è possibile, di essere un vaso d'oro o d'argento. Ma soltanto al Signore è concesso di spezzare i vasi d'argilla; a lui è stata data una verga di ferro (Sal 2,9). Il servo non è più grande del suo signore (Mt 10,24), né alcuno può arrogarsi quello che il Padre ha attribuito soltanto al Figlio (Gv 5,22), tanto da pensare di poter ormai prendere il ventilabro per separare la pula e ripulire l'aia (Mt 3,12) o separare in base a un giudizio umano tutta la zizzania dal grano (Mt 13,28-30). Questa è arroganza superba e presunzione sacrilega nate da malvagia follia. (Cipriano di Cartagine, Lettere 54,1.3) 
</p>

<p>
<u>FEGF1</u> / «Quando verrà lo Spirito di verità, egli vi guiderà alla verità tutta intera» di San Silvano nel diciannovesimo secolo / Se cerchi di pregare con la mente unita al cuore e non ci riesci, allora pronuncia la preghiera con la bocca e tieni ferma la mente sulle parole della preghiera. Col tempo il Signore ti darà anche la "preghiera del cuore", senza pensieri; e allora pregherai liberamente, senza sforzo. Alcuni hanno fatto del male al loro cuore perché troppo presto hanno voluto pregare con la mente unita al cuore e hanno finito col non riuscire più a dire la preghiera neppure con la bocca. Ma tu riconosci l'ordine della vita spirituale: i doni sono concessi all'anima semplice, umile, sottomessa. A chi è sottomesso e moderato in tutto - nel cibo, nelle parole, nei movimenti - il Signore stesso dona la preghiera, e questa, per energia divina, si celebrerà nel profondo del cuore... Il Signore ci ha dato il comandamento di “amare Dio con tutto il cuore e con tutta la mente e con tutta l'anima” (Mc 12,33). Ma senza preghiera com'è possibile amare? Perciò la mente e il cuore dell'uomo devono sempre essere liberi per la preghiera. Quando ami qualcuno tu desideri pensare a lui, parlargli, stare insieme a lui. L'anima ama il Signore come Padre e Creatore e sta davanti a lui con timore e amore: con timore, perché Egli è il Signore; con amore perché l'anima lo riconosce come Padre pieno di misericordia, e la sua grazia è più soave di ogni altra cosa. Io ho constatato che la preghiera è facile, quando la grazia di Dio ci soccorre. Il Signore ci ama senza misura e con la preghiera ci fa degni di parlare con lui, di pentirci e di glorificarLo. Non sono capace di descrivere quanto ci ama il Signore. Per mezzo dello Spirito santo noi conosciamo questo amore e l'anima di chi prega conosce lo Spirito Santo.
</p>

<p>
<u>FEGF2</u> / «Egli vi guiderà alla verità tutta intera» di Sant’Antonio di Padova nel dodicesimo secolo / Lo Spirito Santo, il Paraclito, il Difensore, è colui che il Padre e il Figlio mandano nell’anima dei giusti come un soffio. Per mezzo di lui siamo santificati e meritiamo di essere santi. Il soffio umano è la vita dei corpi; il soffio divino è la vita degli spiriti. Il soffio umano ci rende sensibili; il soffio divino ci rende santi. Questo Spirito è Santo, perché senza di lui nessuno spirito, sia angelico che umano, può essere santo. “Il Padre, dice Gesù, ve lo manderà nel mio nome” (Gv 14,26), cioè nella mia gloria, per manifestare la mia gloria; o ancora, perché egli ha lo stesso nome del Figlio: egli è Dio. “Egli mi glorificherà” perché vi renderà spirituali, e vi farà capire come il Figlio è uguale al Padre, e non è soltanto un uomo come appare ai nostri sensi, o perché vi toglierà il vostro timore e vi farà annunciare la mia gloria al mondo intero. Infatti la mia gloria, è la salvezza degli uomini. “Egli v’insegnerà ogni cosa”. “Voi figli di Sion, dice il profeta Gioele, rallegratevi, gioite nel Signore vostro Dio, perché vi ha dato colui che insegna la giustizia”(2,23 Volg), che vi insegnerà quanto riguarda la salvezza.
</p>

<p>
<u>Luigi Maria Epicoco</u> / Destinati alla stessa gloria di Cristo / C’è una cosa che molte volte dimentichiamo nella nostra vita spirituale, ed è la gradualità: “Molte cose ho ancora da dirvi, ma per il momento non siete capaci di portarne il peso”. Non esiste un momento in cui capiamo tutto e sappiamo tutto perché l’amore è sempre qualcosa di inesauribile che man mano ci allarga il cuore e la mente. Gesù è venuto a rivelarci già tutta la verità, e non c’è  null’altro da aggiungere, ma questa verità ha bisogno di essere compresa sempre e nuovamente. È questo il ruolo dello Spirito: condurci sempre in maniera nuova a capire ciò che Gesù ci ha già detto una volta per tutte: “Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future”. Questo percorso di approfondimento che ci porta a consapevolizzare sempre più la verità che ci ha dato Gesù non ha a che fare con la previsione del futuro, ma con la scoperta che c’è sempre una novità che germoglia dal passato. Un cristiano sa rileggere costantemente la vicenda di Gesù e sa ritrovare la propria vita a partire proprio da essa. E nel guardarsi riflesso nella vicenda di Gesù scopre anche il proprio destino. E il nostro destino è quello di avere la stessa gloria di Cristo: “Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà”. Per poter comprendere fino in fondo queste parole però dobbiamo per un istante dimenticare la gloria del mondo. La gloria di Cristo è il Suo essere Figlio. È questo il segreto di Gesù. Egli si sente amato dal Padre ed è questo che sprigiona in Lui il suo essere Figlio. Anche noi siamo chiamati allo stesso modo a lasciarci amare da Lui, e questo amore avrà come effetto quello di renderci come Gesù. Può sembrare complicato ma basta pensare a tutte le volte che ci siamo sentiti amati, in quel momento sentivamo di poter fare tutto. Bisogna pensare questo ed elevarlo ad eternità.
</p>

<p>
<u>MichaelDavide Semeraro</u> / Il tuo nome è Respiro, alleluia! / Ciò che il Signore ha promesso ai suoi discepoli è una sorta di viatico per il loro ministero a servizio della gioia di tutti e di ciascuno: «Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future» (Gv 16,13). Non si tratta certo di una sorta di negromanzia addomesticata, bensì di una capacità di leggere continuamente il reale senza mai appiattirsi su se stessi e, soprattutto, sulle proprie paure e i propri timori. La testimonianza di Paolo «in piedi in mezzo all’Aeròpago» è non solo di grande intensità, ma soprattutto di rara capacità provocatoria, non solo per gli «Ateniesi» di tutti i tempi, ma pure per i discepoli che cerchiamo di diventare in verità. La prima cosa è una constatazione: «vedo che, in tutto, siete molto religiosi. Passando infatti e osservando i vostri monumenti sacri, ho trovato anche un altare con l’iscrizione: “A un Dio ignoto”» (At 17,22). Non bisogna sottovalutare questa constatazione dell’apostolo Paolo né tantomeno ridurla a una sorta di modalità adulatoria nei confronti degli Ateniesi. È una verità e un’evidenza inconfutabile il fatto che gli antichi nel loro paganesimo erano molto religiosi, così religiosi da mettersi al riparo da ogni dimenticanza di eventuali divinità ignote che si sarebbero potuto rattristare anche inconsapevolmente. Siamo di fronte a ciò che avviene ancora ai nostri giorni quando la conversione alla fede cristiana non è un motivo sufficiente per trascurare le abitudini e le pratiche religiose già conosciute, quasi per un bisogno di evitare di scontentare alcuno e di poter contare sull’aiuto di tutti gli dèi possibili e immaginabili. Paolo non si mostra scandalizzato, ma cerca di partire dallo spirito religioso per cominciare un cammino di fede il cui primo passo è una negazione necessaria, che apre a un’affermazione capace di schiudere un nuovo cammino. Questo processo che parte dall’essere religiosi e porta a una opzione di fede passa attraverso una ricomprensione di quell’immagine di Dio che non è semplicemente la proiezione idolatrica di noi stessi. La negazione suona così: «non abita in templi costruiti da mani d’uomo né dalle mani dell’uomo si lascia servire come se avesse bisogno di qualche cosa». L’affermazione rigenerante e rivoluzionaria è la seguente: «è lui che dà a tutti la vita e il respiro ed ogni cosa» (At 17,24-25). Nelle parole del Signore Gesù troviamo quella che potremmo definire una descrizione fisiologica della vita di Dio. Il Signore ci ricorda: «Molte cose ho ancora da dirvi, ma per il momento non siete capaci di portarne il peso» (Gv 16,12). Non sappiamo già tutto, ma il Signore si sta ancora rivelando e potremmo pregarlo di farlo a poco a poco, per darci il tempo di abituarci alle esigenze della sua Parola. Lungi da noi il pensare che sappiamo già tutto di ciò che il Signore vuole dirci e vuole chiederci per essere veramente suoi testimoni, animati dal suo respiro!
</p>

<p>
<u>Roberto Pasolini</u> / Gradualità / Non fu certo un disastro. Anzi, con la sua non comune capacità di entrare in dialogo con qualsiasi contesto culturale, l’apostolo Paolo riuscì a farsi ascoltare volentieri nell’Areopago di Atene. Il suo spirito di osservazione e la sua profonda intelligenza gli permisero di saper prima catturare l’attenzione dei cittadini ateniesi, facendo riferimento alla loro cultura religiosa, e poi di azzardare l’annuncio evangelico. «Ebbene, colui che, senza conoscerlo, voi adorate, io ve lo annuncio» (At 17,23). Forse però il suo zelo si spinse troppo oltre, arrivando frettolosamente ad annunciare la risurrezione dai morti del Cristo. A quelle parole, infatti, la maggior parte dei presenti fece spallucce e lo derise. Quando poi l’apostolo arrivò a Corinto — successiva tappa del suo viaggio missionario — si ritrovò costretto a riconoscere che non è «l’eccellenza della parola o della sapienza» (1Cor 2,1) a convertire gli uomini al mistero di Cristo, ma solo l’unzione dello Spirito Santo legata alla parola della croce. «Io ritenni di non sapere altro in mezzo a voi se non Gesù Cristo, e Cristo crocifisso. Mi presentai a voi nella debolezza e con molto timore e trepidazione. La mia parola e la mia predicazione non si basarono su discorsi persuasivi di sapienza, ma sulla manifestazione dello Spirito e della sua potenza, perché la vostra fede non fosse fondata sulla sapienza umana, ma sulla potenza di Dio» (2,2-4). Un discorso molto diverso da quello fatto ad Atene. Ma forse, proprio il fallimento di quel sermone bello ma non così fecondo, aveva insegnato a Paolo a custodire la passione di Gesù al centro della sua predicazione. Ogni apostolo impara a sue spese quanto sia necessario un lungo cammino per poter giungere — e per condurre gli altri — verso «tutta la verità» (Gv 16,3). E soprattutto perché, nella verità rivelata da Dio, il mistero della croce abbia una centralità indiscutibile e imprescindibile. Proprio queste motivazioni suggeriscono al Signore Gesù di mantenere una prudente e intelligente gradualità nell’introdurre i suoi discepoli verso la pienezza della fede. «Molte cose ho ancora da dirvi, ma per il momento non siete capaci di portarne il peso» (Gv 16,12). Il Maestro ha saputo fermarsi prima che lo «spettacolo» (Lc 23,48) della croce accecasse il cuore dei discepoli, affidando allo Spirito Santo il compito di continuare ad annunciare il mistero di Dio. C’è infatti un peso specifico che ogni verità porta con sé, che non sempre siamo capaci di portare nel nostro cuore. In molte relazioni che viviamo, spesso trascuriamo di chiederci a che velocità convenga viaggiare, lasciandoci il più delle volte vincere dall’ansia di manifestarci oppure di inghiottire l’altro dentro i nostri bisogni. Ma chi ama non ha e non può avere fretta, perché l’amore riesce a mettere al centro non il proprio bisogno ma quello dell’altro. Certo, bisogna fare attenzione che una necessaria gradualità non si trasformi, colpevolmente, in superficialità e rassegnazione. L’esperienza di Paolo ci ricorda che essere pazienti e accoglienti non deve implicare mai la rinuncia alla memoria di quanto Dio ha amato il mondo. E di quanto noi abbiamo assoluto bisogno di questo amore per uscire dalle tenebre di questo mondo.
</p>

<p>
<u>HomilyVoice-21</u> / PRIMA LETTURA Ora Dio, passando sopra ai tempi dell’ignoranza, ordina agli uomini che tutti e dappertutto si convertano, perché egli ha stabilito un giorno nel quale dovrà giudicare il mondo con giustizia, per mezzo di un uomo che egli ha designato, dandone a tutti prova sicura col risuscitarlo dai morti». Il Vangelo secondo Giovanni è un dialogo ininterrotto. È giusto conoscere la metodologia secondo la quale Gesù conduce il suo dialogo. Per Gesù il dialogo non è un ascoltare e lasciarsi ascoltare. Non siamo dinanzi a due soggetti alla pari. Tu dici una cosa. Io ne dico un’altra. Poi ognuno rimane con le sue idee, pur avendo entrambi pensato di poter convincere l’altro. In Gesù il dialogo parte dalla purissima verità del Padre, dalla quale è la sua verità. Nello Spirito Santo Lui conosce la verità del Padre. Nello Spirito Santo conosce la sua verità. Nello Spirito Santo conosce l’errore, la falsità, la menzogna, la confusione nel quale l’altro si trova. Il dialogo per Gesù è in tutto simile alla luce del sole che inizia fin dall’aurora ad illuminare la terra e l’illuminazione dura finché dura il giorno. Ecco un brano del dialogo di Gesù nella sinagoga di Cafàrnao: Il giorno dopo, la folla, rimasta dall’altra parte del mare, vide che c’era soltanto una barca e che Gesù non era salito con i suoi discepoli sulla barca, ma i suoi discepoli erano partiti da soli. Altre barche erano giunte da Tiberìade, vicino al luogo dove avevano mangiato il pane, dopo che il Signore aveva reso grazie. Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafàrnao alla ricerca di Gesù. Lo trovarono di là dal mare e gli dissero: «Rabbì, quando sei venuto qua?». Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato». Allora gli dissero: «Quale segno tu compi perché vediamo e ti crediamo? Quale opera fai? I nostri padri hanno mangiato la manna nel deserto, come sta scritto: Diede loro da mangiare un pane dal cielo». Rispose loro Gesù: «In verità, in verità io vi dico: non è Mosè che vi ha dato il pane dal cielo, ma è il Padre mio che vi dà il pane dal cielo, quello vero. Infatti il pane di Dio è colui che discende dal cielo e dà la vita al mondo». Allora gli dissero: «Signore, dacci sempre questo pane». Gesù rispose loro: «Io sono il pane della vita; chi viene a me non avrà fame e chi crede in me non avrà sete, mai! Vi ho detto però che voi mi avete visto, eppure non credete» (Gv 6,22-36). Gesù dialoga, ma sempre come il Maestro che conosce la verità da insegnare e la insegna nella sapienza e intelligenza dello Spirito Santo. l’Apostolo Paolo conosce la verità di Cristo Gesù, conosce la verità eterna e la verità storica. Anche lui è maestro nel dialogo. Parte dalla verità per condurre alla verità. La verità storica serve a lui per attestare la verità divina ed eterna. La verità divina ed eterna gli serve per attestare la verità storica. Senza la perfetta conoscenza della verità non c’è dialogo di fede. C’è comunicazione di pensieri del nostro cuore, ma non vero dialogo. Leggiamo ora con sapienza e intelligenza nello Spirito Santo il dialogo che lui tiene in Atene con i filosofi del tempo. Lui parte dalle conoscenze storiche e filosofiche dei suoi ascoltatori. Ma solo come momento di avvio. Poi si apre alla verità del Padre e conclude con la verità di Cristo. Finché lui parla di un Dio fuori della storia, tutti stanno ad ascoltarlo. Quando parla del Dio che si è fatto nostra storia per elevare la storia nella purezza della sua verità, allora gli dicono che lo avrebbero ascoltato un’altra volta. È la storia la forza della verità e del dialogo. LEGGIAMO At 17,15.22-18,1 Quelli che accompagnavano Paolo lo condussero fino ad Atene e ripartirono con l’ordine, per Sila e Timòteo, di raggiungerlo al più presto. Allora Paolo, in piedi in mezzo all’Areòpago, disse: «Ateniesi, vedo che, in tutto, siete molto religiosi. Passando infatti e osservando i vostri monumenti sacri, ho trovato anche un altare con l’iscrizione: “A un dio ignoto”. Ebbene, colui che, senza conoscerlo, voi adorate, io ve lo annuncio. Il Dio che ha fatto il mondo e tutto ciò che contiene, che è Signore del cielo e della terra, non abita in templi costruiti da mani d’uomo né dalle mani dell’uomo si lascia servire come se avesse bisogno di qualche cosa: è lui che dà a tutti la vita e il respiro e ogni cosa. Egli creò da uno solo tutte le nazioni degli uomini, perché abitassero su tutta la faccia della terra. Per essi ha stabilito l’ordine dei tempi e i confini del loro spazio perché cerchino Dio, se mai, tastando qua e là come ciechi, arrivino a trovarlo, benché non sia lontano da ciascuno di noi. In lui infatti viviamo, ci muoviamo ed esistiamo, come hanno detto anche alcuni dei vostri poeti: “Perché di lui anche noi siamo stirpe”. Poiché dunque siamo stirpe di Dio, non dobbiamo pensare che la divinità sia simile all’oro, all’argento e alla pietra, che porti l’impronta dell’arte e dell’ingegno umano. Ora Dio, passando sopra ai tempi dell’ignoranza, ordina agli uomini che tutti e dappertutto si convertano, perché egli ha stabilito un giorno nel quale dovrà giudicare il mondo con giustizia, per mezzo di un uomo che egli ha designato, dandone a tutti prova sicura col risuscitarlo dai morti». Quando sentirono parlare di risurrezione dei morti, alcuni lo deridevano, altri dicevano: «Su questo ti sentiremo un’altra volta». Così Paolo si allontanò da loro. Ma alcuni si unirono a lui e divennero credenti: fra questi anche Dionigi, membro dell’Areòpago, una donna di nome Dàmaris e altri con loro. Dopo questi fatti Paolo lasciò Atene e si recò a Corinto. Oggi viviamo in un mondo in cui si urla, non si dialoga. Si afferma, non si ragione. La verità è solo la propria ideologia. La stessa storia viene trasformata, modificata, alterata, a seconda dell’ideologia che governa il cuore di una persona. Altra metodologia oggi molto in voga: si usa il potere per imporre le proprie ideologie anche quelle le più immorali. Stile oggi è anche costruire ad arte tutto sul sentimento, sulla frase ad effetto, spesso servendosi di messaggi subliminali che entrano nel cuore senza che neanche ce ne accorgiamo. Si pensi a tutte quelle serie televisive di intrattenimento, da noi reputate innocenti. Sono proprie esse a inoculare nei cuori il più letale dei veleni contro la fede, la verità, la sana morale. Tutte le scienze vengono bene impiegate al fine di raggiungere lo scopo, che è solo uno: la creazione di una società senza né vincoli storici, né vincoli di fede, né incoli di moralità con la Realtà divina e trascendente. Oggi si vuole un uomo che si faccia e si disfaccia a suo piacimento. Si vuole uccidere, distrugge, annientare l’uomo secondo Dio, il suo Creatore e Signore, e si vuole un uomo che sia lui a farsi secondo i propri gusti. Tutto questo sta avvenendo con la complicità del cristiano, il cui silenzio nel non proferire la sua verità che è dalla verità del Padre, per Cristo, nello Spirito Santo, è ormai stile universale. Dove si rompe il silenzio, subentra l’ambiguità delle nostre parole e quella equivocità che è più dannosa e letale del silenzio. Se il cristiano vuole dialogare con il mondo deve o partire dalla purezza della sua verità o arrivare ad essa, altrimenti il suo dialogo serve solo a dare forza ad ogni falsità, menzogna, inganno. Madre di Dio, vieni in nostro aiuto. Fa’ che il cristiano non parli con il mondo dalla confusione e dall’ambiguità, ma abbia sempre il coraggio della verità. Solo la verità rende liberi. La falsità ci fa schiavi. Amen. LETTURA DEL VANGELO Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà. È sufficiente questa sola parola di Gesù per mettere in luce quanto falsa, bugiarda e menzognera è la teoria del Dio unico. Il nostro Dio, il Dio vivo e vero, il Dio che ha creato il cielo e la terra ed ha fatto l’uomo a sua immagine e somiglianza, è mistero eterno di unità e di comunione. All’esterno di sé, cioè nei mistero della creazione, della redenzione, della salvezza dell’uomo, tutto il Padre opera per mezzo di Cristo Gesù, nello Spirito Santo. Il Figlio, nello Spirito Santo, è il solo Mediatore tra il Padre e l’intero universo. Nulla viene dal Padre se non per mezzo di Cristo nello Spirito Santo. Nulla sale al Padre se non per mezzo di Cristo nello Spirito Santo. Questa verità oggettiva purissima è la nostra fede. Non è la fede che è la nostra verità. È invece la verità oggettiva, naturale e soprannaturale, divina e umana, eterna e storica che è la nostra fede. Se la verità oggettiva, divina, eterna, storica non fosse la nostra fede, la fede sarebbe solo una ideologia, un pensiero, un frutto del nostro cuore. Ecco come questa verità viene annunciata solennemente da Cristo Signore e come viene anche insegnata dall’Apostolo Paolo: In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra (Ef 1,3-14). Qual è l’opera che lo Spirito Santo dovrà compiere? La stessa che ha compiuto nel seno della Vergine Maria: “Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio” (Lc 1,35). Ecco l’opera dello Spirito Santo: Lui, portato nella ricchezza di tutta la sua verità dagli Apostoli del Signore e da ogni altro discepolo di Gesù, che vive in comunione con gli Apostoli, che vive cioè da vero corpo di Cristo, non solo dovrà operare il concepimento mistico di Cristo nei cuori. Una volta concepito misticamente Cristo, dovrà portarlo al sommo del suo sviluppo e della sua crescita, sempre attraverso l’opera del corpo di Cristo che è la sua Chiesa. Non lo Spirito Santo da solo. Non la Chiesa da sola. Ma il corpo di Cristo nello Spirito Santo e lo Spirito Santo nel corpo di Cristo. Dove questa mirabile comunione non viene creata, la Chiesa non genera Cristo nei cuori e neanche lo Spirito lo genera. È bello invece essere circondati di premure nel bene sempre, e non solo quando io mi trovo presso di voi, figli miei, che io di nuovo partorisco nel dolore finché Cristo non sia formato in voi! (Gal 4,18-19). Come l’Apostolo partorisce e forma Cristo nei cuori? Sempre per opera dello Spirito Santo. Come il Padre celeste nulla compie se non per Cristo nello Spirito Santo, così anche l’Apostolo del Signore, il corpo di Cristo, nulla potrà compiere se non per mezzo dello Spirito Santo. LEGGIAMO IL TESTO DI Gv 16,12-15 Molte cose ho ancora da dirvi, ma per il momento non siete capaci di portarne il peso. Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future. Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà. Ecco come l’Apostolo Paolo parla dell’opera dello Spirito Santo: Giustificati dunque per fede, noi siamo in pace con Dio per mezzo del Signore nostro Gesù Cristo. Per mezzo di lui abbiamo anche, mediante la fede, l’accesso a questa grazia nella quale ci troviamo e ci vantiamo, saldi nella speranza della gloria di Dio. E non solo: ci vantiamo anche nelle tribolazioni, sapendo che la tribolazione produce pazienza, la pazienza una virtù provata e la virtù provata la speranza. La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato (Rm 5,1-5). Ma, come sta scritto: Quelle cose che occhio non vide, né orecchio udì, né mai entrarono in cuore di uomo, Dio le ha preparate per coloro che lo amano. Ma a noi Dio le ha rivelate per mezzo dello Spirito; lo Spirito infatti conosce bene ogni cosa, anche le profondità di Dio. Chi infatti conosce i segreti dell’uomo se non lo spirito dell’uomo che è in lui? Così anche i segreti di Dio nessuno li ha mai conosciuti se non lo Spirito di Dio. Ora, noi non abbiamo ricevuto lo spirito del mondo, ma lo Spirito di Dio per conoscere ciò che Dio ci ha donato. Di queste cose noi parliamo, con parole non suggerite dalla sapienza umana, bensì insegnate dallo Spirito, esprimendo cose spirituali in termini spirituali. Ma l’uomo lasciato alle sue forze non comprende le cose dello Spirito di Dio: esse sono follia per lui e non è capace di intenderle, perché di esse si può giudicare per mezzo dello Spirito. L’uomo mosso dallo Spirito, invece, giudica ogni cosa, senza poter essere giudicato da nessuno. Infatti chi mai ha conosciuto il pensiero del Signore in modo da poterlo consigliare? Ora, noi abbiamo il pensiero di Cristo (1Cor 2,9-16). Così dunque voi non siete più stranieri né ospiti, ma siete concittadini dei santi e familiari di Dio, edificati sopra il fondamento degli apostoli e dei profeti, avendo come pietra d’angolo lo stesso Cristo Gesù. In lui tutta la costruzione cresce ben ordinata per essere tempio santo nel Signore; in lui anche voi venite edificati insieme per diventare abitazione di Dio per mezzo dello Spirito (Ef 2,19-22). Leggendo ciò che ho scritto, potete rendervi conto della comprensione che io ho del mistero di Cristo. Esso non è stato manifestato agli uomini delle precedenti generazioni come ora è stato rivelato ai suoi santi apostoli e profeti per mezzo dello Spirito: che le genti sono chiamate, in Cristo Gesù, a condividere la stessa eredità, a formare lo stesso corpo e ad essere partecipi della stessa promessa per mezzo del Vangelo, del quale io sono divenuto ministro secondo il dono della grazia di Dio, che mi è stata concessa secondo l’efficacia della sua potenza (Ef 3,4-7). Madre di Dio, vieni in nostro aiuto. Ottienici la grazia di non separare mai Cristo dal Padre, lo Spirito da Cristo, la Chiesa dallo Spirito Santo. Essi sono un solo mistero. Che un solo mistero rimangano in eterno. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
