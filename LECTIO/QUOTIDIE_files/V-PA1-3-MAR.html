<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì fra l'Ottava di Pasqua
</p>

<p>
<u>ANTIFONA</u> / L’acqua della sapienza li ha dissetati, li ha resi saldi e non verrà mai meno: a loro sarà data gloria eterna. Alleluia. (Sir 15,3-4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che ci hai donato i sacramenti pasquali, assisti questo popolo con la tua grazia, perché, raggiunta la libertà perfetta, possa godere in cielo quella gioia che ora pregusta sulla terra. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Convertitevi e ciascuno di voi si faccia battezzare nel nome di Gesù Cristo</b> / Dagli Atti degli Apostoli (At 2,36-41) / [Nel giorno di Pentecoste,] Pietro diceva ai Giudei: «Sappia dunque con certezza tutta la casa di Israele che Dio ha costituito Signore e Cristo quel Gesù che voi avete crocifisso». All'udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?». E Pietro disse loro: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo. Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro». Con molte altre parole rendeva testimonianza e li esortava: «Salvatevi da questa generazione perversa!». Allora coloro che accolsero la sua parola furono battezzati e quel giorno furono aggiunte circa tremila persone. / Parola di Dio.
</p>

<p>
<u>PSALMUS</u> / (Sal 32) <b>Dell'amore del Signore è piena la terra</b> / Retta è la parola del Signore e fedele ogni sua opera. Egli ama la giustizia e il diritto; dell'amore del Signore è piena la terra. / Ecco, l'occhio del Signore è su chi lo teme, su chi spera nel suo amore, per liberarlo dalla morte e nutrirlo in tempo di fame. / L'anima nostra attende il Signore: egli è nostro aiuto e nostro scudo. Su di noi sia il tuo amore, Signore, come da te noi speriamo.
</p>

<p>
<u>SEQUENZA</u> / Alla vittima pasquale, s'innalzi oggi il sacrificio di lode. L'Agnello ha redento il suo gregge, l'Innocente ha riconciliato noi peccatori col Padre. / Morte e Vita si sono affrontate in un prodigioso duello. Il Signore della vita era morto; ma ora, vivo, trionfa. / «Raccontaci, Maria: che hai visto sulla via?». «La tomba del Cristo vivente, la gloria del Cristo risorto, e gli angeli suoi testimoni, il sudario e le sue vesti. Cristo, mia speranza, è risorto: precede i suoi in Galilea». / Sì, ne siamo certi: Cristo è davvero risorto. Tu, Re vittorioso, abbi pietà di noi. 
</p>

<p>
<u>ACCLAMATIO</u> / Alleluia, Alleluia / Questo è il giorno fatto dal Signore: rallegriamoci ed esultiamo. (Sal 117,24) / Alleluia.
</p>

<p>
<u>VANGELO</u> / <b>Ho visto il Signore e mi ha detto queste cose</b> / Dal Vangelo secondo  Giovanni (Gv 20,11-18) / In quel tempo, Maria stava all'esterno, vicino al sepolcro, e piangeva. Mentre piangeva, si chinò verso il sepolcro e vide due angeli in bianche vesti, seduti l'uno dalla parte del capo e l'altro dei piedi, dove era stato posto il corpo di Gesù. Ed essi le dissero: «Donna, perché piangi?». Rispose loro: «Hanno portato via il mio Signore e non so dove l'hanno posto». Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l'hai portato via tu, dimmi dove l'hai posto e io andrò a prenderlo». Gesù le disse: «Maria!». Ella si voltò e gli disse in ebraico: «Rabbunì!» - che significa: «Maestro!». Gesù le disse: «Non mi trattenere, perché non sono ancora salito al Padre; ma va' dai miei fratelli e di' loro: "Salgo al Padre mio e Padre vostro, Dio mio e Dio vostro"». Maria di Màgdala andò ad annunciare ai discepoli: «Ho visto il Signore!» e ciò che le aveva detto. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore Gesù si rivela alla Maddalena piangente mentre lo cerca appassionatamente. Lasciamoci anche noi chiamare per nome da lui, invocandolo col titolo familiare di rabbuni, dicendogli: <b>Signore Gesù, «mio maestro», ascolta la nostra preghiera.</b> / Per la Chiesa, perchè la sua predicazione sia sempre fedele al messaggio apostolico incentrato nella fede nel Signore crocifisso e risorto. Preghiamo: / Per tutti gli uomini, perchè l'annuncio del vangelo risuoni come potenza di conversione per trafiggerli nel cuore, ponendo così in questione tutta la vita. Preghiamo: / Per ogni donna cristiana, perchè sull'esempio della Maddalena riscopra la sua missione nella Chiesa, di annuncio e di testimonianza personale della fede ai fratelli. Preghiamo: / Per quanti sono provati nella loro fede, perchè non cedano al dubbio e allo smarrimento, ma ricerchino con insistenza la luce in Gesù salvatore. Preghiamo: / Per noi qui presenti, perchè accogliamo la parola annunciata e viviamo la nostra fede in comunione con coloro che sono stati già chiamati dalla grazia. Preghiamo: / Per i genitori i cui figli hanno ricevuto in questi giorni il battesimo. / Per coloro che non sono amati né cercati da nessuno. / Fa' che ogni giorno, Signore, ci lasciamo chiamare per nome da te, come chiamasti Maria Maddalena, perchè ti possiamo testimoniare come Dio della vita, che vive e regna nei secoli dei secoli. Amen.
</p>

<p>
<u>OFFERTORIO</u> / Accogli, Padre misericordioso, le offerte di questa famiglia, perché con l’aiuto della tua protezione custodisca i doni ricevuti e raggiunga quelli eterni. Per Cristo nostro Signore.
</p>

<p>
<u>PREFAZIO</u> / <b>Il mistero pasquale</b> / E' veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. E' lui il vero Agnello che ha tolto i peccati del mondo, è lui che morendo ha distrutto la morte e risorgendo ha ridato a noi la vita. Per questo mistero, nella pienezza della gioia pasquale, l'umanità esulta su tutta la terra, e con l'assemblea degli angeli e dei santi canta l'inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Se siete risorti con Cristo, cercate le cose di lassù, dove Cristo siede alla destra di Dio; gustate le cose di lassù. Alleluia. (Col 3,1-2) ♦ Maria di Magdala andò ad annunciare ai discepoli: «Ho visto il Signore!». Alleluia. (Gv 20,18)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Esaudisci, Dio onnipotente, le nostre preghiere e guida alla beatitudine eterna questa tua famiglia che hai ricolmato della grazia del Battesimo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Massimo il Confessore (ca 580-662) monaco e teologo / Centuria sulla teologia II, n. 45-47 / Stiamo in alto con Lui, salendo al Padre / Chi considera che il Signore è solo il Creatore degli esseri che sono nel divenire e la corruzione, non lo riconosce: vede in lui il giardiniere, come Maria Maddalena. Ecco perché, per il suo bene, il Maestro evita il contatto. Le dice: "Non mi trattenere", poiché ella non può ancora salire da lui presso il Padre. Sa che chi viene a lui presumendolo più in basso di quanto sia, si fa del male. Coloro che, venuti dalla Galilea, hanno chiuso le porte per paura dei giudei e si sono seduti nella stanza in alto, cioè coloro che, venuti dal paese delle rivelazioni, sono andati, per paura degli spiriti del male, a mettersi al riparo nelle altezze delle contemplazioni ed hanno chiuso i sensi come si chiudono le porte, ricevono Dio il Verbo di Dio, che è venuto da loro senza che sappiano come, che appare loro fuori della percezione dei sensi, dà loro l'impassibilità della pace, condivide con loro col soffio lo Spirito Santo, accorda loro di scacciare gli spiriti cattivi e mostra loro i simboli dei suoi misteri. Per coloro che cercano di conoscere il Verbo di Dio nella carne, il Signore non sale al Padre. Invece, per coloro che lo cercano nello Spirito con l'alta contemplazione, egli sale al Padre. Quindi, non tratteniamo sempre quaggiù Colui che, per noi, è venuto giù, nel suo amore per l'uomo, siamo invece in alto con lui, salendo verso il Padre, lasciando la terra e le cose della terra, affinché non dica anche a noi ciò che ha detto ai Giudei che non si erano lasciati guidare: "Dove vado io, voi non potete venire" (Gv 8,21). Poiché senza il Verbo è impossibile andare al Padre del Verbo.
</p>

<p>
<u>EVANGELIZO2</u> / <br>
San Cirillo di Gerusalemme (313-350) vescovo di Gerusalemme e dottore della Chiesa / Catechesi n° 14 / "Nel luogo dove era stato crocifisso, vi era un giardino e nel giardino un sepolcro nuovo... Là deposero Gesù" (Gv 19,41-42) / In quale stagione sia risorto il Salvatore, lo dice il Cantico dei Cantici: "L'inverno è passato, è cessata la pioggia, se n'è andata; i fiori sono apparsi nei campi..." (2,11-12). Anche adesso la terra è piena di fiori...; lo vedi, l'inverno è passato ed è primavera; siamo quindi nel primo mese del calendario ebraico, in cui cade la festa della Pasqua un tempo celebrata in figura e oggi nella realtà... Fu seppellito in un giardino... Del giardino cosa aveva detto colui che vi fu sepolto? Sta scritto: "Lì ho raccolto la mia mirra e i miei aromi", "mirra, aloe e ogni profumo di prima qualità" (Ct 5,1 ; 4,14). Sono gli aromi simboli della sua sepoltura, di cui leggiamo nei Vangeli: "Vennero al sepolcro le donne e vi portarono gli aromi che avevano preparato" (Lc 24,1)... Ma lo Sposo, medico delle anime, prima di entrare a porte chiuse, si fece cercare da quelle sante donne di virtù specchiata e di animo virile che vennero al sepolcro in cerca di lui già risorto... Maria, dice il Vangelo, venne a cercarlo ma non lo trovò, ne ascoltò poi l'annunzio dagli angeli, e infine vide il Cristo. Anche questo era stato predetto? Leggiamo nel Cantico dei Cantici: "Sul mio letto, lungo la notte, ho cercato l'amato del mio cuore" (Ct 3,1)..., e nel Vangelo: "Maria venne quando era ancora buio" (Gv 20,1). "L'ho cercato, ma non l'ho trovato", e il Vangelo continua sullo stesso tono; Maria dice: "Hanno levato il mio Signore, e non so dove l'hanno deposto", e gli angeli sopraggiunti a guarire la sua ignoranza le dicono: "Perché cercate tra i morti colui che vive?" (Lc 24,5)... Maria ignorava che egli era risorto. Di questa ignoranza aveva profetato il Cantico dei Cantici, facendo rivolgere dalla sposa la domanda che Maria fece agli angeli: "Avete visto l'amato del mio cuore?", e facendole dire: "Da poco avevo oltrepassate le guardie – gli angeli –, quando trovai l'amato del mio cuore; lo strinsi fortemente a me e non lo lascerò" (3, 3-4).
</p>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / 1° discorso per il Giovedì Santo, Morin Guelferbytanus 13 ; PLS 2, 572 / "Io salgo al Padre mio e Padre vostro" / "Non mi trattenere, perché non sono ancora salito al Padre". Cosa dire? Che si trattiene meglio Cristo con la fede piuttosto che con la carne. Trattenere Cristo per fede, è possederlo in verità. Così la donna che soffriva di emorragie: si avvicina a Cristo, piena di fede, e ne tocca il vestito. (...) E il Signore, in mezzo alla folla, avverte solo questa donna (...) perché lei ha creduto (Mc 5,25ss). Oggi, fratelli miei, Gesù è in cielo. Quando stava con i discepoli, ed era rivestito di carne visibile e possedeva un corpo tangibile, lo si vedeva, lo si toccava. Ma oggi che siede alla destra del Padre, chi di noi può toccarlo? Eppure, guai a noi se non lo tocchiamo. Tutti lo tocchiamo, se crediamo. Lui è in cielo, è lontano, e le distanze che lo separano da noi non sono misurabili. Ma credi, tu lo tocchi, lo possiedi. Che dico? Tu lo tocchi? Se credi, tu hai accanto a te colui in cui credi. (...) Volete sapere come Maria voleva toccarlo? Lei lo cercava morto e non credeva che dovesse risorgere: "Hanno portato via il Signore dal sepolcro" (Gv 20,2). Lei piange un uomo (...). "Non mi trattenere, perché non sono ancora salito al Padre. Tu mi trattieni prima che sia salito al Padre, e non vedi che un uomo in me. Che ti dà questa fede? Lasciami salire al Padre. Io non l'ho mai lasciato, ma ci salirò per te, se tu  mi credi uguale al Padre." Nostro Signore Gesù cristo non ha lasciato il Padre, quando è disceso da presso di Lui. E quando è risalito da presso di noi, non ci ha più abbandonati. Poiché al momento di salire e di sedere alla destra del Padre, così lontano, ha detto ai discepoli: "Io sono con voi tutti i giorni, fino alla fine del mondo" (Mt 28,20).
</p>

<p>
<u>DiBruno1</u> / <br>
Donna, perché piangi? Chi cerchi? (Gv 20,11-18) / Maria di Màgdala è nel grande dolore. Essa in questo istante è vera figura di Gerusalemme privata del suo splendore nei giorni della sua desolazione. Gesù Signore era lo splendore dell’anima di Maria di Màgdala. Lo ha perso. Non c’è dolore più grande: «Osserva, Signore, e considera come sono disprezzata! Voi tutti che passate per la via, considerate e osservate se c’è un dolore simile al mio dolore, al dolore che ora mi tormenta, e con cui il Signore mi ha afflitta nel giorno della sua ira ardente. Dall’alto egli ha scagliato un fuoco, nelle mie ossa lo ha fatto penetrare. Ha teso una rete ai miei piedi, mi ha fatto tornare indietro. Mi ha reso desolata, affranta da languore per sempre. S’è aggravato il giogo delle mie colpe, dalla sua mano sono annodate. Sono cresciute fin sul mio collo e hanno fiaccato la mia forza. Il Signore mi ha messo nelle loro mani, non posso alzarmi. Il Signore in mezzo a me ha ripudiato tutti i miei prodi, ha chiamato a raccolta contro di me per fiaccare i miei giovani; il Signore ha pigiato nel torchio la vergine figlia di Giuda. Per questo piango, e dal mio occhio scorrono lacrime, perché lontano da me è chi consola, chi potrebbe ridarmi la vita; i miei figli sono desolati, perché il nemico ha prevalso». Sion protende le mani, nessuno la consola. Contro Giacobbe il Signore ha mandato da tutte le parti i suoi nemici. Gerusalemme è divenuta per loro un abominio. «Giusto è il Signore, poiché mi sono ribellata alla sua parola. Ascoltate, vi prego, popoli tutti, e osservate il mio dolore!”. “Le mie vergini e i miei giovani sono andati in schiavitù. Ho chiamato i miei amanti, ma mi hanno tradita; i miei sacerdoti e i miei anziani sono spirati in città, mentre cercavano cibo per sostenersi in vita. Guarda, Signore, quanto sono in angoscia; le mie viscere si agitano, dentro di me è sconvolto il mio cuore, poiché sono stata veramente ribelle. Di fuori la spada mi priva dei figli, dentro c’è la morte. Senti come gemo, e nessuno mi consola. Tutti i miei nemici hanno saputo della mia sventura, hanno gioito, perché tu l’hai fatto. Manda il giorno che hai decretato ed essi siano simili a me! Giunga davanti a te tutta la loro malvagità, trattali come hai trattato me per tutti i miei peccati. Sono molti i miei gemiti e il mio cuore si consuma»” (Lam 1,11-22). Gerusalemme perde la sua gloria e piange amaramente. Maria di Màgdala perde la sua gloria, la gloria dell’anima sua, e piange lacrime inconsolabili. La Chiesa oggi sta perdendo la sua gloria, Cristo Signore, e sembra di essere nei giorni che precedettero il diluvio universale o la distruzione di Sodoma e Gomorra. Ognuno è intento ai propri affari, ai suoi meschini traffici, alle sue occupazioni di peccato, falsità, menzogna, inganno. Ma della rovina della Chiesa, che viene privata della sua gloria, nessuno se ne preoccupa. / In quel tempo, Maria stava all’esterno, vicino al sepolcro, e piangeva. Mentre piangeva, si chinò verso il sepolcro e vide due angeli in bianche vesti, seduti l’uno dalla parte del capo e l’altro dei piedi, dove era stato posto il corpo di Gesù. Ed essi le dissero: «Donna, perché piangi?». Rispose loro: «Hanno portato via il mio Signore e non so dove l’hanno posto». Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l’hai portato via tu, dimmi dove l’hai posto e io andrò a prenderlo». Gesù le disse: «Maria!». Ella si voltò e gli disse in ebraico: «Rabbunì!» - che significa: «Maestro!». Gesù le disse: «Non mi trattenere, perché non sono ancora salito al Padre; ma va’ dai miei fratelli e di’ loro: “Salgo al Padre mio e Padre vostro, Dio mio e Dio vostro”». Maria di Màgdala andò ad annunciare ai discepoli: «Ho visto il Signore!» e ciò che le aveva detto. / Se noi piangessimo lacrime di pentimento, penitenza, conversione, anche da noi verrebbe Gesù per portarci la sua consolazione, per ridarsi a noi come nostra gloria e nostro splendore. Anche noi manderebbe in missione, non presso i pagani, ma presso la sua Chiesa per annunziare ad essa che Lui è il Risorto, il Vivente Eterno, che Lui è la sua sola gloria, il suo solo onore, il suo solo vanto. A nulla serve cercare alleanza con l’Egitto, questa canna spezzata che trafigge la mano di chi vi si appoggia. Quello di Maria è un pianto di innocenza per la perdita della sua gloria. Il nostro dovrà essere un pianto di penitenza per aver lasciato che la nostra gloria ci venisse strappata. / Madre di Dio, Angeli, Santi, fate che ogni cristiano cerchi la sua gloria e il suo vanto. 
</p>

<p>
<u>DiBruno2</u> / <br>
Non sapeva che fosse Gesù (At 2,36-41; Sal 32; Gv 20,11-18) / Nel Vangelo secondo Giovanni, la vera perfetta completa immagine della Chiesa non sono Maria e Marta, sorelle di Lazzaro. Non è neanche Maria di Màgdala. Non sono altre persone. Si deve fare eccezione della Madre di Gesù. Lei è Madre della Chiesa ed è perfettissima e santissima in ogni virtù. Immagine vera perfetta completa è la Samaritana. Perché questa donna può essere definita vera figura della Chiesa? Perché, dopo aver trovato il suo Messia, non attende che Gesù le dica altro, lascia la brocca presso il pozzo, abbandona Gesù ai suoi discepoli, perché lei ha una missione altissima da compiere. Deve portare tutto il suo villaggio a Cristo perché tutti hanno bisogno del loro Messia e Signore. Il sommo bene da lei trovato deve essere sommo bene per tutti. Maria di Màgdala deve essere figura della Chiesa nella sua passione tutta riversata alla ricerca di Gesù. Non della verità di Gesù, ma del Gesù che lei aveva lasciato nella tomba e che ora non c’è più. Lei non ha bisogno di verità su Cristo, ha bisogno di Cristo, come un assetato nel deserto che non ha bisogno che qualcuno gli descrive le qualità benefiche dell’acqua, perché lui ha bisogno di acqua per dissetarsi, vivere, non morire. In questo Maria di Màgdala deve essere modello immortale. Anche la sua fede e il suo amore Gesù purifica. Premia il suo amore, la sua passione, il suo zelo nella ricerca. Si rivela, ma le dice subito di andare dai suoi fratelli a recare loro un messaggio di pace e di speranza. “Va’ dai miei fratelli e di’ loro: Salgo al Padre mio e Padre vostro, Dio mio e Dio vostro”. In queste parole di Gesù vi è la più grande rivoluzione religiosa di tutta la storia del popolo d’Israele. Finora il Dio dei discepoli era il Dio di Abramo. Ora dovrà essere il Dio di Gesù Cristo. Finora padre dei discepoli era Abramo. Ora deve essere il padre di Cristo Gesù. Questa rivoluzione religiosa deve essere per ogni altro uomo, compreso tutto l’antico popolo di Dio, quello nato da Abramo. Per ogni uomo il suo Dio dovrà essere il Dio di Gesù. Il padre suo dovrà essere il Padre di Gesù. Per arrivare al Dio e al Padre di Gesù, Gesù è la via, la verità, la vita. Lui è la via che conduce al Padre. La verità del Padre che ci fa verità del Padre in Lui. Lui è vita del Padre e noi diveniamo vita del Padre solo in Cristo. Chi non compie questa rivoluzione religiosa di accoglienza del suo vero Dio e Padre, rimane nella sua vecchia umanità. Manca della via, della verità, della vita. La religione nella quale vive è misera, povera, manca della verità essenziale che è Cristo Gesù. / Maria invece stava all’esterno, vicino al sepolcro, e piangeva. Mentre piangeva, si chinò verso il sepolcro e vide due angeli in bianche vesti, seduti l’uno dalla parte del capo e l’altro dei piedi, dove era stato posto il corpo di Gesù. Ed essi le dissero: «Donna, perché piangi?». Rispose loro: «Hanno portato via il mio Signore e non so dove l’hanno posto». Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l’hai portato via tu, dimmi dove l’hai posto e io andrò a prenderlo». Gesù le disse: «Maria!». Ella si voltò e gli disse in ebraico: «Rabbunì!» – che significa: «Maestro!». Gesù le disse: «Non mi trattenere, perché non sono ancora salito al Padre; ma va’ dai miei fratelli e di’ loro: “Salgo al Padre mio e Padre vostro, Dio mio e Dio vostro”». Maria di Màgdala andò ad annunciare ai discepoli: «Ho visto il Signore!» e ciò che le aveva detto. / Oggi è proprio questa rivoluzione religiosa operata da Cristo e che si può vivere solo in Cristo, con Cristo, per Cristo che si vuole distruggere. Si è già dichiarato Cristo non più mediatore universale nella relazione di vita tra l’uomo e Dio. Ognuno può andare a Dio per vie sue. Sono naturalmente vie non di vita. Cristo Signore non è più necessario all’uomo. Chi dice questo non sono i nemici di Cristo Gesù e della sua croce, quelli di fuori, sono proprio i suoi discepoli, quelli che dovrebbero difenderlo da ogni attacco da parte della falsità e della menzogna. Invece sono proprio loro che lo hanno dichiarato non più necessario e neanche utile. Lo hanno privato della sua differenza eterna, divina, umana, di redenzione e salvezza. Lo hanno spogliato della sua unicità. Poiché la Chiesa è da Cristo, se Cristo è inutile, anche la Chiesa è inutile. A nulla essa serve. / Madre di Dio, Angeli, Santi, fate che Gesù mai sia dichiarato inutile dal cristiano.
</p>

<p>
<u>DIBRUNO-21</u> / Donna, perché piangi? Chi cerchi? (Gv 20,11-18) / La nostra fede non è data ad una Parola senza la Persona e né alla Persona senza la sua Parola. Fede e Persona sono una cosa sola così come sono una cosa sola la Persona e la Parola. Dice Gesù, come conclusione del Discorso della Montagna: “Perciò chiunque ascolta queste mie parole e le mette in pratica, sarà simile a un uomo saggio, che ha costruito la sua casa sulla roccia. Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perché era fondata sulla roccia. Chiunque ascolta queste mie parole e non le mette in pratica, sarà simile a un uomo stolto, che ha costruito la sua casa sulla sabbia. Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande»” (Mt 7,24-27). Maria di Màgdala non vuole la risurrezione di Gesù. A Lei a nulla serve sapere che Gesù è risorto. Lei cerca Gesù, vuole Gesù perché Gesù è la sua vita. La verità è di Gesù, la risurrezione è di Gesù. Non esiste la risurrezione senza Gesù e neanche Gesù senza la sua risurrezione. Persona e verità della persona sono una cosa sola, un solo mistero, mai se ne devono fare due. Non esistono i Comandamenti e il Signore. Esistono i Comandamenti del Signore e il Signore dei Comandamenti. L’obbedienza non è ai Comandamenti senza il Signore, ma è al Signore che ha dato i Comandamenti. L’alleanza è con il Signore sul fondamento dei Comandamenti, non con i Comandamenti. Verità sempre da custodire nel cuore. L’obbedienza è sempre al Signore. È alla verità del Signore. È alla fede nel Signore. È alla fede nella Parola del Signore. Parola, Signore, verità, fede sono una cosa sola. Mai Signore, Parola, verità, fede vanno separati o disgiunti. / In quel tempo, Maria stava all’esterno, vicino al sepolcro, e piangeva. Mentre piangeva, si chinò verso il sepolcro e vide due angeli in bianche vesti, seduti l’uno dalla parte del capo e l’altro dei piedi, dove era stato posto il corpo di Gesù. Ed essi le dissero: «Donna, perché piangi?». Rispose loro: «Hanno portato via il mio Signore e non so dove l’hanno posto». Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l’hai portato via tu, dimmi dove l’hai posto e io andrò a prenderlo». Gesù le disse: «Maria!». Ella si voltò e gli disse in ebraico: «Rabbunì!» - che significa: «Maestro!». Gesù le disse: «Non mi trattenere, perché non sono ancora salito al Padre; ma va’ dai miei fratelli e di’ loro: “Salgo al Padre mio e Padre vostro, Dio mio e Dio vostro”». Maria di Màgdala andò ad annunciare ai discepoli: «Ho visto il Signore!» e ciò che le aveva detto. / Maria di Màgdala deve insegnare ad ogni discepolo di Gesù che mai si potrà separare la verità dalla Persona e mai la Persona dalla sua Parola. Gesù, Parola di Gesù, verità di Gesù sono un solo mistero. Il cristiano ama Gesù risorto, cerca Gesù risorto, cammina con Gesù risorto, testimonia Gesù risorto, vive in Gesù risorto, formando con Lui un solo corpo. Tutta la morale cristiana è conformazione a Cristo nel suo annientamento fino alla morte di croce al fine di risorgere con Lui alla vita immortale ed eterna. Anche i sacramenti sono grazia che operano in noi, per la potenza dello Spirito Santo, una sempre più grande conformazione a Cristo Gesù. È Cristo la vita e la gioia dei discepoli. Quando i discepoli sono nella gioia? Non quando credono che Gesù è risorto, dopo aver visto il sepolcro vuoto e bene in ordine. Sono nella gioia dove aver visto nel Cenacolo Gesù Risorto. Anche Maria di Màgdala è nella gioia e vuole trattenere Gesù dopo averlo visto risorto, apparso dinanzi ai suoi occhi. Ma quando la gioia è perfetta? Quando Cristo Risorto viene annunziato ai discepoli e per i discepoli viene fatto conoscere la mondo intero. Gesù Risorto sempre va annunziato alla Chiesa e al mondo. Se la Chiesa non annunzia a se stessa Cristo Risorto con sempre più grande verità e non aderisce a Lui con sempre più viva fede, mai lo potrà annunziare al mondo. Può annunciare Cristo al mondo una Chiesa ben “cristificata”. Una Chiesa che non conosce Cristo, non lo cerca, non lo ama, non crede in Lui, non professa il suo Vangelo, mai potrà annunziarlo al mondo. Dirà parole su di Lui. Mai potrà dire Lui. / Madre della Redenzione, Angeli, Santi, fateci veri discepoli di Gesù in pienezza di fede. 
</p>

<p>
<u>SILVESTRINI-21</u> / Donna, perché piangi? Chi cerchi? Il Vangelo ci intrattiene nel clima festoso della Pasqua. Maria di Màgdala stava presso il sepolcro e piangeva. Mentre piangeva si chinò verso il sepolcro e vide all'interno, laddove era stato posto il corpo di Gesù, due angeli in bianche vesti. Ed essi le dissero: "Donna, perché piangi?". Rispose loro: "Hanno portato via il mio Signore". La risposta non c'è, ma lei vede dietro a sé un altro uomo, a cui fa la stessa domanda. Ma l'incontro fra i due ancora non avviene. Lei cerca appassionatamente il cadavere del suo amato Maestro, lui cerca una persona, Maria. Agostino avrebbe detto: "Signore, io ti cerco, perché, tu mi cerchi!" Ma non appena Gesù la chiama per nome, Maria lo riconosce: cade come un velo dai suoi occhi, il cuore intuisce e lo chiama con tutto il trasporto della sua anima: Rabbunì, Maestro! Nella sua qualità di buon pastore, Gesù conosce le sue pecore, una ad una, nel profondo del loro essere e le chiama per nome, perché gli appartengono, e le vuole incontrare così come sono. Prima che fosse chiamata per nome Maria lo vedeva come si vede un giardiniere. Appena si è sentita chiamare, lo ha visto come Signore della sua vita. Dal primo al secondo momento Gesù non era cambiato, si era illuminata la sua fede per la parola rivòltale, per cui vide. La risurrezione da un fatto fisico ora, per lei, era diventata un avvenimento dell'anima. Si pensa molto al primo miracolo, poco al secondo, cioè all'evento di fede, che è invece quello che direttamente ci riguarda, e ci tocca spesso. "Va' dai miei fratelli e di' loro: Io salgo al Padre mio e Padre vostro, Dio mio e Dio vostro". E' il primo annuncio pasquale che Maria deve portare ai fratelli. E nell'annuncio vi è anche espressa la nuova condizione dei credenti: il Padre di Gesù diventa Padre loro, il Dio che ha strappato Gesù dal regno dei morti diventa il Dio della loro salvezza. Possa essere vero anche per noi...
</p>

<p>
<u>LOYOLA1</u> / <br>
Che cosa resta, quando arriva la parola fine? Possiamo quasi vederla, Maria di Màgdala, raggomitolata, covare il dolore dell’assenza, perdere pezzi uno dopo l’altro: a quest’uomo morto lei deve la vita, ma ecco che questa vita le sfugge di nuovo. Ha degli oli profumati, ma è se stessa che versa, tutto quello che prova, sulla soglia di quell’abisso, di questo vuoto: lui non c’è più, d’un tratto lo realizza… lui non c’è più. Ma ecco un uomo che la chiama donna. Tutta la vita di Maria è stata un “chi cerchi?” e Gesù la spinge, sì, a continuare a cercare, ma aprendo gli occhi: non si è accorta che quel sepolcro è diventato intorno a lei un giardino, sta continuando a cercarlo nel posto sbagliato. E non lo riconosce finché non la chiama per nome. Dare un nome è chiamare all’esistenza. Nel vuoto il Signore parla, sussurra il nostro nome, ci insegna a pronunciarlo di nuovo sillaba per sillaba, come lo pronuncia chi ti ama profondamente. Ecco, Maria si volta una seconda volta, questa è la sua vera conversione: non ha più bisogno di trattenerlo a sé, lascia finalmente andare anche la sua ferita, non ha più paura dell’assenza, non ha più paura di vivere. Lo riconosce, è il suo Maestro, si riconoscono, si ritrovano. Maria non è più lì al sepolcro, è fuori, a cercare i suoi fratelli per consegnare la sola cosa che le resta: il nome del Signore, di colui che sta al centro del suo cuore, che le ha insegnato il dono di sé. Questa fine è un inizio: Cristo risorto è la gioia incontenibile che ora anima i passi svelti di Maria, prima apostola. / Come suona il tuo nome, pronunciato con amore? Quale sepolcro sotto i tuoi occhi è in realtà un giardino fiorente? Cosa puoi offrire fino in fondo, oggi? (Caterina Bruno)
</p>

<p>
<u>LOYOLA2</u> / <br>
Spesso confondiamo per amore le voglie del momento, le nostre dipendenze affettive, o le attrazioni che proviamo e spinti da questo crediamo di amare. L’amore autentico è frutto di una scelta carica di passione, di dedizione, di profondo e autentico desiderio. Amore autentico è quando la presenza dell’altro è scomoda e tu vorresti scappare via ma nonostante tutto resti lì al suo fianco. Amore autentico è quando comprendi che senza l’altro puoi vivere bene e nonostante questo vuoi per sempre essere con lui/lei. Anche quando è autentico il vero amore può restare seppellito sotto le macerie di qualche tragedia, di un fallimento ed è facile pensare che tutto sia finito, che non ci sia rimedio se non quello di onorare un morto e piangere, di metterci una pietra su. Quando si è chiusi in questo lutto, con lo sguardo fisso sulla parola fine non si riesce più a riconoscere che l’amore non li può rinchiudere in una tomba, non esiste la tomba dell’amore. Tutta la vita di Gesù ci parla di un amore autenticamente vissuto per gli uomini e per Dio fino all’estremo. Nessuna tomba lo può trattenere perché l’amore è più forte della morte. Quando arriviamo a dire a qualcuno «Ti amo» stiamo dicendo «io voglio che tu viva per sempre», «io mi impegno, sono pronto a dare la mia vita perché tu viva per sempre». Può sembrare banale ma resta autentico: la nostra vita assume il suo senso più pieno solo nell’amare e nell’essere amati, e tutti desideriamo un amore capace di farci sentire che la nostra vita non avrà fine. Maria non comprende tutto questo, si ferma al semplice dato di fatto, alla superficie delle cose, non va in profondità, non riesce a cogliere ciò che gli eventi le stanno comunicando. È convinta che quella tomba sia la fine di tutto, che il dolore sia troppo grande per essere colmato, e quindi decide che è meglio piangere un morto. Gesù le va incontro e la invita a un’autentica conversione, a girarsi e guardare verso la vita, verso l’amore e non più verso la tomba… e solo sentendosi chiamare per nome dall’amore le si apriranno il cuore (tomba ancora sigillata) e gli occhi. Mi capita di confondere l’amore vero con il piacere del momento o attrazioni che provo? Sono capace di dire «ti amo» senza permettere a nulla di soffocare questo amore? Di quali conversioni sento il bisogno in questo tempo? (Claudio Rajola SJ)
</p>

<p>
<u>LOYOLA-21</u> / Gli occhi di Maria ci accompagnano davanti a questa scena. Occhi che piangono. Per breve tempo la morte restituisce centralità al corpo da toccare e preparare, corpo che diventa presenza di chi non c’è più. E quella corsa contro il “tempo della corruzione” che fa della carne il petalo di un fiore che ancora splende sul campo – nel sepolcro – dall’alba al tramonto. Si trova in questo tempo Maria, con occhi stancati dal pianto dove le lacrime di dolore offuscano la sua capacità di vedere: di fronte al sepolcro spalancato – il vuoto già pieno della Pasqua – Maria vede solo un’assenza, quella del corpo morto di Cristo, che vuole ancora toccare e preparare per la sua ultima fioritura. Quanti come Maria si trovano travolti da questo modo di vivere il lutto… forse anch’io. Occhi che non riconoscono. Anche di fronte allo stesso Gesù che le si avvicina e le parla – che le chiede del suo piangere e chi cerca – Maria non vede, non riconosce ancora la Pasqua. È tutta versata sul quel corpo morto che non ha trovato, e non si rende conto che Gesù la sta toccando preoccupandosi del suo dolore e di quell’assenza che non le dà tregua. Si trova ancora, Maria, nel tempo in cui la morte preme contro la vita e non dà occhi per vedere accanto chi si è amato. Occhi aperti dalla Parola. Dio parla con la sposa! Molti padri della Chiesa hanno visto in questo incontro nel giardino tra il Risorto e Maria Maddalena i riflessi del rincorrersi dell’amato e dell’amata nel Cantico dei Cantici. Sarà l’essere chiamata per nome – come sposa all’altare – che apre occhi e cuore di Maria, e le sue orecchie sono già Chiesa che ascolta la parola del Signore. Quella parola speciale e personale, per ciascuno che solo se chiamato per nome si sente veramente discepolo del maestro. E la parola della resurrezione già libera il corpo, Maria non può trattenere (toccare) colui che l’ha già toccata e soccorsa nell’intimità delle sue lacrime. Adesso è tempo di concedere al volto il sorriso di chi ha visto il Signore e al corpo la corsa dell’annuncio di Pasqua. / In che modo ricordo di aver vissuto un tempo di lutto o di perdita? In quali occasioni mi sono sentito toccato nell’intimità da Gesù? Quale Pasqua il Risorto che ho incontrato mi chiama ad annunciare? (Giuseppe Amalfa SJ)
</p>

<p>
<u>LettureBose</u> / Partecipi della resurrezione in questo corpo / Poiché attraverso l'osservanza dei quaranta giorni abbiamo voluto agire in modo da sperimentare qualcosa della croce nel tempo della passione del Signore, dobbiamo cercare di essere trovati partecipi anche della resurrezione di Cristo e di passare dalla morte alla vita (Gv 5,24) mentre viviamo in questo corpo ... Il popolo di Dio riconosca dunque di essere una nuova creatura (2Cor 5,17) e con animo attento cerchi di comprendere da chi questa creatura sia stata assunta e chi abbia accolto in se stessa. Quanto è stato fatto nuovo non ritorni alla vecchia instabilità e chi ha messo mano all'aratro non abbandoni il suo lavoro, ma stia attento a ciò che ha seminato, non si volga a guardare ciò che ha lasciato (Lc 9,62). Nessuno ricada in ciò da cui si è risollevato, ma anche se a causa della fragilità del corpo è ancora indebolito, desideri ardentemente di essere guarito e di potersi rialzare. Questa è infatti la via della salvezza e l'imitazione della resurrezione iniziata in Cristo: che trasferiamo i nostri passi dal terreno cedevole a quello solido, dal momento che sul cammino sdrucciolevole della vita capita di cadere e di scivolare. Sta scritto: Il Signore dirige i passi dell'uomo e custodisce il suo cammino. Se il giusto cade, non rimane per terra perché il Signore lo tiene per mano (Sal 36 [37],23-24). Questa meditazione, carissimi, non riguarda soltanto la festa di Pasqua, ma va ricordata in vista della santificazione di tutta la vita, e ciò che abbiamo praticato in questo tempo deve essere inteso in questo modo: che quanto ha rallegrato l'animo dei fedeli nel corso di una breve osservanza si deve trasformare in consuetudine e rimanere intatto. Se si insinua qualche peccato, lo si cancelli rapidamente con il pentimento ... Così risorgendo sempre da ogni caduta a ciò che è integro, meritiamo di giungere a quell'incorruttibile resurrezione della carne che sarà glorificata in Gesù Cristo, nostro Signore, che vive e regna con il Padre e lo Spirito santo nei secoli dei secoli. (Leone Magno, Discorsi 58,1.6) 
</p>

<p>
<u>FEGF1</u> / «Perché piangi?» San Gregorio Magno nel sesto secolo / Maria, mentre piangeva, si chinò e guardò nel sepolcro. Eppure aveva già visto che era vuoto, e aveva annunciato la scomparsa del Signore. Perché allora si china ancora? Perché ancora desidera vedere? Perché l’amore non si accontenta di un solo sguardo; l’amore è una ricerca sempre più ardente. L’ha già cercato, ma invano; si ostina e finisce col ritrovarlo... Nel Cantico dei cantici, la Chiesa diceva dello Sposo: “Sul mio letto, lungo la notte, ho cercato l’amato del mio cuore; l’ho cercato, ma non l’ho trovato. Mi alzerò e farò il giro della città; per le strade e per le piazze; voglio cercare l’amato del mio cuore” (Ct 3,12). Due volte esprime la sua delusione: “L’ho cercato, ma non l’ho trovato”. Infine il successo corona i suoi sforzi: “Mi hanno incontrato le guardie che fanno la ronda: Avete visto l’amato del mio cuore? Da poco le avevo oltrepassate, quando trovai l’amato del mio cuore” (Ct 3,3-4). Quanto a noi, quando, sul nostro letto, cerchiamo l’Amato? Durante i brevi riposi di questa vita, quando sospiriamo l’assenza del nostro Redentore. Di notte lo cerchiamo, perché anche se il nostro spirito veglia già su di lui, i nostri occhi non vedono null’altro che la sua ombra. Ma poiché non troviamo l’Amato, alziamoci, facciamo il giro della città, cioè della santa assemblea degli eletti. Cerchiamolo con tutto il nostro cuore; guardiamo per le strade e per le piazze, cioè nei passaggi ripidi della vita o nelle sue vie spaziose; apriamo gli occhi, cerchiamo i passi dell’Amato del nostro cuore... Questo desiderio faceva dire a Davide: “L’anima mia ha sete di Dio, del Dio vivente: quando verrò e vedrò il volto di Dio? Senza sosta, cercate il suo volto” (Sal 42,3).
</p>

<p>
<u>FEGF2</u> / «Avete visto l’amato del mio cuore?» (Ct 3,3) Sant’Ambrogio nel quarto secolo / «Perché piangi?» Sei tu la causa delle tue lacrime; fai tu piangere te stessa… Piangi perché non credi in Cristo: credi e lo vedrai. Cristo è qui, non viene mai meno a coloro che lo cercano. «Perché piangi?» Invece di lacrime, ti vuole una fede viva e degna di Dio. Non pensare alle cose mortali e non piangerai… Perché piangere ciò che rallegra gli altri? «Chi cerchi?» Non vedi che Cristo è la forza di Dio, che Cristo è la sapienza di Dio, che Cristo è santità, che Cristo è castità, che Cristo è purezza, che Cristo è nato da una vergine, che Cristo è sempre del Padre e presso il Padre e nel Padre; nato eppure non creato, non decaduto, sempre amato, vero Dio da vero Dio? «Hanno portato via il mio Signore e non so dove lo hanno posto». Sbagli, donna; pensi che Cristo sia stato portato via dal sepolcro da altri, e non risorto con potenza propria. Eppure nessuno può portare via la potenza di Dio, nessuno può portare via la sapienza di Dio, nessuno può portare via la vera castità. Cristo non è stato portato via dal sepolcro del giusto, né dall’intimo della vergine, né dal segreto del suo animo fedele; e anche se alcuni volessero rapirlo, non possono portarlo via. Allora il Signore le dice: «Maria, guardami». Fino al momento in cui non crede, lei è «una donna»; appena ha cominciato a voltarsi verso di lui, viene chiamata Maria. Riceve il nome di colei che ha partorito Cristo; è l’anima infatti che partorisce spiritualmente Cristo. «Guardami», dice. Chi guarda Cristo corregge se stesso; chi non vede Cristo si smarrisce. Per cui, voltatasi verso di lui, lo vede e gli dice: «Rabbunì», che significa: Maestro! Chi guarda si volge; chi si volge, afferra più interamente; chi vede progredisce. Perciò chiama Maestro colui che pensava morto; ha trovato colui che pensava perduto.
</p>

<p>
<u>LuigiMariaEpicoco</u> / Abitare il vuoto / “Maria stava all’esterno, vicino al sepolcro, e piangeva”. È interessante come la Pasqua inizi sempre con un fraintendimento. Tutti sono convinti che ormai la storia e la vicenda di Gesù sia finita, ma invece quella fine è solo un nuovo inizio. Eppure tutti hanno solo gli occhi sulla fine. C’è bisogno di tempo prima che capiscano che in quella fine c’è anche altro. Maria di Magdala è lì vicino al sepolcro vuoto. Non può ancora sapere che quel sepolcro vuoto rimarrà per sempre come il segno più tangibile della resurrezione di Gesù. Per lei quel sepolcro vuoto è solo l’ennesimo capitolo di dolore nella grande tragedia di quei giorni terribili di passione. Eppure Maria di Magdala ci dà una lezione immensa: ella rimane lì davanti a quel vuoto. Non scappa, non edulcora quella esperienza tanto terribile. Noi molto spesso non sopportiamo il vuoto, e pur di non sentirlo siamo disposti a riempirlo con qualunque cosa. L’esperienza più decisiva della vita spirituale è abitare il vuoto che tante volte si affaccia dentro il nostro cuore. Abitarlo con l’ostinazione dell’amore. Abitarlo come la Maddalena. Ma non basta l’amore e il desiderio di questa donna, serve che accada qualcosa di imprevisto. È qui che entra in scena Gesù: “Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?»”. Già un’altra volta Gesù aveva fatto la medesima domanda. Era nel Getsemani e all’arrivo delle guardie domanda proprio “Chi cercate?”. L’esperienza di fede è l’esperienza di lasciarci raggiungere da questa grande domanda: chi cerchi veramente? Infatti si può ricercare la fede solo come un modo per trovare noi stessi. Ma la fede vera è quando ti accorgi che esiste qualcosa di più interessante di te stesso, e questo è Dio. La Maddalena non sta pensando a sé, sta pensando a Gesù e proprio per questo Gesù può parlarle rivelandole chi è veramente. E non servono effetti speciali, basta solo che Egli pronunci il suo nome: “Gesù le disse: «Maria!». Ella si voltò e gli disse in ebraico: «Rabbunì!»”. 
</p>

<p>
<u>MichaelDavideSemeraro</u> / Il tuo nome è Fare, alleluia! / La domanda che sorge spontanea dal cuore trafitto del popolo, che si lascia raggiungere dalle parole di Pietro, è una guida per entrare nel mistero di Pasqua in modo non astratto, ma concreto perché sia vitale: «Che cosa dobbiamo fare fratelli?» (At 2,38). Il racconto della visita mattutina di Maria di Magdala nel giardino dove si trova la tomba del Signore può essere una sorta di traccia di ciò che potremmo definire l’arte di non arrendersi mai alla logica della morte e di credere oltre ogni disperazione. Il Signore Risorto sembra passeggiare nel giardino aspettando i suoi amici. Siamo di nuovo nel giardino della creazione, ma siamo già nel giardino delle delizie del Cantico dei cantici: l’amore è sempre possibile e pronuncia il nome dell’amato in modo inconfondibile tanto da suonare come una incoronazione della relazione ritrovata: «Gesù le disse: “Maria”» (Gv 20,16). Il rischio è che le nostre lacrime non ci permettano di vedere mentre ci sforziamo di guardare, mentre l’amore si lascia guardare fino a vedere l’impensato impensabile. Nel linguaggio della risurrezione, sembra che vedere e testimoniare siano la stessa cosa! Un lungo testo di Gregorio Palamas può guidarci nella meditazione gioiosa di questa giornata pasquale: «Fuori regnava l’oscurità, non era ancora giorno, ma quella grotta era piena della luce della risurrezione. Maria ha visto quella luce per grazia di Dio: il suo amore per Cristo è diventato più vivo, ha avuto la forza di vedere angeli che le hanno detto: “Donna, perché piangi?”. Vide il cielo in questa grotta o piuttosto un tempio celeste al posto di una tomba scavata per essere prigione. “Perché piangi?” Fuori, il giorno ancora incerto, il Signore non manifesta lo splendore divino che l’avrebbe fatto riconoscere anche in mezzo al dolore. Maria non lo riconosce dunque. Quando ha parlato e si è fatto riconoscere, anche allora pur vedendolo vivo, lei non ha percepito la grandezza divina e gli si è rivolta come a un semplice uomo di Dio. Nello slancio del suo cuore, vuole inginocchiarsi e toccargli i piedi. Ma lui le dice: “Non toccarmi, poiché il corpo di cui sono ora rivestito è più leggero e mobile del fuoco; può salire al cielo fino al Padre mio, nel più alto dei cieli. Non sono ancora salito da mio Padre, perché non mi sono ancora mostrato ai miei discepoli. Va’ da loro; sono fratelli miei, poiché siamo tutti figli di un unico Padre”. La chiesa in cui siamo è simbolo di questa grotta. Ne è ancor più che un simbolo: è per così dire un Santo Sepolcro. Vi si trova il luogo dove si depone il corpo del Maestro; vi si trova la santa mensa. Chi dunque corre con tutto il cuore verso questa divina tomba, vera dimora di Dio, vi imparerà le parole dei libri ispirati che lo istruiranno come gli angeli sulla divinità e l’umanità del Verbo, la Parola di Dio incarnata. E vedrà così il Signore stesso, senza possibilità di errore. Poiché chi guarda con fede la mistica mensa e il pane che vi è deposto, vi trova nella sua realtà il Verbo di Dio che si è fatto carne per noi e ha stabilito la sua dimora in mezzo a noi (Gv 1,14). E si fa degno di riceverlo, non solo lo vede, ma partecipa del suo essere; lo riceve in sé perché dimori in lui» (GREGORIO PALAMAS, Omelia 20, sugli otto vangeli del mattino secondo S. Giovanni; PG 151, 265).
</p>

<p>
<u>RobertoPasolini</u> / (Farsi) fare / Non sempre dire la verità senza mezzi termini è di intralcio a un’efficace comunicazione, orientata a condurre gli ascoltatori alla scoperta di una buona notizia. È quanto accade all’apostolo Pietro che, dopo aver sperimentato la libertà da se stesso nell’esperienza del rinnegamento di Gesù, non sembra affatto preoccupato di poter offrire ad altri l’occasione di sperimentare la misericordia di Dio: «Sappia dunque con certezza tutta la casa di Israele che Dio ha costituito Signore e Cristo quel Gesù che voi avete crocifisso» (At 2,36). Del resto, per quanto netto e diretto, il discorso di Pietro è interpretato dall’autore degli Atti come una parola di testimonianza e di esortazione (cf. 2,40), capace di sortire l’effetto di un profondo coinvolgimento nell’evento di Cristo: «All’udire queste cose si sentirono trafiggere il cuore…» (At 2,37). Quando avvertiamo nell’intimo un grande dolore per il modo in cui la nostra vita si è allontanata dalla sua verità, separandosi da Dio e dai fratelli, subito veniamo colti da un forte desiderio di “riparazione” per il male compiuto o per il bene che non abbiamo saputo fare: «Che cosa dobbiamo fare?» (2,37). Tra le tentazioni che dobbiamo saper riconoscere e affrontare nel nostro cuore, quella del mettersi all’opera per assolvere a un istinto di espiazione è certamente una delle più subdole e pericolose. Sotto forma di un auspicabile ritorno a Dio si cela, infatti, il segreto intento di provare a tornare a noi stessi, attraverso qualche azione che modifichi l’aspetto esteriore della nostra vita. La risposta di Pietro rovescia questa prospettiva, dichiarando non le opere che bisogna compiere, ma l’opera di Dio che conviene accogliere: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo» (At 2,38). Dopo la Pasqua di Cristo non bisogna più fare qualcosa per Dio ma, finalmente, accettare quello che Dio ha fatto per noi e per la nostra salvezza. Si tratta di una conversione difficile da compiere, perché ci impone di rinunciare a qualsiasi tipo di protagonismo e accettare la proposta di una vita nuova, nella quale non si parte più da se stessi ma dall’altro. Questo significa immergere la propria vita nel nome del Signore. Il vangelo racconta un altro modo in cui il cuore può essere vulnerato dall’evento pasquale, a partire da quel dono di lacrime che sgorga con grande libertà ogni volta che l’amore ci chiede di patire la croce dell’assenza e della distanza dall’altro: «Maria stava all’esterno presso il sepolcro e piangeva» (Gv 20,11). Per Maria non è sufficiente una sola «conversione» per riconoscere e incontrare il Signore risorto, perché è ancora prigioniera della sua tristezza e di quella ostinata rassegnazione che sa offuscare ogni luminosità del cuore: «Detto questo, si voltò indietro e vide Gesù, in piedi; ma non sapeva che fosse Gesù» (20,14). Solo quando si sente chiamare per nome, il cuore di Maria si rompe, e può avvenire il riconoscimento di colui che si è allontanato solo per poter guadagnare una posizione di definitiva mediazione tra il cielo e la terra: «Salgo al Padre mio e Padre vostro, Dio mio e Dio vostro» (Gv 20,17). I due racconti proposti dalla liturgia di oggi differiscono in molte cose. Allo stesso modo annunciano che la vera conversione al vangelo, dopo l’evento pasquale, si compie solo a partire da un profondo e drammatico incontro tra la nostra povertà e la ricchezza dell’amore di Dio che in Cristo si è rivelato. La risurrezione che nella fede celebriamo non è (solo) una parola da credere e annunciare, ma un volto da incontrare e adorare, uno Spirito da accogliere nel cuore e da portare nel cuore di ogni cosa. Perché non solo sia noto, ma ciascuno possa sperimentare quella pienezza di gioia che sgorga da un cuore trafitto e liberato dai suoi inganni: «Dell’amore del Signore è piena la terra» (Sal 32,5).
</p>

<p>
<u>HomilyVoice-21</u> / PRIMA LETTURA Sappia dunque con certezza tutta la casa d’Israele che Dio ha costituito Signore e Cristo quel Gesù che voi avete crocifisso». All’udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?». Narrare la storia di Cristo Gesù, il Crocifisso e il Risorto, a nulla serve, se ad essa non si aggiunge la vera profezia. Spetta a chi narra la storia farla divenire vera profezia di Dio per la salvezza non di un uomo, ma del mondo intero. A che gioia se noi raccontiamo la storia di Cristo Signore, la comprendiamo con l’aiuto della Parola codificata nelle Scritture Sante oppure illuminata da profonde riflessioni teologiche, se poi a questo nostra lavoro manca la profezia che riguarda ogni uomo al quale la storia noi stiamo raccontando? La trasformazione della storia in profezia può avvenire solo se si è colmi di Spirito Santo. Nello Spirito Santo narriamo gli eventi. Nello Spirito Santo li comprendiamo. Nello Spirito Santo diamo loro la perfetta verità sempre attuale. Ma anche nello Spirito Santo dobbiamo trasformare il nostro racconto, la nostra spiegazione, il nostro insegnamento in vera attuale profezia. La profezia attuale altro non è che la manifestazione del vero fine per il quale noi abbiamo narrato, spiegato, insegnato, illuminato. Perché l’Apostolo Pietro narra la storia di Cristo, annuncia la sua risurrezione, attesta l’effusione dello Spirito Santo sulle persone che erano nel Cenacolo? Fa tutto questo perché necessario alla profezia che vuole annunciare: “Sappia dunque con certezza tutta la casa d’Israele che Dio ha costituito Signore e Cristo quel Gesù che voi avete crocifisso”. Gesù, il Crocifisso che è il Risorto, è stato costituito dal Padre Signore e Cristo. Lo ha dichiarato Signore del cielo e della terra e suo Messia. Gesù, il Crocifisso e il Risorto, il Padre vuole che sia il mio Signore e il mio Cristo. Ma se Lui è il mio Signore devo passare sotto il suo governo. Se Lui è il mio Cristo, il mio Re, allora mi deve lasciare governare da Lui. L’Apostolo Pietro, pieno di Spirito Santo, ha anche una Parola colma di Spirito Santo. Per mezzo della Parola lo Spirito Santo entra nel cuore di quanti lo stanno ascoltando e li trafigge. Dal cuore trafitto dallo Spirito Santo viene fuori una parola suggerita dallo Spirito Santo: “Che cosa dobbiamo fare, fratelli?”. Ecco oggi il vero fallimento della nostra predicazione, del nostro annuncio, del nostro insegnamento. Non parlando noi nello Spirito Santo, il Cristo che annunciamo non è il Cristo dello Spirito Santo, neanche la Parola che diciamo è la Parola dello Spirito Santo. Una Parola che non è dello Spirito Santo, neanche entra in un cuore. Scivola via come l’acqua scivola sulle dure pietre di un fiume. La vera Parola dello Spirito Santo suscita la domanda vera da un cuore trafitto dallo Spirito e messo da Lui in discussione. La Parola non detta nello Spirito Santo non è sua Parola, ma nostra. Se è nostra, essa non neanche nel cuore e neanche lo trafigge. Il cuore non trafitto non pone alcuna domanda. Non formula alcuna richiesta. Alla vera Parola, alla vera domanda, Pietro sempre nello Spirito Santo dona la vera risposta secondo la verità della fede: “Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo”. Quanti ascoltano si devono convertire. In cosa consiste la loro conversione? Nell’accogliere Gesù, il Crocifisso e il Risorto, come loro vero Signore e Messia. Essi devono abbandonare tutti gli altri signori che fino ad oggi li hanno governati. Accolto Cristo nel cuore, ognuno deve lasciarsi battezzare per il perdono dei peccati e anche per nascere come nuova creatura ed essere vero corpo di Cristo. Divenendo vero corpo di Cristo, anche lui riceverà lo Spirito di Cristo che dovrà condurlo alla perfetta conformazione a Cristo Gesù, il Crocifisso che è il Risorto. Ecco la perfezione della narrazione della storia di Cristo Gesù, della sua spiegazione, del suo insegnamento, della trasformazione della storia in profezia: condurre una persona a divenire vero corpo di Cristo, vero tempio vivo dello Spirito Santo, vero discepolo del Signore, vero suddito del Signore e del Messia che il Padre ha dato a noi. Se non si giunge alla formazione del corpo di Cristo per una perfetta conformazione a Lui, siamo noi responsabili se l’annuncio e l’insegnamento non è stato dato nello Spirito Santo. LEGGIAMO At 2,36-41 Sappia dunque con certezza tutta la casa d’Israele che Dio ha costituito Signore e Cristo quel Gesù che voi avete crocifisso». All’udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?». E Pietro disse loro: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo. Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro». Con molte altre parole rendeva testimonianza e li esortava: «Salvatevi da questa generazione perversa!». Allora coloro che accolsero la sua parola furono battezzati e quel giorno furono aggiunte circa tremila persone. Dal primo annuncio fatto dall’Apostolo Pietro, dobbiamo imparare che l’Agente principale della missione evangelizzatrice è lo Spirito Santo. Lo Spirito Santo dona la comprensione della storia e la parola giusta per narrarla e per insegnarla. Aggiunge sempre al nostro annuncio la Parola della profezia. Portato dalla Parola che noi annunciamo nei cuori, Lui li trafigge e suscita la giusta domanda. Nello Spirito Santo diamo la giusta risposta. Ed è giusta solo quella che lo Spirito vuole che sia data. Se siamo privi di Spirito Santo o in noi vive in una forma inerte, perché da noi non ravvivato, operiamo da soli. Parliamo di Cristo Signore dalla carne. Il nostro parlare è vano. Spesso è anche peccaminoso perché altissima falsità e menzogna su di lui. Può essere nello Spirito Santo chi paragona la storia di Gesù ad ogni altra storia? Mai. Può essere nello Spirito Santo chi dice che la Parola di Gesù è uguale ad ogni altra parola? Mai. Può essere nello Spirito Santo chi dice che la salvezza è in ogni nome? Mai. Può essere nello Spirito Santo chi afferma che tra battezzati e non battezzati non vi è alcuna differenza? Mai. Potremmo continuare ancora con molte altre domande. La risposta sarebbe sempre: Mai. Mai. Mai. Non può essere nello Spirito Santo chi contraddice anche una sola Parola di Gesù Signore. Puoi essere nello Spirito Santo chi oggi non predica più Cristo Gesù e neanche la sua Chiesa? Mai. Mai. Mai. Chi lavora senza lo Spirito Santo sostituisce Cristo con i suoi pensieri e il donno che arreca è infinito. LETTURA DEL VANGELO «Donna, perché piangi?». Rispose loro: «Hanno portato via il mio Signore e non so dove l’hanno posto». «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l’hai portato via tu, dimmi dove l’hai posto e io andrò a prenderlo». Dall’Apostolo Giovanni Maria di Màgdala è data a noi come modello del vero discepolo di Gesù. Chi è Maria di Màgdala? È Colei che va oltre le verità della Scrittura. Esse parlano di Cristo, ma non sono Cristo. Oltre tutte le verità della fede. Anche queste parlano di Cristo, ma non sono Cristo. Oltre tutti i libri di teologia e oltre tutti i dogmi della Chiesa. Queste cose dicono chi è Cristo, ma non sono Cristo, Un esempio potrà aiutarci a comprendere chi è Maria di Màgdala. A cosa serve ad un uomo che conosca una intera enciclopedia che spiega in lungo e in largo, fin nei minimi dettagli, cosa è l’acqua e tutte le sue innumerevoli funzioni? La sua scienza, la sua perfetta conoscenza che forse lo potrà dissetare? La conoscenza è cosa stupenda. Ma chi dona la vita al corpo è l’acqua, non la scienza. Maria di Màgdala ci dice di andare oltre la scienza, oltra la verità, oltre il dogma, oltre la dottrina. L’anima ha bisogno di dissetarsi Cristo. Ha bisogno di nutrirsi di Lui. Lui deve cercare, la sua persona. Lui deve trovare, con Lui incontrarsi, Lui vedere, Lui contemplare, Lui servire, Lui amare, Lui ascoltare che parla al nostro cuore. La Chiesa applica a Maria di Màgdala il mistero che viene cantato nel Cantico dei Cantici. In questo poema dell’Antico Testamento è rivelato l’amore eterno con il quale il Signore ama l’uomo e l’amore anch’esso mai perfetto e mai completo con il quale l’uomo deve amare il suo Dio. È un amore che mai smette di cercare il suo Amato. La ricerca è senza interruzione. Neanche la beatitudine eterna la potrà mai esaudire. Sul mio letto, lungo la notte, ho cercato l’amore dell’anima mia; l’ho cercato, ma non l’ho trovato. Mi alzerò e farò il giro della città per le strade e per le piazze; voglio cercare l’amore dell’anima mia. L’ho cercato, ma non l’ho trovato. Mi hanno incontrata le guardie che fanno la ronda in città: «Avete visto l’amore dell’anima mia?». Da poco le avevo oltrepassate, quando trovai l’amore dell’anima mia (Ct 3,1-4a). Gli Angeli non sono Gesù. A Lei gli Angeli servono perché gli rivelino dove poter trovare Gesù. Se essi non lo sanno, a Lei non interessa cosa fanno e cosa non fanno. Lei cerca Gesù. E chi non sa dov’è Gesù da Lei viene scartato. Da loro si allontana. Proviamo a porre questa verità nel cuore. Ogni uomo, chiunque esso sia, serve ad un altro uomo, nella misura in cui sa dove trovare Gesù. Se l’altro non sa dove trovare Gesù, a noi non serve. Dobbiamo cercare altrove. Non possiamo sciupare il tempo con chi non sa dov’è Gesù. Ma dobbiamo anche operare l’argomentazione al contrario. Io servo ad un altro uomo nella misura in cui so indicargli dov’è Gesù e anche mostrarglielo vivente ed operante nella mia vita. Se questo non lo faccio, all’altro non servo. Non porto a Gesù. Non conduco a Lui. Non mostro Lui. Ecco come l’Apostolo Paolo rivela nella Lettera ai Filippesi chi è Cristo Gesù per lui: Ritengo che tutto sia una perdita a motivo della sublimità della conoscenza di Cristo Gesù, mio Signore. Per lui ho lasciato perdere tutte queste cose e le considero spazzatura, per guadagnare Cristo ed essere trovato in lui, avendo come mia giustizia non quella derivante dalla Legge, ma quella che viene dalla fede in Cristo, la giustizia che viene da Dio, basata sulla fede: perché io possa conoscere lui, la potenza della sua risurrezione, la comunione alle sue sofferenze, facendomi conforme alla sua morte, nella speranza di giungere alla risurrezione dai morti. Non ho certo raggiunto la mèta, non sono arrivato alla perfezione; ma mi sforzo di correre per conquistarla, perché anch’io sono stato conquistato da Cristo Gesù (Fil 3,8-12). Quando Cristo Gesù è cercato, sempre Lui si lascia trovare da chi lo cerca. Questa verità è così rivelata dal Libro della Sapienza: Amate la giustizia, voi giudici della terra, pensate al Signore con bontà d’animo e cercatelo con cuore semplice. Egli infatti si fa trovare da quelli che non lo mettono alla prova, e si manifesta a quelli che non diffidano di lui (Sap 1,1-2). La ricerca di Maria di Màgdala non è stata vana. LEGGIAMO IL TESTO DI Gv 20,11-18 Maria invece stava all’esterno, vicino al sepolcro, e piangeva. Mentre piangeva, si chinò verso il sepolcro e vide due angeli in bianche vesti, seduti l’uno dalla parte del capo e l’altro dei piedi, dove era stato posto il corpo di Gesù. Ed essi le dissero: «Donna, perché piangi?». Rispose loro: «Hanno portato via il mio Signore e non so dove l’hanno posto». Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l’hai portato via tu, dimmi dove l’hai posto e io andrò a prenderlo». Gesù le disse: «Maria!». Ella si voltò e gli disse in ebraico: «Rabbunì!» – che significa: «Maestro!». Gesù le disse: «Non mi trattenere, perché non sono ancora salito al Padre; ma va’ dai miei fratelli e di’ loro: “Salgo al Padre mio e Padre vostro, Dio mio e Dio vostro”». Maria di Màgdala andò ad annunciare ai discepoli: «Ho visto il Signore!» e ciò che le aveva detto. Perché è obbligo per tutti cercare Gesù? Perché Gesù deve essere dato ad ogni altro uomo come sua vita, suo cuore, sua mente, sua volontà, suo desiderio, suo tutto. L’uomo vive se in Lui vive il vero Cristo. Se io ho un Gesù falso, darò sempre un Gesù falso. Donando un Gesù falso, costringo il mondo intero a vivere una vita falsa. È quanto accade ai nostri giorni. Non solo noi non diamo il Gesù vero al mondo. Neanche ne diamo uno falso. Diamo al mondo delle indicazioni di pura filantropia, ignorando che l’uomo non è amore, perché Amore eterno è solo il Padre e il Padre ci colma del suo amore eterno solo nel suo Vero Figlio, Cristo Gesù, il Crocifisso che è il Risorto, il Signore che è il Mediatore della vita eterna che è il Padre e che il Padre ha dato a Cristo Gesù, perché Cristo Gesù ce ne faccia dono, per opera del suo Santo Spirito. Senza il dono di Cristo, condanniamo il mondo al non amore. Chi non dona Cristo attesta di non cercare Cristo, di non amare Cristo, Attesta anche di non amare gli uomini secondo purissima verità. Come posso io affermare di amare gli uomini se li privo della vera acqua della vita che è Gesù Signore? Se indico loro delle cisterne screpolate che contengono solo fango? Se faccio questo di certo non li amo. Si cerca Cristo, il vero Cristo, nella pienezza della sua verità e della sua grazia, per poterlo dare ad ogni altro uomo. Infatti non appena Maria di Màgdala trova Gesù, da Gesù è mandata perché annunci il mistero di Cristo ai suoi fratelli. Mi hai trovato? Adesso deve far sì che tutti i miei fratelli sappiamo chi sono affinché anche loro mi cerchino. È tristezza infinita vedere un cristiano che non cerca Cristo, il vero Cristo, che non dona Cristo, il vero Cristo. È crocifissione del cuore vedere un cristiano che innalza il peccato a Vangelo e la stoltezza a sapienza. Madre del Figlio Unigenito del Padre, aiutaci a cercare il vero Cristo per dare al mondo il vero Cristo. È il vero Cristo la vita eterna di ogni uomo.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
