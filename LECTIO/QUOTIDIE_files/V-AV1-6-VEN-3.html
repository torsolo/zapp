<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>Venerdì</h1>-->
<h3>Venerdì</h3>

<p>
I Settimana del Tempo di Avvento
</p>

<p>
<u>ANTIFONA</u> / I saggi rifulgeranno / come lo splendore del firmamento; / coloro che insegneranno a molti la giustizia / brilleranno come stelle per sempre. (Dn 12,3)
</p>

<p>
ATTO PENITENZIALE / Gesù Cristo, il giusto, intercede per noi e ci riconcilia con il Padre. Apriamo il nostro spirito al pentimento, per essere meno indegni di accostarci alla mensa del Signore. / C: Signore, che vieni a visitare il tuo popolo nella pace, abbi pietà di noi. / A: Signore, pietà. / C: Cristo, che vieni a salvare chi è perduto, abbi pietà di noi. / A: Cristo, pietà. / C: Signore, che vieni a creare un mondo nuovo, abbi pietà di noi. / A: Signore, pietà. / C: Dio Onnipotente abbia misericordia di voi, perdoni i vostri peccati e vi conduca alla vita eterna. / A: Amen.
</p>

<p>
<u>ANTIFONA</u> / O Dio, che nel vescovo sant'Ambrogio ci hai dato un insigne maestro della fede cattolica e un esempio di apostolica fortezza, suscita nella Chiesa uomini secondo il tuo cuore, che la guidino con coraggio e sapienza. Per il nostro Signore...
</p>

<p>
<u>LETTURA1</u> / Dal libro del profeta Isaia. (Is 29, 17-24) / Così dice il Signore Dio: / «Certo, ancora un po' / e il Libano si cambierà in un frutteto / e il frutteto sarà considerato una selva. / Udranno in quel giorno i sordi le parole del libro; / liberati dall'oscurità e dalle tenebre, / gli occhi dei ciechi vedranno. / Gli umili si rallegreranno di nuovo nel Signore, / i più poveri gioiranno nel Santo d'Israele. / Perché il tiranno non sarà più, sparirà l'arrogante, / saranno eliminati quanti tramano iniquità, / quanti con la parola rendono colpevoli gli altri, / quanti alla porta tendono tranelli al giudice / e rovinano il giusto per un nulla. / Pertanto, dice alla casa di Giacobbe il Signore, / che riscattò Abramo: / "D'ora in poi Giacobbe non dovrà più arrossire, / il suo viso non impallidirà più, / poiché vedendo i suoi figli l'opera delle mie mani tra loro, / santificheranno il mio nome, / santificheranno il Santo di Giacobbe / e temeranno il Dio d'Israele. / Gli spiriti traviati apprenderanno la sapienza, / quelli che mormorano impareranno la lezione"». / C: Parola di Dio. / A: Rendiamo grazie a Dio.
</p>

<p>
<u>PSALMUS</u> / (Sal.26) RIT: Il Signore è la mia luce e mia salvezza. / Il Signore è mia luce e mia salvezza: / di chi avrò timore? / Il Signore è difesa della mia vita: / di chi avrò paura? / / Una cosa ho chiesto al Signore, / questa sola io cerco: / abitare nella casa del Signore / tutti i giorni della mia vita, / per contemplare la bellezza del Signore / e ammirare il suo santuario. / / Sono certo di contemplare la bontà del Signore / nella terra dei viventi. / Spera nel Signore, sii forte, / si rinsaldi il tuo cuore e spera nel Signore. 
</p>

<p>
<u>ACCLAMATIO</u> / Alleluia, Alleluia. / Il Signore viene, andiamogli incontro: / egli è la luce del mondo. / Alleluia.
</p>

<p>
<u>VANGELO</u> / Dal Vangelo secondo Matteo (Mt 9, 27-31) / In quel tempo, mentre Gesù si allontanava, due ciechi lo seguirono gridando: «Figlio di Davide, abbi pietà di noi!». Entrato in casa, i ciechi gli si avvicinarono e Gesù disse loro: «Credete che io possa fare questo?». Gli risposero: «Sì, o Signore!». Allora toccò loro gli occhi e disse: «Avvenga per voi secondo la vostra fede». E si aprirono loro gli occhi. Quindi Gesù li ammonì dicendo: «Badate che nessuno lo sappia!». Ma essi, appena usciti, ne diffusero la notizia in tutta quella regione. / C: Parola del Signore. / A: Lode a Te o Cristo.
</p>

<p>
<u>OREMUS</u> / Per mezzo del suo Figlio, Dio ridona la vista ai ciechi, l'udito ai sordi e la gioia agli afflitti. Con il desiderio di essere noi pure guariti dal male e trasformati in uomini nuovi, lo preghiamo dicendo: Signore, liberaci dal male. / Perchè la Chiesa, luce delle genti, testimoni che in Cristo ogni tenebra è vinta, ogni colpa perdonata, ogni morte redenta. Preghiamo: / Perchè tutti i cristiani avvertano come compito specifico l'impegno per il superamento di ogni ingiustizia. Preghiamo: / Perchè nel mondo crollino le dittature e ogni altra forma di governo che non rispettano la libertà e la dignità dell'uomo. Preghiamo: / Perchè noi fedeli, che spesso crediamo di vedere, ricerchiamo umilmente e attentamente la verità, consapevoli di non possederla mai compiutamente. Preghiamo: / Perchè la cecità fisica dei non vedenti, accettata e unita alla sofferenza di Cristo, diventi testimonianza di luce per i non credenti. Preghiamo: / Per quanti si occupano dei malati. / Per quanti si preparano alla prima comunione e alla cresima. / O Padre, che hai pietà e misericordia di ogni uomo, ascolta le nostre suppliche e donaci di credere fermamente in te, che sempre ci illumini e ci salvi. Per Cristo nostro Signore. Amen.
</p>

<p>
<u>OFFERTORIO</u> / Venga su di noi, o Padre, il tuo Santo Spirito, nella celebrazione dei divini misteri, e ci riempia di quella luce evangelica che fece di sant'Ambrogio un ardente apostolo della fede. Per Cristo nostro Signore.
</p>

<p>
<u>PREFAZIO</u> / E' veramente cosa buona e giusta, nostro dovere e fonte di salvezza, lodarti e ringraziarti sempre, Dio onnipotente ed eterno, per Cristo nostro Signore. Tu doni alla tua Chiesa la gioia di celebrare la festa di sant'Ambrogio, con i suoi esempi la rafforzi, con i suoi insegnamenti l'ammaestri, con la sua intercessione la proteggi. Per questo dono della tua benevolenza, uniti agli angeli e ai santi, con voce unanime cantiamo l'inno della tua lode:
</p>

<p>
<u>COMMUNIO</u> / Il buon pastore dona la vita / per il suo gregge. (Gv 10,11)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai rinnovati con la potenza misteriosa di questo sacramento, fa' che alla scuola di sant'Ambrogio vescovo camminiamo da forti sulla via della salvezza, per giungere alla gioia del convito eterno. Per Cristo nostro Signore.
</p>

<h3>LECTIO</h3>

<p>
Evangelizo / San Massimo di Torino (? - ca 420) vescovo / Omelia sul Salmo 14; PL 57, 361-364 / "Veniva nel mondo la luce vera, quella che illumina ogni uomo" (Gv 1,9) / Questo giorno fatto dal Signore (Sal 118, 24) penetra in tutto, contiene tutto, infiamma insieme cielo, terra e inferi! La luce che è Cristo, non viene fermata dai muri, né alterata dagli elementi, né oscurata dalle tenebre. La luce di Cristo, dico, è un giorno senza notte, un giorno senza fine; dovunque risplende, dovunque irradia, dovunque rimane. Cristo è il giorno, dice l'Apostolo: "La notte è avanzata, il giorno è vicino" (Rm 13, 12). La notte è avanzata, dice, e precede il giorno. In ciò si deve intendere che, appena apparsa la luce di Cristo, le tenebre del diavolo si disperdono e non viene seguita dalla notte del peccato; lo splendore eterno scaccia le ombre di ieri, e ferma il subdolo avanzare del male. / La Scrittura attesta che il giorno di Cristo illumina il cielo, la terra e gli inferi. Brilla sulla terra. Dice Giovanni: "Veniva nel mondo la luce vera, quella che illumina ogni uomo" (Gv 1, 9). Risplende negli inferi. "Su coloro che abitavano in terra tenebrosa, dice il profeta, la luce rifulge" (Is 9, 1). E nei cieli, questo giorno perdura, come dice Davide: "In eterno durerà la sua discendenza, il suo trono davanti a me quanto il sole" (Sal 89, 37).
</p>

<p>
DiBruno / Di Mons. Costantino Di Bruno assistente centrale del Movimento Apostolico / Figlio di Davide, abbi pietà di noi! / (Is 29,17-24; Sal 26,1.4.13-14; Mt 9,27-31) / Gesù è venuto per liberare l’uomo dalla condizione di totale cecità nella quale lui vive. I figli di Abramo sono ciechi perché, pur avendo dallo loro parte il Signore che sempre ha voluto aprire loro gli occhi, si sono rifiutati al suo ministero di luce. I pagani invece sono ciechi perché non hanno conosciuto Dio e lo cercano come a tentoni senza però poter giungere alla pienezza della verità. La cecità nella conoscenza del mistero avviene per rivelazione. Gesù per questo è stato mandato: per dare la vista ai ciechi, illuminando ogni uomo con la purissima conoscenza del Padre. Senza Cristo, si rimane senza vera conoscenza. Si è ciechi nello spirito e nell’anima. Non si vede Dio. / Egli disse: «Va’ e riferisci a questo popolo: “Ascoltate pure, ma non comprenderete, osservate pure, ma non conoscerete”. Rendi insensibile il cuore di questo popolo, rendilo duro d’orecchio e acceca i suoi occhi, e non veda con gli occhi né oda con gli orecchi né comprenda con il cuore né si converta in modo da essere guarito» (Is 6,9-10). «Ateniesi, vedo che, in tutto, siete molto religiosi. Passando infatti e osservando i vostri monumenti sacri, ho trovato anche un altare con l’iscrizione: “A un dio ignoto”. Ebbene, colui che, senza conoscerlo, voi adorate, io ve lo annuncio. Il Dio che ha fatto il mondo e tutto ciò che contiene, che è Signore del cielo e della terra, non abita in templi costruiti da mani d’uomo né dalle mani dell’uomo si lascia servire come se avesse bisogno di qualche cosa: è lui che dà a tutti la vita e il respiro e ogni cosa. Egli creò da uno solo tutte le nazioni degli uomini, perché abitassero su tutta la faccia della terra. Per essi ha stabilito l’ordine dei tempi e i confini del loro spazio perché cerchino Dio, se mai, tastando qua e là come ciechi, arrivino a trovarlo, benché non sia lontano da ciascuno di noi. In lui infatti viviamo, ci muoviamo ed esistiamo, come hanno detto anche alcuni dei vostri poeti: “Perché di lui anche noi siamo stirpe”. Poiché dunque siamo stirpe di Dio, non dobbiamo pensare che la divinità sia simile all’oro, all’argento e alla pietra, che porti l’impronta dell’arte e dell’ingegno umano. Ora Dio, passando sopra ai tempi dell’ignoranza, ordina agli uomini che tutti e dappertutto si convertano, perché egli ha stabilito un giorno nel quale dovrà giudicare il mondo con giustizia, per mezzo di un uomo che egli ha designato, dandone a tutti prova sicura col risuscitarlo dai morti» (At 17,22-31). / La profezia di Isaia, letta da Gesù nella sinagoga di Nazaret e da Lui dichiarata compiuta, non va compresa in senso materiale, fisico, ma spirito. Gesù è venuto a liberare dalla cecità della vera conoscenza di Dio e dalla schiavitù del peccato. / Venne a Nàzaret, dove era cresciuto, e secondo il suo solito, di sabato, entrò nella sinagoga e si alzò a leggere. Gli fu dato il rotolo del profeta Isaia; aprì il rotolo e trovò il passo dove era scritto: Lo Spirito del Signore è sopra di me; per questo mi ha consacrato con l’unzione e mi ha mandato a portare ai poveri il lieto annuncio, a proclamare ai prigionieri la liberazione e ai ciechi la vista; a rimettere in libertà gli oppressi, a proclamare l’anno di grazia del Signore. Riavvolse il rotolo, lo riconsegnò all’inserviente e sedette. Nella sinagoga, gli occhi di tutti erano fissi su di lui. Allora cominciò a dire loro: «Oggi si è compiuta questa Scrittura che voi avete ascoltato» (Lc 4,16-21). / Gesù è venuto a dare la vista ai ciechi. Ma anche i ciechi devono avere nel cuore il desiderio di essere guariti. Ma come ai tempi di Gesù, l’uomo è cieco e dice di vedere. La sua cecità di rimane. La luce si offre e si accoglie, ma anche si chiede e si riceve. Ogni cristiano è mandato nel mondo come luce. A tutti lui deve offrire la sua luce, ma pima ancora tutti devono vedere la sua luce. La luce si vede, si offre, si chiede, si rifiuta. Se il cristiano non mostra e non dona la luce, è lui il responsabile delle tenebre. / Mentre Gesù si allontanava di là, due ciechi lo seguirono gridando: «Figlio di Davide, abbi pietà di noi!». Entrato in casa, i ciechi gli si avvicinarono e Gesù disse loro: «Credete che io possa fare questo?». Gli risposero: «Sì, o Signore!». Allora toccò loro gli occhi e disse: «Avvenga per voi secondo la vostra fede». E si aprirono loro gli occhi. Quindi Gesù li ammonì dicendo: «Badate che nessuno lo sappia!». Ma essi, appena usciti, ne diffusero la notizia in tutta quella regione. / È il cristiano il dispensatore della luce di Cristo, la dispensa facendola sua vera luce. / Madre di Dio, Angeli, Santi, fate che ogni discepolo sia ministro della luce del Maestro.
</p>

<p>
GetUpAndWalk / Ciechi. Maldestri. Movimenti disordinati. Paura di ciò che li circonda. Relazione con il mondo spezzata. Chiusura e solitudine. Eppure in questa storia sono due. Due che zoppicano verso Gesù col cuore ardente, che è la loro bussola in questa grande notte perpetua in cui i grandi rischi sono perdersi o compiacersi. Loro cercano comunque aiuto e hanno una vera volontà di uscire da loro stessi, di andare verso la luce e verso la vita. L’esistenza non deve essere riassunta dalle debolezze, ma essere fondata sulle risorse, a volte immerse o nascoste in ciascuno di noi. Ridere, gioire, amare, avere il coraggio della speranza e della fede rimane possibile oltre ogni accidente o impedimento fisico. Il cuore batte, forte, folle, sempre, fino all’ultimo sospiro. Non smetta allora di battere, di cercare la luce, di dichiararsi all’altro, al Tutt’altro che si fa vicino, uomo. Il cammino dell’Avvento è proprio questo: andare avanti malgrado gli ostacoli e la paura, cercare l’amore visibile, vicino, che non tramonta, perché quando l’avremo trovato, quando le nostre difese saranno cadute, Lui ci potrà guarire da ogni infermità. Allora ci meraviglieremo e la nostra gioia traboccherà, sarà il tempo della lode e della testimonianza. Dove vedi luce in questo giorno e di che colore sono le tue emozioni? Chi è il tuo compagno di strada in questo momento? Quale desiderio attendi che il Signore realizzi? (Virginie Kubler)
</p>

<p>
Preghiamo / “Credete che io possa fare questo?”. C'è qualcosa che non crediamo possibile possa accadere per noi? In che modo il Signore ci chiede di fidarsi di lui? 
</p>

<p>
Io, Signore Iddio, / non ho nessuna idea di dove sto andando. / Non vedo la strada che mi sta davanti. / Non posso sapere con certezza dove andrò a finire. / Secondo verità, non conosco neppure me stesso / e il fatto che penso di seguire la tua volontà / non significa che lo stia davvero facendo. / Ma sono sinceramente convinto / che in realtà ti piaccia il mio desiderio di piacerti / e spero di averlo in tutte le cose, / spero di non fare mai nulla senza tale desiderio. / So che, se agirò così, la tua volontà / mi condurrà per la giusta via, / quantunque io possa non capirne nulla. / Avrò sempre fiducia in te, / anche quando potrà sembrarmi di essere perduto / e avvolto nell'ombra della morte. / Non avrò paura, / perché tu sei con me e so che non mi lasci solo / di fronte ai pericoli. (Thomas Merton)
</p>

<p>
Omnia Christus est nobis! (Cristo è tutto per noi!) Se vuoi curare una ferita, Egli è il medico; se sei riarso dalla febbre, Egli è la fonte; se sei oppresso dall’iniquità, Egli è la giustizia; se hai bisogno di aiuto, Egli è la forza; se temi la morte, Egli è la vita; se desideri il cielo, Egli è la via; se sei nelle tenebre, Egli è la luce ... Gustate e vedete come è buono il Signore: beato è l’uomo che spera in Lui! (Sant'Ambrogio)
</p>

<p>
Il Signore ci conceda di navigare, / allo spirare di un vento favorevole, / sopra una nave veloce; / di fermarci in un porto sicuro; / di non conoscere da parte degli spiriti maligni / tentazioni più gravi / di quanto siamo in grado di sostenere; / di ignorare i naufragi della fede; / di possedere una calma profonda, / e, se qualche avvenimento susciti contro di noi / i flutti di questo mondo, / di avere, vigile al timone per aiutarci, / il Signore Gesù, / il quale con la sua parola comandi, / plachi la tempesta, / stenda nuovamente sul mare la bonaccia. / A lui onore e gloria, / lode, perennità dai secoli e ora e sempre / e per tutti i secoli dei secoli. / Amen. (Sant’Ambrogio)
</p>

<p>
Scritti / Se vuoi dipingere / il bianco / non pensare al bianco / pensa alle margherite / stelle della terra. (Ernesto Treccani 1920)
</p>

<p>
Teologa e pastora tedesca Dorothee Solle: / Non credo al diritto del più forte, al linguaggio delle armi, alla potenza dei potenti. / Voglio credere al diritto dell’uomo, alla mano aperta, / alla potenza dei non-violenti. / / Non credo alla razza o alla ricchezza, ai privilegi, all’ordine stabilito. / Voglio credere che tutte le persone, donne e uomini, sono persone, / e che l’ordine della forza e dell’ingiustizia è un disordine. / / Non credo di potermi disinteressare a ciò che accade lontano da qui. / Voglio credere che il mondo intero è la mia casa e il campo nel quale semino, / e che tutti mietono ciò che tutti hanno seminato. / / Non credo di poter combattere altrove l’oppressione se tollero l’ingiustizia qui. / Voglio credere che il diritto è uno, tanto qui che altrove, / che non sono libero finché una donna o un uomo è schiavo. / / Non credo che la guerra e la fame siano inevitabili e la pace irraggiungibile. / Voglio credere all’azione semplice, all’amore a mani nude, alla pace sulla terra. / / Non credo che il sogno degli uomini resterà sogno e che la morte sarà la fine. / Oso credere invece, sempre e nonostante tutto, all’umanità nuova. / / Osiamo credere al sogno di Dio stesso: un cielo nuovo, una terra nuova, dove abiterà la giustizia.
</p>

<p>
Tu ci ami per primo, sempre (Soren Kierkegaard): / Noi parliamo di te / come se ci avessi amati per primo / una volta sola. / Invece, continuamente, / di giorno in giorno, / tu ci ami per primo. / / Quando al mattino mi sveglio / ed elevo il mio spirito a te, / tu sei il primo, / tu mi ami per primo. / / Se mi alzo all'alba / ed immediatamente elevo a te / il mio spirito e la mia preghiera, / tu mi precedi. / Tu mi hai già amato per primo. / È sempre così. / / E noi ingrati, / che parliamo come se / tu ci avessi amato per primo / una volta sola.
</p>

<span class="backlinks">
</span>

</div>
</div>
</body>
</html>
