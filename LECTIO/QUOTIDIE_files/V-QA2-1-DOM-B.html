<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della II settimana di Quaresima.
</p>

<p>
<u>ANTIFONA</u> / Il mio cuore ripete il tuo invito: «Cercate il mio volto!». Il tuo volto, o Signore, io cerco, non nascondermi il tuo volto. (Sal 26,8-9) ♦ Ricordati, Signore, della tua misericordia e del tuo amore che è da sempre. Non trionfino su di noi i nemici. Da ogni angoscia salvaci, Dio d’Israele. (Sal 24,6.2.22) 
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Padre, che ci chiami ad ascoltare il tuo amato Figlio, guidaci con la tua parola, perché purificati interiormente, possiamo godere la visione della tua gloria. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ O Dio, Padre buono, che hai tanto amato il mondo da dare il tuo Figlio, rendici saldi nella fede, perché, seguendo in tutto le sue orme, siamo con lui trasfigurati nello splendore della tua luce. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il sacrificio del nostro padre Abramo</b> / Dal libro della Gènesi (Gen 22,1-2.9.10-13.15-18) / In quei giorni, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va' nel territorio di Mòria e offrilo in olocausto su di un monte che io ti indicherò». Così arrivarono al luogo che Dio gli aveva indicato; qui Abramo costruì l'altare, collocò la legna. Poi Abramo stese la mano e prese il coltello per immolare suo figlio. Ma l'angelo del Signore lo chiamò dal cielo e gli disse: «Abramo, Abramo!». Rispose: «Eccomi!». L'angelo disse: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito». Allora Abramo alzò gli occhi e vide un ariete, impigliato con le corna in un cespuglio. Abramo andò a prendere l'ariete e lo offrì in olocausto invece del figlio. L'angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce». / Parola di Dio.
</p>

<p>
<u>PSALMUS</u> / (Sal 115) <b>Camminerò alla presenza del Signore nella terra dei viventi</b> / Ho creduto anche quando dicevo: «Sono troppo infelice». Agli occhi del Signore è preziosa la morte dei suoi fedeli. R. / Ti prego, Signore, perché sono tuo servo; io sono tuo servo, figlio della tua schiava: tu hai spezzato le mie catene. A te offrirò un sacrificio di ringraziamento e invocherò il nome del Signore. R. / Adempirò i miei voti al Signore davanti a tutto il suo popolo, negli atri della casa del Signore, in mezzo a te, Gerusalemme. R.
</p>

<p>
<u>LETTURA2</u> / <b>Dio non ha risparmiato il proprio Figlio</b> / Dalla lettera di san Paolo apostolo ai Romani (Rm 8,31b-34) / Fratelli, se Dio è per noi, chi sarà contro di noi? Egli, che non ha risparmiato il proprio Figlio, ma lo ha consegnato per tutti noi, non ci donerà forse ogni cosa insieme a lui? Chi muoverà accuse contro coloro che Dio ha scelto? Dio è colui che giustifica! Chi condannerà? Cristo Gesù è morto, anzi è risorto, sta alla destra di Dio e intercede per noi! / Parola di Dio.
</p>

<p>
<u>ACCLAMATIO</u> / Lode e onore a te, Signore Gesù! / Dalla nube luminosa si udì la voce del Padre: "Questi è il mio Figlio, l'amato: ascoltatelo!" (Mc 9,7) / Lode e onore a te, Signore Gesù!
</p>

<p>
<u>VANGELO</u> / <b>Questi è il Figlio mio, l'amato</b> / Dal Vangelo secondo Marco (Mc 9,2-10) / In quel tempo, Gesù prese con sé Pietro, Giacomo e Giovanni e li condusse su un alto monte, in disparte, loro soli. Fu trasfigurato davanti a loro e le sue vesti divennero splendenti, bianchissime: nessun lavandaio sulla terra potrebbe renderle così bianche. E apparve loro Elia con Mosè e conversavano con Gesù. Prendendo la parola, Pietro disse a Gesù: «Rabbì, è bello per noi essere qui; facciamo tre capanne, una per te, una per Mosè e una per Elia». Non sapeva infatti che cosa dire, perché erano spaventati. Venne una nube che li coprì con la sua ombra e dalla nube uscì una voce: «Questi è il Figlio mio, l'amato: ascoltatelo!». E improvvisamente, guardandosi attorno, non videro più nessuno, se non Gesù solo, con loro. Mentre scendevano dal monte, ordinò loro di non raccontare ad alcuno ciò che avevano visto, se non dopo che il Figlio dell'uomo fosse risorto dai morti. Ed essi tennero fra loro la cosa, chiedendosi che cosa volesse dire risorgere dai morti. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, chiamati a rinnovarci interiormente, chiediamo al Padre il dono dello Spirito Santo per accogliere la salvezza che scaturisce dalla Pasqua di Cristo. Preghiamo insieme e diciamo: <b>Rinnovaci, Signore, con il tuo amore.</b> / Per la santa Chiesa, pellegrina sulle strade del tempo: viva fedelmente il comandamento dell’amore, e diffonda la luce di Cristo nel cuore di ogni uomo. Preghiamo. / Per i fratelli segnati dalla sofferenza fisica, morale e spirituale: uniti alla passione redentrice di Cristo vi attingano forza e consolazione. Preghiamo. / Per i giovani, in particolare per quelli che vivono la paura del futuro: sperimentino l’amicizia con Gesù e trovino la forza per compiere scelte coraggiose. Preghiamo. / Per le nostre comunità, chiamate ad annunciare il Vangelo: la partecipazione nella fede all’amore incondizionato di Cristo le trasformi in luoghi di accoglienza e ospitalità. Preghiamo. / Per noi che partecipiamo a questa Eucaristia: la comunione con Cristo, servo obbediente, ci doni di ritrovare la nostra vera libertà di figli. Preghiamo. / Padre d’infinita misericordia, che riversi nel nostro cuore la carità di Cristo, rendici capaci di portare ogni giorno il giogo della croce che tu trasformi nel giogo leggero e soave dell’amore. Per Cristo nostro Signore.
</p>

<p>
<u>OFFERTORIO</u> / Questa offerta, Padre misericordioso, ci ottenga il perdono dei nostri peccati e ci santifichi nel corpo e nello spirito, perché possiamo celebrare degnamente le feste pasquali. Per Cristo nostro Signore.
</p>

<p>
<u>PREFAZIO</u> / <b>La trasfigurazione del Signore</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Egli, dopo aver dato ai discepoli l’annuncio della sua morte, sul santo monte manifestò la sua gloria e chiamando a testimoni la legge e i profeti indicò agli apostoli che solo attraverso la passione possiamo giungere al trionfo della risurrezione. E noi, uniti agli angeli del cielo, acclamiamo senza fine la tua santità, cantando l’inno di lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Questi è il Figlio mio, l’amato: in lui ho posto il mio compiacimento. Ascoltatelo. (Mt 17,5)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Per la partecipazione ai tuoi gloriosi misteri vogliamo renderti grazie, o Signore, perché a noi ancora pellegrini sulla terra fai pregustare i beni del cielo. Per Cristo nostro Signore. / Orazione sul popolo / Benedici sempre i tuoi fedeli, o Padre, perché, aderendo al Vangelo del tuo Figlio unigenito, possano desiderare e raggiungere la gloria manifestata agli apostoli in tutta la sua bellezza. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Ambrogio (ca 340-397) vescovo di Milano e dottore della Chiesa / Commento al vangelo di Luca, VII, 9s / «Si trasfigurò davanti a loro e le sue vesti divennero splendenti» / Sono tre ad essere stati scelti per salire sul monte, due per apparire con il Signore (...) Sale Pietro, che ha ricevuto le chiavi del Regno dei cieli, e Giovanni al quale sarà affidata la Madre di Gesù, e Giacomo che per primo giungerà alla dignità di vescovo. Poi appaiono Mosè e Elia, la Legge e la profezia, con il Verbo. (...) Anche noi saliamo sopra il monte, implorando il Verbo di Dio perché ci appaia nello splendore e nella bellezza, che sia forte, potente e regni (Sal 99,6). (...) Infatti se non salirai sulla cima di una scienza più elevata, la Sapienza non ti apparirà, la conoscenza dei misteri non ti apparirà, non ti apparirà quello  splendore, quella bellezza che risiede nel Verbo di Dio, ma il Verbo di Dio invece ti apparirà come un corpo «senza apparenza né bellezza» (Is 53,2). Ti apparirà come un uomo ferito, capace di soffrire le nostre infermità (vs 5); ti apparirà come una parola nata dall'uomo, coperta dal velo della lettera, che non risplende della forza dello Spirito (cfr 2 Cor 3,16-17) (...) Le sue vesti sono diverse ai piedi della montagna, rispetto alla cima. Forse le vesti del Verbo sono le parole delle Scritture, che rivestono, per così dire, il pensiero divino e, così come egli è apparso a Pietro, Giacomo e Giovanni sotto un aspetto diverso, con le vesti divenute splendenti e bianchissime, così, agli occhi del tuo spirito, viene chiarito il senso delle divine Scritture. Le parole divine diventano quindi come la neve, le vesti del Verbo «bianchissime sicché nessun lavandaio sulla terra potrebbe renderle così». (...) Si formò una nube che li avvolse nell'ombra. Quest'ombra è quella dello Spirito divino; non vela il cuore dell'uomo bensì rivela ciò che vi è nascosto (...) Lo vedi: non solo per i principianti, ma anche per i perfetti e persino per gli abitanti dei cieli, la fede perfetta è la conoscenza del Figlio di Dio.
</p>

<p>
<u>DIBRUNO-21</u> / Questi è il Figlio mio, l’amato: ascoltatelo! (Mc 9,2-10) / Nei Salmi si annunzia che il Cristo o il Messia è figlio di Dio per generazione oggi e anche nel seno dell’aurora: “Perché le genti sono in tumulto e i popoli cospirano invano? Insorgono i re della terra e i prìncipi congiurano insieme contro il Signore e il suo consacrato: «Spezziamo le loro catene, gettiamo via da noi il loro giogo!». Ride colui che sta nei cieli, il Signore si fa beffe di loro. Egli parla nella sua ira, li spaventa con la sua collera: «Io stesso ho stabilito il mio sovrano sul Sion, mia santa montagna». Voglio annunciare il decreto del Signore. Egli mi ha detto: «Tu sei mio figlio, io oggi ti ho generato. Chiedimi e ti darò in eredità le genti e in tuo dominio le terre più lontane. Le spezzerai con scettro di ferro, come vaso di argilla le frantumerai»” (Sal 2,1-9). “Oracolo del Signore al mio signore: «Siedi alla mia destra finché io ponga i tuoi nemici a sgabello dei tuoi piedi». Lo scettro del tuo potere stende il Signore da Sion: domina in mezzo ai tuoi nemici! A te il principato nel giorno della tua potenza tra santi splendori; dal seno dell’aurora, come rugiada, io ti ho generato. Il Signore ha giurato e non si pente: «Tu sei sacerdote per sempre al modo di Melchìsedek»” (Sal 110 (109) 1-4). Questa parole, nel rigido monoteismo ebraico erano di difficilissima interpretazione. Nel Vangelo secondo Giovanni, Gesù, per non essere lapidato, si appella al Salmo dicendo una verità universale, ma tacendo la verità particolare che in quel frangente non poteva essere detta: “Di nuovo i Giudei raccolsero delle pietre per lapidarlo. Gesù disse loro: «Vi ho fatto vedere molte opere buone da parte del Padre: per quale di esse volete lapidarmi?». Gli risposero i Giudei: «Non ti lapidiamo per un’opera buona, ma per una bestemmia: perché tu, che sei uomo, ti fai Dio». Disse loro Gesù: «Non è forse scritto nella vostra Legge: Io ho detto: voi siete dèi? Ora, se essa ha chiamato dèi coloro ai quali fu rivolta la parola di Dio – e la Scrittura non può essere annullata –, a colui che il Padre ha consacrato e mandato nel mondo voi dite: “Tu bestemmi”, perché ho detto: “Sono Figlio di Dio”? Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani” (Gv 10,31-39). Per l’affermazione della verità particolare urge attendere altri momenti e altri tempi. Oggi Gesù sale sul monte. Rivela ai suoi discepoli tutta la sua gloria, che è gloria come di Unigenito del Padre pieno di grazia e verità. Il Padre dal cielo conferma questa gloria, attestando e rivelando la sua vera figliolanza: «Questi è il Figlio mio, l’amato: ascoltatelo!». Perché il Figlio amato va ascoltato? Perché Lui conosce tutto del Padre, tutto del suo cuore, tutto della sua Parola: “Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato” (Gv 1,18). Verità unica. Essa è solo di Cristo Gesù. In quel tempo, Gesù prese con sé Pietro, Giacomo e Giovanni e li condusse su un alto monte, in disparte, loro soli. Fu trasfigurato davanti a loro e le sue vesti divennero splendenti, bianchissime: nessun lavandaio sulla terra potrebbe renderle così bianche. E apparve loro Elia con Mosè e conversavano con Gesù. Prendendo la parola, Pietro disse a Gesù: «Rabbì, è bello per noi essere qui; facciamo tre capanne, una per te, una per Mosè e una per Elia». Non sapeva infatti che cosa dire, perché erano spaventati. Venne una nube che li coprì con la sua ombra e dalla nube uscì una voce: «Questi è il Figlio mio, l’amato: ascoltatelo!». E improvvisamente, guardandosi attorno, non videro più nessuno, se non Gesù solo, con loro. Mentre scendevano dal monte, ordinò loro di non raccontare ad alcuno ciò che avevano visto, se non dopo che il Figlio dell’uomo fosse risorto dai morti. Ed essi tennero fra loro la cosa, chiedendosi che cosa volesse dire risorgere dai morti. Oggi è questa verità che si vuole negare di Cristo Gesù. Se non la si nega formalmente, la si nega tacendola e facendo comprendere che Lui è come ogni altro uomo. È questa non chiara confessione della verità di Gesù Signore che sta creando tanta confusione oggi nella Chiesa. Molti cuori sono smarriti e altri preoccupati. / Madre della Redenzione, Angeli, Santi, fate che confessiamo Gesù secondo verità. 
</p>

<p>
<u>SILVESTRINI-21</u> / Il nostro percorso verso la Gloria.  La fede, che il buon Dio ci dona e che noi dobbiamo continuamente alimentare ed esercitare, ci fa conoscere al meglio le ultime Verità e i progetti che il Signore ha per ciascuno di noi e per l’intera umanità. Ci convinciamo così con quella luce interiore, che il Signore, pur dando sempre per ognuno di noi il massimo e il bene migliore, Egli non segue però la nostra logica e non si lascia condizionare dai nostri limiti e dalle nostre aspettative. E lo dichiara apertamente: “I miei pensieri non sono i vostri pensieri, le vostre vie non sono le mie vie”. Ciò implica che avere fede significa in pratica nutrire piena ed incondizionata fiducia e totale e filiale abbandono in Dio. Significa anche che talvolta, come accade al nostro padre Abramo, bisogna accettare anche quello che a noi appare illogico e addirittura assurdo e contraddittorio, consapevoli che “nulla è impossibile a Dio” e che Egli non può volere mai il nostro male. Questo a condizione che accettiamo la nostra povertà intellettuale e sappiamo riconoscere l’onnipotenza divina. Dopo il peccato di superbia questo atteggiamento di rispettosa sottomissione e la bella virtù dell’umiltà ci garantiscono la benedizione di Dio e un fiume di grazie. “Ti colmerò di benedizioni”, dice il Signore ad Abramo dopo la prova. Opportunamente San Paolo ci ricorda che lo stesso Signore è il nostro primo garante e difensore: “Se Dio è per noi, chi sarà contro di noi? Egli, che non ha risparmiato il proprio Figlio, ma lo ha consegnato per tutti noi”. Dobbiamo convincerci perciò che tutti i percorsi di Dio, anche i più tortuosi, hanno sempre uno sbocco verso il vero bene. “Per crucem ad lucem” recita un motto cristiano: è la croce che ci conduce alla pienezza della Luce in Dio, alla beatitudine eterna. In questo contesto leggiamo oggi l’episodio della trasfigurazione di Gesù sul Tabor. "Gesù prese con sè Pietro, Giacomo e Giovanni, suo fratello", ascese con essi sopra un alto monte e mostra loro lo splendore della sua gloria. Così si mostra affinché gli apostoli, e noi con loro, si premunissero anticipatamente di una inalterabile costanza e non avessero a trepidare o arrossire per la crudeltà della passione e della croce che Gesù, e poi anche noi con Lui, doveva abbracciare e portare. Egli ci assicura che la mèta finale per tutti, oltre la croce, è la gloria: “Ora Dio, come ha risuscitato il Signore, così risusciterà anche noi con la sua potenza”. Gesù, in una certa misura, fa pregustare a tre dei suoi discepoli, in qualità di testimoni, e anticipa a tutti noi la gloria che Egli ha in sé e che sarà nostra nell’eternità per smuoverci a guardare oltre il sacrificio, oltre ogni travaglio, anche oltre la santa Quaresima, per far già da oggi albeggiare in noi la sua e la nostra Pasqua.
</p>

<p>
<u>LOYOLA-21</u> / Nella vita ci sono dei momenti speciali in cui all’improvviso e spesso in modo del tutto inaspettato si vede in modo più chiaro ciò che fino a un attimo prima sembrava avvolto dal mistero. Come in una visione, possiamo intuire il senso di ciò che stiamo vivendo e conoscere la meta riempie finalmente di significato ogni singolo passo. Ci sono momenti preziosi che non si possono sprecare. Oggi Gesù ci prende con sé e ci dona la grazia di vedere a cosa siamo chiamati: riflettere la bellezza di Dio attraverso le nostre vite. Questa è la promessa di Gesù trasfigurato. La strada è semplice: ascoltare lui e in qualsiasi occupazione rimanere con lui nel grembo del Padre. Anche il nostro cuore allora spontaneamente dirà: è così bello essere qui! / Quali luoghi della mia vita mi sembrano senza senso? In quali occasioni posso dire: “che bello essere qui”? Cosa desidero affidare al Signore perché lo possa trasfigurare? (Anna Laura Lucchi Filippo Zalambani)
</p>

<p>
<u>FEGF1</u> / Il suo volto brillò come il sole, di Pietro il Venerabile  nel dodicesimo secolo / Perché stupirsi del fatto che il volto di Gesù sia divenuto come il sole, giacché era lui stesso il Sole? Era il Sole, eppure restava dissimulato sotto la nube. Ora, la nube si apre, e lui risplende per un istante. Che cosa è questa nube che si apre? Non è la carne, bensì la debolezza della carne che scompare un momento. È la nube della quale parla il profeta: «Ecco, il Signore cavalca una nube leggera» (Is 19, 1); nube della carne che copre la divinità, leggera perché non porta nessun peccato; nube che dissimula lo splendore divino, leggera perché assunta nello splendore eterno; nube della quale è detto nel Cantico: «Alla sua ombra, cui anelavo, mi siedo» (Ct 2, 3), leggera perché è la carne dell’Agnello che toglie i peccati del mondo, cosicché il mondo, alleggerito del peso di tutti i suoi peccati, è elevato in alto nei cieli. Il sole, velato di questa carne non è quello che sorge per i malvagi e per i buoni, bensì «il sole di giustizia» (Ml 3, 20) che sorge soltanto per coloro che temono Dio. Rivestito con questa nube di carne, oggi la luce che illumina ogni uomo risplende. Oggi glorifica questa stessa carne, la presenta deificata agli apostoli affinché gli apostoli la rivelino al mondo.
</p>

<p>
<u>FEGF2</u> / SULLA TRASFIGURAZIONE DEL SIGNORE di Sant’Ambrogio nel quarto secolo / Fu lo stesso Signore Gesù a volere che salisse sul monte il solo Mosè per ricevere la legge, e tuttavia non senza Gesù. Anche nel vangelo leggiamo che, fra i suoi discepoli, egli rilevò la gloria della sua resurrezione solo a Pietro, Giovanni e Giacomo. Così volle che il suo mistero rimanesse nascosto, e li ammoniva frequentemente di non parlare a chiunque di quel che avevano visto, affinché qualcuno più debole, non essendo in grado di penetrare la forza delle cose sacre per la sua indole incostante, non ne fosse scandalizzato. Del resto, Pietro stesso non sapeva quel che diceva, credendo di dover preparare tre tende per il Signore e i suoi servi. Quindi non poté resistere al fulgore della gloria del Signore trasfigurato, ma cadde a terra; e caddero anche i figli del tuono Giacomo e Giovanni, e una nube li avvolse; e non furono in grado di rialzarsi finché non venne Gesù che, toccatili, glielo ordinò esortandoli a deporre ogni timore. Entrarono nella nube per conoscere le cose nascoste e occulte, e udirono la voce di Dio che diceva: “Questi è il Figlio mio prediletto, nel quale mi sono compiaciuto: ascoltatelo” (Mt 17, 5). Che significa “questi è il Figlio mio prediletto”? Vuol dire: Non ingannarti Simone, col credere che si possa attribuire il titolo di Figlio di Dio ai suoi servi. Questi è il Figlio mio: non di Mosè, non di Elia, quantunque l’uno abbia aperto il mare e l’altro abbia chiuso il cielo. Nella parola del Signore tutt’e due vinsero gli elementi della natura, ma essi furono solo strumenti: è invece questi che consolidò le acque, chiuse il cielo con la siccità, e quando volle lo sciolse con le piogge. Quando si richiede la testimonianza della risurrezione, è consentito il ministero dei servi, ma quando la gloria del Signore risorto si manifesta, allora rimane nascosto lo splendore dei servi. Infatti il sole che sorge copre la moltitudine delle stelle, e tutta la loro luce svanisce dinanzi al sole che illumina il mondo.
</p>

<p>
<u>RosalbaManes</u> / Un ascolto ad alta quota / La liturgia della Parola di oggi ci porta sul monte che, come il deserto, rimanda a numerosi eventi della storia sacra. Questo spazio “ad alta quota”, che è a un passo dal Cielo, è il luogo dove Dio e l’uomo si danno appuntamento per fare alleanza e dove Dio offre all’uomo la sua parola portatrice di vita che invoca l’ascolto. Sul monte inoltre s’impara che la vita è l’arte del salire, metafora sia del travaglio della prova che della spinta di una fede genuina che fa dire: «Ho creduto anche quando dicevo: “Sono troppo infelice”» (Sal 115,1). Ma che tipo di alleanza l’uomo stringe con Dio? Un’alleanza interessata a fare scorta di benefici o frutto di un amore sincero? È questa la sfida che si presenta nella Prima Lettura il cui protagonista è Abramo, il “deposito di carne” che custodisce la promessa della benedizione per tutta l’umanità. Dopo una lunga e sofferta attesa, quando ormai più nulla potrebbe farlo sperare, Abramo e Sara ricevono un figlio dal Signore. Poco dopo, però, Abramo è raggiunto da un ordine divino incomprensibile: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto su di un monte che io ti indicherò» (Gen 22,2). Come si può fare un dono a qualcuno e poi chiedergli di rinunciarvi? Sia che Dio abbia chiesto esplicitamene ad Abramo di sacrificare suo figlio sia che lo abbia lasciato libero di scegliere tra questa opzione e quella di portare il bambino con sé per insegnargli a fare un sacrificio, la drammaticità dell’evento non cambia. Sembra che Dio chieda qualcosa di ingiusto o persino condannato in Israele, eppure il doloroso travaglio di Abramo si risolve in un atto di affidamento che fa riecheggiare le parole che Paolo rivolge ai Romani: «se Dio è per noi, chi sarà contro di noi?» (Rm 8,31b). Pur nel combattimento estenuante che si consuma nel suo cuore tra una paternità che sente calpestata e una figliolanza nei confronti di Dio che gli ispira fiducia, Abramo rinuncia alla pretesa di possedere il dono di Dio e mentre sta per sacrificare il figlio, Dio lo ferma: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito» (Gen 22,12). Il cuore di Abramo, legato più al Dio della promessa che alla promessa di Dio, è libero da ogni idolatria e vive con Dio un’alleanza senza ombre perché si nutre di un ascolto autentico della sua Parola, tanto che Dio stesso glielo riconosce: «Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,18). Abramo diventa un canale di benedizione per gli altri in virtù di un ascolto che si è fatto obbedienza. È a questo ascolto obbedienziale che il Padre vuole condurre i discepoli più intimi del Figlio – Pietro, Giacomo e Giovanni – portandoli sul monte e ammettendoli a un evento di gloria in cui il Figlio viene trasfigurato, risplende cioè della luce divina in una sorta di anticipo della risurrezione: «fu trasfigurato davanti a loro e le sue vesti divennero splendenti, bianchissime» (Mc 9,2-3). Sul monte, in un nuovo spettacolo di luce (cf. Es 19), il Padre rinnova la sua alleanza d’amore con l’umanità rivelando la dignità del suo Figlio amato, che è la carne della sua Parola e la sintesi mirabile di tutte le parole della storia dell’alleanza, che avevano trovato ospitalità nel cuore di due grandi scalatori di cime e padri del popolo, come Mosè ed Elia, due uomini capaci di morire a se stessi. Poco prima di salire sul monte, Gesù ha spiegato ai suoi che seguirlo significa accettare di morire a se stessi (cf. Mc 8,34-38); ora, sul monte, appare chiaro che solo chi è libero da se stesso può vivere da amico di Dio, come i profeti, e da Figlio di Dio, come Gesù, e che la Pasqua è esperienza di passaggio dal vivere per se stessi al vivere all’insegna del dono. Mosè ed Elia sono morti al mondo, ma vivono in Dio in virtù di un’alleanza forte, frutto di ascolto docile e obbediente. E mentre il trio dei discepoli è avvinto dalla bellezza che promana da una vita all’insegna dell’alleanza, il Padre, come al battesimo di Gesù, fa udire la sua voce: «Venne una nube che li coprì con la sua ombra e dalla nube uscì una voce: “Questi è il Figlio mio, l’amato: ascoltatelo!”» (Mc 9,7). Il Padre non chiede sacrifici e offerte, ma solo un orecchio disposto ad accogliere la Parola delle parole. Prima occorreva fare spazio a una serie di precetti (cf. Dt 6,4-9), ora c’è una parola sola da ascoltare: il Figlio amato del Padre che è anche il testimone del suo amore fedele verso tutti.
</p>

<p>
<u>RobertoPasolini</u> / Non risparmiare / Il racconto del cosiddetto “sacrificio di Isacco” rappresenta una grande sfida per chiunque sia alla ricerca sincera del volto di Dio, senza accontentarsi né accomodarsi di ridurlo ai suoi tratti più immediati e rassicuranti. Sebbene l’apparente “lieto fine” della vicenda narrata dal libro della Genesi possa stemperare la dimensione drammatica della «prova» a cui Abramo è sottoposto, non possiamo che avvertire un certo disagio davanti a una narrazione in cui emerge il profilo di un Dio tanto, forse troppo rispettoso della nostra libertà. Al punto da essere poco chiaro, anzi sibillino, nelle sue indicazioni: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto» (Gen 22,8). Oltre a non esplicitare le motivazioni per cui il Signore Dio avrebbe bisogno di provare la fiducia del suo servo, il testo ebraico non chiarisce nemmeno se Isacco venga coinvolto nel sacrificio come semplice aiutante o come materia stessa dell’olocausto da offrire. In gioco, fin da subito, sembra essere non tanto il rapporto tra Abramo e Isacco, ma tra Abramo e Dio stesso, la cui relazione verrà finalmente chiarita e ritrovata dopo il momento di prova: «Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,18). In realtà, una più fedele traduzione del testo suona più laconica, ma anche più intrigante: «… perché tu, nella mia voce, hai ascoltato». Con queste parole si mette in luce un aspetto della logica di «obbedienza» che spesso non riceve sufficiente luce, sia nella catechesi, sia nella nostra esperienza di vita. Siamo soliti pensare che l’obbedienza sia l’adesione a un appello che proviene dall’esterno, quasi senza alcun diritto di replica. Un simile modello di obbedienza corre il rischio di fallire l’obiettivo di una sana umanizzazione della nostra libertà, perché l’adesione a inviti troppo lontani dal nostro reale punto di esistenza e dalle convinzioni radicate nel nostro cuore solo apparentemente può trasformarci e farci crescere. «Ascoltare nella voce di Dio», al contrario, potrebbe indicare un diverso paradigma di obbedienza, di cui troviamo un’originale conferma proprio nella seconda lettura: «Fratelli, se Dio è per noi, chi sarà contro di noi? Egli, che non ha risparmiato il proprio Figlio, ma lo ha consegnato per tutti noi, non ci donerà forse ogni cosa insieme a lui?» (Rm 8,31-32). La descrizione che l’apostolo Paolo elabora di Dio, alla luce della Pasqua di Cristo, ricalca – quasi alla lettera – quanto l’angelo del Signore comunica ad Abramo, una volta superata la prova. Camminando insieme a suo figlio, fino a scoprire che questo dono tanto atteso e desiderato non poteva ridursi né a un suo possesso, né a qualcosa da difendere, Abramo ha ascoltato, nella voce di Dio che lo guidava, anche la voce del suo stesso desiderio profondo: slegare e non possedere la vita di Isacco. A partire da questa suggestione interpretativa, possiamo comprendere l’esperienza che i discepoli vivono sul monte della Trasfigurazione come la conferma di questa logica di obbedienza, libera e responsabile, a cui Dio invita tutti: «Venne una nube che li coprì con la sua ombra e dalla nube uscì una voce: “Questi è il Figlio mio, l’amato: ascoltatelo!”» (Mc 9,7). Ascoltare nella voce di Dio non solo il suono della sua volontà, ma anche il timbro della nostra sensibilità, significa essere disposti a seguire Cristo fino al compimento della nostra umanità, fino alla gioia della risurrezione: «Mentre scendevano dal monte, ordinò loro di non raccontare ad alcuno ciò che avevano visto, se non dopo che il Figlio dell’uomo fosse risorto dai morti» (Mc 9,9). Creati a immagine e somiglianza di un Dio che non risparmia nulla, ma ama donare tutto ciò che è e che ha, possiamo riprendere il cammino di Quaresima nella fiducia che Dio non voglia mai chiederci più di quanto sia disposto a offrirci. Solo attraversati da questa speranza, sapremo vivere così intensamente da poterci donare, senza incolpare nessuno e senza aver risparmiato niente di quello che siamo e abbiamo. Fiduciosi che «agli occhi del Signore è preziosa» non solo la vita, ma anche «la morte dei suoi fedeli» (Sal 115,15).
</p>

<p>
<u>MichaelDavideSemeraro</u> / Convertire... le accuse / Quale accusa più grande potremmo mai fare al nostro Dio e, purtroppo, dobbiamo riconoscere di non averlo risparmiato, se non quella evocata dall’apostolo Paolo e posta dalla liturgia di questa domenica come cerniera tra due passi che sono tra i più densi delle Scritture: «non ci donerà ogni cosa insieme a lui?» (Rm 8,32). La prima lettura, che anticipa uno dei passi di ascolto che saremo chiamati a vivere durante la Veglia Pasquale, è un «coltello» (Gn 22,10) a due tagli. Questo perché potrebbe rafforzare un’immagine di Dio che, se non proprio assetato di sangue, si rivela comunque almeno come un vero guastafeste: «Prendi tuo figlio, il tuo unigenito che ami, Isacco, và nel territorio di Mòria e offrilo in olocausto su di un monte che io ti indicherò» (Gn 22,2). Una simile richiesta non può non turbare, e questo turbamento non viene certo reso innocuo dal tardivo intervento dell’angelo che ordina di «Non stendere la mano contro il ragazzo e non fargli niente!» (22,12). I rabbini hanno meditato a lungo su questo testo e in modi infiniti hanno cercato di salvare Abramo e di giustificare al contempo Dio, facendo di tutto per non gettare il discredito su nessuno dei due, eppure senza tacere la grande problematicità di questo momento. Chi sarebbe, infatti, questo Dio che chiederebbe a un padre l’olocausto di un figlio non solo amato e atteso, ma che è stato accolto come il segno di un’alleanza e il sigillo di una relazione? E chi mai sarebbe – sempre che Dio non c’entri nulla – questo credente che riesce a pensare – per poi renderci conto che non è così – che Dio possa volere una cosa tanto terribile? Eppure bisogna riconoscere che nel nostro intimo immagini di questo tipo continuano a funzionare e, spesso, a ingannare sia riguardo a Dio che riguardo a noi stessi. Mentre il nostro cammino verso la Pasqua procede, dopo la tappa del deserto, ci troviamo oggi in quella del doppio monte: quello del Moria e quello «alto» (Mc 9,2) su cui il Signore Gesù si mostra ai suoi discepoli in tutto il suo splendore di «Figlio mio, l’amato» (9,7). Su questo monte di trasfigurazione, anticipo di quello della sfigurazione della croce, il Signore Gesù rivela come e quanto Dio sia Padre che si compiace, che si coinvolge, che non si assenta e che, per nulla al mondo, potrebbe pensare e, meno ancora volere, la morte, il sangue, l’offerta, il sacrificio. Tra questi due monti si stende la grande valle della nostra fatica ad accogliere l’amore, tanto da essere in grado non solo di umiliarlo, ma persino – a causa di un istinto difficile da dominare – di annientarlo. Alla fine del Vangelo il Maestro esorta così i suoi discepoli: «di non raccontare ad alcuno ciò che avevano visto, se non dopo che il Figlio dell’uomo fosse risorto dai morti» (Mc 9,9) tanto da creare una domanda su «che cosa volesse dire risorgere dai morti» (9,10). Il primo annuncio è, per così dire, quello della risurrezione, che non è una rassicurazione contro la sofferenza e la morte, ma è rivelazione di come il desiderio del Padre sia l’amore e la vita, e questo desiderio è posto nelle nostre mani con un’amorevolezza così vera da essere capace di mettere in conto il nostro rifiuto. Il monte della trasfigurazione è figura del Calvario dove, in modo ancora più forte ed esigente, non vedremo e non sentiremo «più nessuno, se non Gesù solo, con loro» (9,8). Ma anche noi saremo più soli… come Abramo e come Isacco che forse «porta la croce» (Genesi-Rabbah, 56) più scendendo che salendo, perché ha dovuto assumere se stesso fino in fondo.
</p>

<p>
<u>HomilyVoice-21</u> / PRIMA LETTURA / Si diranno benedette nella tua discendenza tutte le nazioni della terra, perché tu hai obbedito alla mia voce. Prima di iniziare a riflettere sul testo offerto alla nostra meditazione, va detto senza alcun equivoco che la discendenza di Abramo è Cristo Gesù. Ecco quanto rivela lo Spirito Santo per bocca dell’apostolo Paolo: Fratelli, ecco, vi parlo da uomo: un testamento legittimo, pur essendo solo un atto umano, nessuno lo dichiara nullo o vi aggiunge qualche cosa. Ora è appunto ad Abramo e alla sua discendenza che furono fatte le promesse. Non dice la Scrittura: «E ai discendenti», come se si trattasse di molti, ma: E alla tua discendenza, come a uno solo, cioè Cristo. Ora io dico: un testamento stabilito in precedenza da Dio stesso, non può dichiararlo nullo una Legge che è venuta quattrocentotrenta anni dopo, annullando così la promessa.  Se infatti l’eredità si ottenesse in base alla Legge, non sarebbe più in base alla promessa; Dio invece ha fatto grazia ad Abramo mediante la promessa.  Ma prima che venisse la fede, noi eravamo custoditi e rinchiusi sotto la Legge, in attesa della fede che doveva essere rivelata. Così la Legge è stata per noi un pedagogo, fino a Cristo, perché fossimo giustificati per la fede. Sopraggiunta la fede, non siamo più sotto un pedagogo. Tutti voi infatti siete figli di Dio mediante la fede in Cristo Gesù, poiché quanti siete stati battezzati in Cristo vi siete rivestiti di Cristo. Non c’è Giudeo né Greco; non c’è schiavo né libero; non c’è maschio e femmina, perché tutti voi siete uno in Cristo Gesù. Se appartenete a Cristo, allora siete discendenza di Abramo, eredi secondo la promessa. Dico ancora: per tutto il tempo che l’erede è fanciullo, non è per nulla differente da uno schiavo, benché sia padrone di tutto, ma dipende da tutori e amministratori fino al termine prestabilito dal padre. Così anche noi, quando eravamo fanciulli, eravamo schiavi degli elementi del mondo. Ma quando venne la pienezza del tempo, Dio mandò il suo Figlio, nato da donna, nato sotto la Legge, per riscattare quelli che erano sotto la Legge, perché ricevessimo l’adozione a figli.  E che voi siete figli lo prova il fatto che Dio mandò nei nostri cuori lo Spirito del suo Figlio, il quale grida: «Abbà! Padre!». Quindi non sei più schiavo, ma figlio e, se figlio, sei anche erede per grazia di Dio (Gal 3, 15-18.23-29; 4,1-7). Quanto vale un solo atto di obbedienza presso il Signore? Sappiamo che l’atto di obbedienza di Noè salvò la vita degli uomini e degli animali sulla terra. Per un solo atto di obbedienza! Ancora Abram non aveva obbedito al Signore – il Signore però sapeva che avrebbe obbedito – e il Signore gli promette che avrebbe benedetto nella sua discendenza tutte le famiglie della terra. Il Signore disse ad Abram: «Vattene dalla tua terra, dalla tua parentela e dalla casa di tuo padre, verso la terra che io ti indicherò. Farò di te una grande nazione e ti benedirò, renderò grande il tuo nome e possa tu essere una benedizione. Benedirò coloro che ti benediranno e coloro che ti malediranno maledirò, e in te si diranno benedette tutte le famiglie della terra». Allora Abram partì, come gli aveva ordinato il Signore (Gen 12,1-4). Il Signore vuole conoscere le profondità dell’amore di Abramo verso di Lui e per questo lo mette alla prova. Gli chiede di recarsi sul monte e di offrire Isacco, il suo unico figlio, il figlio del suo amore, il figlio da lui desiderato, il figlio chiesto ed ottenuto e di immolarlo in sacrificio in suo more. Abramo supera la prova. Il Signore gli risparmia il figlio. A causa dell’amore di Abramo verso il suo Signore che è infinitamente più grande dell’amore verso il proprio figlio, il Signore gli fa una promessa: “Nella tua discendenza saranno benedette tutte le nazioni della terra”. Per un atto di amore, per una prova superata, la salvezza viene ad ogni uomo dalla discendenza di Abramo. È verità eterna. Non c’è altra discendenza, non c’è altro nome nel quale è stabilito che venga a noi la benedizione del Signore nostro Dio.  Non c’è uomo sulla terra, né creatura nei cieli e sotto terra che possono abrogare questo giuramento fatto dal Signore verso la discendenza di Abramo. Quando infatti Dio fece la promessa ad Abramo, non potendo giurare per uno superiore a sé, giurò per se stesso dicendo: Ti benedirò con ogni benedizione e renderò molto numerosa la tua discendenza. Così Abramo, con la sua costanza, ottenne ciò che gli era stato promesso. Gli uomini infatti giurano per qualcuno maggiore di loro, e per loro il giuramento è una garanzia che pone fine a ogni controversia. Perciò Dio, volendo mostrare più chiaramente agli eredi della promessa l’irrevocabilità della sua decisione, intervenne con un giuramento, affinché, grazie a due atti irrevocabili, nei quali è impossibile che Dio mentisca, noi, che abbiamo cercato rifugio in lui, abbiamo un forte incoraggiamento ad afferrarci saldamente alla speranza che ci è proposta. In essa infatti abbiamo come un’àncora sicura e salda per la nostra vita: essa entra fino al di là del velo del santuario, dove Gesù è entrato come precursore per noi, divenuto sommo sacerdote per sempre secondo l’ordine di Melchìsedek (Eb 6,13-30). Inoltre ciò non avvenne senza giuramento. Quelli infatti diventavano sacerdoti senza giuramento; costui al contrario con il giuramento di colui che gli dice: Il Signore ha giurato e non si pentirà: tu sei sacerdote per sempre. Per questo Gesù è diventato garante di un’alleanza migliore. Inoltre, quelli sono diventati sacerdoti in gran numero, perché la morte impediva loro di durare a lungo. Egli invece, poiché resta per sempre, possiede un sacerdozio che non tramonta. Perciò può salvare perfettamente quelli che per mezzo di lui si avvicinano a Dio: egli infatti è sempre vivo per intercedere a loro favore. Questo era il sommo sacerdote che ci occorreva: santo, innocente, senza macchia, separato dai peccatori ed elevato sopra i cieli. Egli non ha bisogno, come i sommi sacerdoti, di offrire sacrifici ogni giorno, prima per i propri peccati e poi per quelli del popolo: lo ha fatto una volta per tutte, offrendo se stesso. La Legge infatti costituisce sommi sacerdoti uomini soggetti a debolezza; ma la parola del giuramento, posteriore alla Legge, costituisce sacerdote il Figlio, reso perfetto per sempre (Eb 7,20-28). Gesù è stato costituito dal Padre il Sommo Sacerdote della Nuova Alleanza, il Profeta e il Messia. Gesù è la discendenza di Abramo nel quale è stabilito che tutti siano salvati. Lui è la benedizione del Padre per ogni uomo e non c’è benedizione se non in Lui, con Lui per Lui. / LEGGIAMO Gen 22,1-2.9a. 10-13.15-18 / Dopo queste cose, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto su di un monte che io ti indicherò». Così arrivarono al luogo che Dio gli aveva indicato. Poi Abramo stese la mano e prese il coltello per immolare suo figlio. Ma l’angelo del Signore lo chiamò dal cielo e gli disse: «Abramo, Abramo!». Rispose: «Eccomi!». L’angelo disse: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito».  Allora Abramo alzò gli occhi e vide un ariete, impigliato con le corna in un cespuglio. Abramo andò a prendere l’ariete e lo offrì in olocausto invece del figlio. L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici.  Si diranno benedette nella tua discendenza tutte le nazioni della terra, perché tu hai obbedito alla mia voce». Se Dio ha stabilito per giuramento immodificabile che solo nella discendenza di Abramo saranno benedette tutte le nazioni, perché oggi noi, contro ogni giuramento del nostro Dio, affermiamo che  Gesù, la discendenza di Abramo non è più il solo nome nel quale è stabilito che possiamo essere benedetti, redenti, salvati, giustificati? Non solo il cristiano se vuole essere salvato deve credere in questo giuramento del suo Signore, Dio, Creatore, Redentore, Salvatore, deve invitare ogni altro uomo a credere in questo giuramento se vuole essere salvato, redento, giustificato, santificato. Gesù è la verità, la luce, la grazia, la vita eterna, la risurrezione, la giustificazione, la pace, la salvezza, per ogni uomo. Oggi questa fede è venuta meno nel cristiano. Quale è il frutto della perdita di questa fede? L’abbandono di ogni uomo e dello stesso cristiano alla morte, al peccato, alle tenebre, alla non verità, alla non luce, alla non salvezza. Altra verità da mettere in chiara luce: La salvezza che è nella discendenza di Abramo, essendo ogni discepolo di Gesù discendenza di Abramo in Cristo, con Cristo, per Cristo, diviene salvezza anche in  lui, per lui, con lui, cioè nel cristiano, per il cristiano, con il cristiano. Come avviene questa salvezza? Divenendo il cristiano con Cristo un solo sacrificio, un solo olocausto, una sola offerta al Padre, attraverso la piena obbedienza ad ogni comandamento del Padre. Come Abramo, come Cristo Gesù, in Cristo Gesù, per Lui, con Lui, facendo il cristiano l’offerta della sua volontà al Padre e compiendo ogni suo comando e desiderio, anche lui diviene la discendenza nella quale tutti i popoli saranno benedetti. Sempre offerta ed olocausto in Cristo, con Cristo, per Cristo, mai senza Cristo, mai contro Cristo. Ora se oggi il cristiano dice che Cristo non è il solo nome, la sola discendenza, neanche lui è più discendenza nella quale le nazioni saranno benedette. Il suo essere cristiano è vano. La sua pastorale è nulla. Per lui nessun uomo verrà mai a Dio. Può fare opere stupende, mai però potrà fare un solo figlio per il Padre nostro celeste. / <u>LETTURA2</u> / Se Dio è per noi, chi sarà contro di noi? Egli, che non ha risparmiato il proprio Figlio, ma lo ha consegnato per tutti noi, non ci donerà forse ogni cosa insieme a lui? Quanto l’Apostolo Paolo rivela in questi versetti della Lettera ai Romani va rettamente interpretato e santamente illuminato con la luce purissima che viene dalla Scrittura Santa. Leggiamo quanto Lui scrive a Timoteo: E tu, figlio mio, attingi forza dalla grazia che è in Cristo Gesù: le cose che hai udito da me davanti a molti testimoni, trasmettile a persone fidate, le quali a loro volta siano in grado di insegnare agli altri. Come un buon soldato di Gesù Cristo, soffri insieme con me. Nessuno, quando presta servizio militare, si lascia prendere dalle faccende della vita comune, se vuol piacere a colui che lo ha arruolato. Anche l’atleta non riceve il premio se non ha lottato secondo le regole. Il contadino, che lavora duramente, dev’essere il primo a raccogliere i frutti della terra. Cerca di capire quello che dico, e il Signore ti aiuterà a comprendere ogni cosa. Ricòrdati di Gesù Cristo, risorto dai morti, discendente di Davide, come io annuncio nel mio Vangelo, per il quale soffro fino a portare le catene come un malfattore. Ma la parola di Dio non è incatenata! Perciò io sopporto ogni cosa per quelli che Dio ha scelto, perché anch’essi raggiungano la salvezza che è in Cristo Gesù, insieme alla gloria eterna. Questa parola è degna di fede: Se moriamo con lui, con lui anche vivremo; se perseveriamo, con lui anche regneremo; se lo rinneghiamo, lui pure ci rinnegherà; se siamo infedeli, lui rimane fedele, perché non può rinnegare se stesso. Richiama alla memoria queste cose, scongiurando davanti a Dio che si evitino le vane discussioni, le quali non giovano a nulla se non alla rovina di chi le ascolta. Sfòrzati di presentarti a Dio come una persona degna, un lavoratore che non deve vergognarsi e che dispensa rettamente la parola della verità. Evita le chiacchiere vuote e perverse, perché spingono sempre più all’empietà quelli che le fanno; la parola di costoro infatti si propagherà come una cancrena. Fra questi vi sono Imeneo e Filèto, i quali hanno deviato dalla verità, sostenendo che la risurrezione è già avvenuta e così sconvolgono la fede di alcuni. Tuttavia le solide fondamenta gettate da Dio resistono e portano questo sigillo: Il Signore conosce quelli che sono suoi, e ancora: Si allontani dall’iniquità chiunque invoca il nome del Signore. In una casa grande però non vi sono soltanto vasi d’oro e d’argento, ma anche di legno e di argilla; alcuni per usi nobili, altri per usi spregevoli.  Chi si manterrà puro da queste cose, sarà come un vaso nobile, santificato, utile al padrone di casa, pronto per ogni opera buona. Sta’ lontano dalle passioni della gioventù; cerca la giustizia, la fede, la carità, la pace, insieme a quelli che invocano il Signore con cuore puro. Evita inoltre le discussioni sciocche e da ignoranti, sapendo che provocano litigi. Un servo del Signore non deve essere litigioso, ma mite con tutti, capace di insegnare, paziente, dolce nel rimproverare quelli che gli si mettono contro, nella speranza che Dio conceda loro di convertirsi, perché riconoscano la verità e rientrino in se stessi, liberandosi dal laccio del diavolo, che li tiene prigionieri perché facciano la sua volontà (2Tm 2,1-26). Dio, essendo carità eterna nella sua natura, sempre amerà dalla sua carità eterna. Mai Lui potrà venire meno a questa sua natura di carità eterna. Lui ama per natura e per volontà. Natura e volontà sono eternamente nella comunione di luce e di verità dello Spirito Santo. L’uomo però non è natura di carità. Lo diviene in Cristo, con Cristo, per Cristo, nella comunione dello Spirito Santo. Deve non solo rimanere natura di carità, luce, verità, grazia, giustizia, pace, in questa natura deve quotidianamente crescere. Anche in noi natura di carità e volontà devono essere una cosa sola nello Spirito Santo. Se ci separiamo da Cristo e dallo Spirito Santo – e sempre ci separiamo da loro quando non obbediamo alla Parola – ci separiamo anche dal Padre e dalla sua salvezza. È verità eterna. Dio ama l’uomo di amore eterno. Ma è anche verità eterna: l’uomo è chiamato a lasciarsi amare da Dio di amore eterno. Come si lascerà amare? Facendo sempre la sua volontà. Se l’uomo si sottrae all’obbedienza, avviene in lui la separazione da Dio e questa separazione, se non viene subito riparata, può anche trasformarsi in separazione eterna. / LEGGIAMO Rm 8,31b-34 / Se Dio è per noi, chi sarà contro di noi? Egli, che non ha risparmiato il proprio Figlio, ma lo ha consegnato per tutti noi, non ci donerà forse ogni cosa insieme a lui?  Chi muoverà accuse contro coloro che Dio ha scelto? Dio è colui che giustifica!  Chi condannerà? Cristo Gesù è morto, anzi è risorto, sta alla destra di Dio e intercede per noi! Oggi è proprio questa la falsità nella quale sta precipitando il mondo cristiano: crede che basti per la salvezza eterna dell’uomo solo l’amore eterno di Dio. Lui ci salverà per questo suo amore. Lui ci salva, se l’uomo vuole essere salvato. Ma poiché oggi ci nutriamo di falsa teologia, falsa cristologia, falsa ecclesiologia, falsa soteriologia, falsa antropologia – frutto del cristiano e sua elaborazione – affermiamo sia che tutti alla fine saremo in paradiso e anche che per la salvezza non c’è più alcun bisogno della conversione e della fede nel Vangelo. Ecco invece cosa grida a noi lo Spirito Santo per bocca dell’Apostolo Paolo: Non voglio infatti che ignoriate, fratelli, che i nostri padri furono tutti sotto la nube, tutti attraversarono il mare, tutti furono battezzati in rapporto a Mosè nella nube e nel mare, tutti mangiarono lo stesso cibo spirituale, tutti bevvero la stessa bevanda spirituale: bevevano infatti da una roccia spirituale che li accompagnava, e quella roccia era il Cristo. Ma la maggior parte di loro non fu gradita a Dio e perciò furono sterminati nel deserto. Ciò avvenne come esempio per noi, perché non desiderassimo cose cattive, come essi le desiderarono. Non diventate idolatri come alcuni di loro, secondo quanto sta scritto: Il popolo sedette a mangiare e a bere e poi si alzò per divertirsi. Non abbandoniamoci all’impurità, come si abbandonarono alcuni di loro e in un solo giorno ne caddero ventitremila. Non mettiamo alla prova il Signore, come lo misero alla prova alcuni di loro, e caddero vittime dei serpenti. Non mormorate, come mormorarono alcuni di loro, e caddero vittime dello sterminatore. Tutte queste cose però accaddero a loro come esempio, e sono state scritte per nostro ammonimento, di noi per i quali è arrivata la fine dei tempi. Quindi, chi crede di stare in piedi, guardi di non cadere. Nessuna tentazione, superiore alle forze umane, vi ha sorpresi; Dio infatti è degno di fede e non permetterà che siate tentati oltre le vostre forze ma, insieme con la tentazione, vi darà anche il modo di uscirne per poterla sostenere (1Cor 10,1-13). Chi non vuole separarsi dall’amore di Dio, deve abitare con stabile dimora in Cristo e nello Spirito Santo. Abiterà in Cristo e nello Spirito Santo, abitando e dimorando nella Parola del Vangelo. Non si separa da Dio solo chi mai si separa dal Vangelo. La separazione dal Vangelo è separazione da Dio. Di questa separazione è responsabile solo l’uomo. / LETTURA DEL VANGELO / E apparve loro Elia con Mosè e conversavano con Gesù. Gesù deve dare compimento a tutto ciò che sul rotolo del Libro è stato scritto per Lui.  Nessuna profezia deve rimanere senza compimento. Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo» (Sal 40,7-9). È impossibile infatti che il sangue di tori e di capri elimini i peccati. Per questo, entrando nel mondo, Cristo dice:  Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre (Eb 10,4-10). Ecco la missione che Gesù deve compiere ed ecco la profezia alla quale deve dare pieno compimento: Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca (Is 53,1-12). Pietro confessa che Gesù è il Cristo di Dio. Poi Gesù partì con i suoi discepoli verso i villaggi intorno a Cesarèa di Filippo, e per la strada interrogava i suoi discepoli dicendo: «La gente, chi dice che io sia?». Ed essi gli risposero: «Giovanni il Battista; altri dicono Elia e altri uno dei profeti». Ed egli domandava loro: «Ma voi, chi dite che io sia?». Pietro gli rispose: «Tu sei il Cristo». E ordinò loro severamente di non parlare di lui ad alcuno. Gesù rivela a Pietro che il Cristo si Dio è il Cristo Crocifisso. E cominciò a insegnare loro che il Figlio dell’uomo doveva soffrire molto ed essere rifiutato dagli anziani, dai capi dei sacerdoti e dagli scribi, venire ucciso e, dopo tre giorni, risorgere. Pietro rifiuta questa verità annunciata da Cristo Gesù. Gesù chiama Pietro Satana, Tentatore, e lo invita a essere discepolo e non il Maestro Faceva questo discorso apertamente. Pietro lo prese in disparte e si mise a rimproverarlo. Ma egli, voltatosi e guardando i suoi discepoli, rimproverò Pietro e disse: «Va’ dietro a me, Satana! Perché tu non pensi secondo Dio, ma secondo gli uomini». Poi Gesù rivela che il mistero della croce non riguarda solo la sua Persona, riguarda tutti coloro che vogliono essere suoi discepoli: Convocata la folla insieme ai suoi discepoli, disse loro: «Se qualcuno vuol venire dietro a me, rinneghi se stesso, prenda la sua croce e mi segua. Perché chi vuole salvare la propria vita, la perderà; ma chi perderà la propria vita per causa mia e del Vangelo, la salverà. Infatti quale vantaggio c’è che un uomo guadagni il mondo intero e perda la propria vita? Che cosa potrebbe dare un uomo in cambio della propria vita? Chi si vergognerà di me e delle mie parole davanti a questa generazione adultera e peccatrice, anche il Figlio dell’uomo si vergognerà di lui, quando verrà nella gloria del Padre suo con gli angeli santi» (Mc 8,27-38). Da una parte c’è Gesù che rivela qual è la sua missione secondo le scritture profetiche. Dice cosa è scritto sul Rotolo del Libro per Lui. Dall’altro lato vi è Pietro, i discepoli, il mondo dei figli d’Israele che attendono un Messia non secondo le Scritture, ma secondo il loro pensiero. Il pensiero di Dio si scontra con il pensiero degli uomini sul Messia del Signore. Chi è nella verità, Cristo Gesù o i suoi discepoli? Solo la Scrittura Santa, solo il Padre che ha manifestato la sua volontà, facendo sì che essa venisse scritta nelle Scritture profetiche, possono dire chi è nella verità.  La risposta di Dio avviene sul monte. / LEGGIAMO IL TESTO DI Mc 9,2-10 / Sei giorni dopo, Gesù prese con sé Pietro, Giacomo e Giovanni e li condusse su un alto monte, in disparte, loro soli. Fu trasfigurato davanti a loro e le sue vesti divennero splendenti, bianchissime: nessun lavandaio sulla terra potrebbe renderle così bianche. E apparve loro Elia con Mosè e conversavano con Gesù. Prendendo la parola, Pietro disse a Gesù: «Rabbì, è bello per noi essere qui; facciamo tre capanne, una per te, una per Mosè e una per Elia». Non sapeva infatti che cosa dire, perché erano spaventati. Venne una nube che li coprì con la sua ombra e dalla nube uscì una voce: «Questi è il Figlio mio, l’amato: ascoltatelo!». E improvvisamente, guardandosi attorno, non videro più nessuno, se non Gesù solo, con loro. Mentre scendevano dal monte, ordinò loro di non raccontare ad alcuno ciò che avevano visto, se non dopo che il Figlio dell’uomo fosse risorto dai morti. Ed essi tennero fra loro la cosa, chiedendosi che cosa volesse dire risorgere dai morti. Ecco cosa avviene sul monte: Mosè ed Elia, la Legge e i Profeti, tutta la Scrittura Antica, rappresentata da Mosè ed Elia, sono con Gesù. Non sono con i discepoli. È vera la parola di  Gesù. Non è invece vera né la parola di Pietro, né quella degli altri Apostoli e discepoli e neanche la Parola dei figli d’Israele che si attendevano un Messia alla maniera di Davide: con la spada in mano per liberare la terra dei padri da ogni invasione straniera. Alla testimonianza della Legge e dei Profeti si aggiunge quella fatta direttamente dal Padre intervenendo dal cielo con la sua potente voce. Gesù è il Figlio del Padre, il Figlio, l’amato. Lui deve essere ascoltato. La sua Parola è verità. Se tutto il mondo avesse una parola differente, quella del mondo è falsa, quella di Cristo è vera. Oggi siamo precipitati nella stessa condizione spirituale degli Apostoli e dei discepoli, di Pietro e di ogni altro che seguiva a quei tempi Gesù. Da un lato abbiamo ciò che il Signore nostro Dio ha scritto, nel suo Santo Spirito, per noi e per il mondo intero nelle Scritture profetiche. Dall’altro lato abbiamo il mondo cristiano che si è fatto un altro pensiero su Cristo, sullo Spirito Santo, sul Padre, sulla Chiesa, sull’uomo. Per entrare nella verità di Cristo Gesù, anche noi oggi dovremmo essere portati da Gesù sul monte. Ma non basterebbero Mosè ed Elia da soli a convincerci che la verità è nella Parola scritta. A Mosè ed Elia dovrebbero aggiungersi Pietro, Paolo, Giovanni, Giacomo, Giuda, Matteo, Marco, Luca, ogni altro Apostolo di Cristo Gesù e testimoniare che la conoscenza della verità di Cristo viene solo dalle Scritture profetiche. Se ci separiamo dalle Scritture profetiche, nulla conosciamo di Gesù e di Lui ci facciamo un idolo. Ma neanche questo sarebbe sufficiente. È altresì necessario una potentissima manifestazione del Padre, ma non per testimoniare per Cristo Gesù, bensì per se stesso. Dovrebbe attestare che solo Lui è il Dio vivo e vero e che non ci sono altri Dèi. Dovrebbe gridare che tutti gli altri Dèi sono frutto del pensiero dell’uomo. Oggi è cambiata la verità della nostra fede. Oggi abbiamo creato noi una verità su Dio e secondo questa verità da noi creata non serve più Cristo  Gesù, non serve più lo Spirito Santo, non serve più la Chiesa, non serve più il Vangelo, non serve più la fede, non serve più la retta morale per ottenere la salvezza. Secondo la verità da noi creata su Dio, tutti sono salvati senza Cristo, senza lo Spirito Santo, senza il Padre di Cisto Gesù, senza la Chiesa, senza la luce, la verità, la grazia, senza alcuna fede in Cristo. Oggi non è Cristo il problema della nostra fede. Il problema della nostra fede è il Padre del Signore nostro Gesù Cristo. Lui dovrebbe oggi tuonare con voce maestosa dal cielo e gridare che non c’è un altro Dio. Avendo noi cambiato Dio e la sua verità, tutto è cambiato. Né potrà esserci di aiuto quanto grida l’Apostolo Pietro su questo momento solennissimo da lui vissuto sul Santo Monte: Infatti, vi abbiamo fatto conoscere la potenza e la venuta del Signore nostro Gesù Cristo, non perché siamo andati dietro a favole artificiosamente inventate, ma perché siamo stati testimoni oculari della sua grandezza. Egli infatti ricevette onore e gloria da Dio Padre, quando giunse a lui questa voce dalla maestosa gloria: «Questi è il Figlio mio, l’amato, nel quale ho posto il mio compiacimento». Questa voce noi l’abbiamo udita discendere dal cielo mentre eravamo con lui sul santo monte. E abbiamo anche, solidissima, la parola dei profeti, alla quale fate bene a volgere l’attenzione come a lampada che brilla in un luogo oscuro, finché non spunti il giorno e non sorga nei vostri cuori la stella del mattino. Sappiate anzitutto questo: nessuna scrittura profetica va soggetta a privata spiegazione, poiché non da volontà umana è mai venuta una profezia, ma mossi da Spirito Santo parlarono alcuni uomini da parte di Dio (2Pt 1,16-21). Si compie per noi oggi la profezia di Geremia: Recatevi nelle isole dei Chittìm e osservate, mandate gente a Kedar e considerate bene, vedete se è mai accaduta una cosa simile. Un popolo ha cambiato i suoi dèi? Eppure quelli non sono dèi! Ma il mio popolo ha cambiato me, sua gloria, con un idolo inutile. O cieli, siatene esterrefatti, inorriditi e spaventati. Oracolo del Signore. Due sono le colpe che ha commesso il mio popolo: ha abbandonato me, sorgente di acqua viva, e si è scavato cisterne, cisterne piene di crepe, che non trattengono l’acqua (Ger 2,10-13). La Madre di Dio aiuti ogni discepolo del Figlio suo affinché confessi con purezza di verità e di fede chi è il suo Dio e Signore. Senza questa confessione, saremo anche noi adoratoti di un vitello d’oro, fuso non con “i pendenti che ciascuno aveva agli orecchi” (Es 32,8), ma con ogni pensiero falso e menzognero che esce dal cuore dell’uomo. / Madre di Cristo Gesù, vieni presto in nostro aiuto, perché possiamo rimettere sul lucerniere la stupenda verità del nostro Dio e Signore. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
