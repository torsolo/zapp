<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Giovedì della II settimana di Pasqua
</p>

<p>
<u>ANTIFONA</u> / O Dio, quando uscivi davanti al tuo popolo, aprivi la strada e abitavi con loro, la terra tremò e si aprirono i cieli. Alleluia. (Sal 67,8-9.20)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che hai compiuto il sacrificio della Pasqua per la salvezza del mondo, ascolta le preghiere del tuo popolo: Cristo, Sommo Sacerdote che intercede per noi, come vero uomo ci doni la riconciliazione e come vero Dio ci liberi dal peccato. Egli è Dio, e vive e regna con te.
</p>

<p>
<u>LETTURA1</u> / <b>Di questi fatti siamo testimoni noi e lo Spirito Santo</b> / Dagli Atti degli Apostoli (At 5,27-33) / In quei giorni, [il comandante e gli inservienti] condussero gli apostoli e li presentarono nel sinedrio; il sommo sacerdote li interrogò dicendo: «Non vi avevamo espressamente proibito di insegnare in questo nome? Ed ecco, avete riempito Gerusalemme del vostro insegnamento e volete far ricadere su di noi il sangue di quest'uomo». Rispose allora Pietro insieme agli apostoli: «Bisogna obbedire a Dio invece che agli uomini. Il Dio dei nostri padri ha risuscitato Gesù, che voi avete ucciso appendendolo a una croce. Dio lo ha innalzato alla sua destra come capo e salvatore, per dare a Israele conversione e perdono dei peccati. E di questi fatti siamo testimoni noi e lo Spirito Santo, che Dio ha dato a quelli che gli obbediscono». All'udire queste cose essi si infuriarono e volevano metterli a morte. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 33) <b>Ascolta, Signore, il grido del povero</b> / Benedirò il Signore in ogni tempo, sulla mia bocca sempre la sua lode. Gustate e vedete com'è buono il Signore; beato l'uomo che in lui si rifugia. / Il volto del Signore contro i malfattori, per eliminarne dalla terra il ricordo. Gridano i giusti e il Signore li ascolta, li libera da tutte le loro angosce. / Il Signore è vicino a chi ha il cuore spezzato, egli salva gli spiriti affranti. Molti sono i mali del giusto, ma da tutti lo libera il Signore.
</p>

<p>
<u>ACCLAMATIO</u> / Alleluia, Alleluia / Perché mi hai veduto, Tommaso, tu hai creduto; beati quelli che non hanno visto e hanno creduto. (Gv 20,29) / Alleluia.
</p>

<p>
<u>VANGELO</u> / <b>Il Padre ama il Figlio e gli ha dato in mano ogni cosa</b> / Dal Vangelo secondo  Giovanni (Gv 3,31-36) / Chi viene dall'alto è al di sopra di tutti; ma chi viene dalla terra, appartiene alla terra e parla secondo la terra. Chi viene dal cielo è al di sopra di tutti. Egli attesta ciò che ha visto e udito, eppure nessuno accetta la sua testimonianza. Chi ne accetta la testimonianza, conferma che Dio è veritiero. Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedrà la vita, ma l'ira di Dio rimane su di lui. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / L'amore del Padre, che ha dato in mano ogni cosa al Figlio per renderlo testimone della sua Parola, ci è comunicato già nella professione di fede pasquale. Così preghiamo con fiducia: <b>Ravviva la nostra fede, Dio di amore.</b> / Per tutti i credenti in Cristo, perchè la loro fede sia una vera testimonianza dell'amore del Padre per il Figlio e del dono del suo Spirito. Preghiamo: / Per coloro che aderiscono a religioni monoteistiche, perchè la luce dello Spirito apra il loro cuore a riconoscere l'unico rivelatore di Dio nel suo Figlio incarnato. Preghiamo: / Per le giovani generazioni tentate di indifferenza religiosa o di apostasia, perchè sappiano rivolgersi a colui che Dio ha mandato. Preghiamo: / Per la nostra comunità, perchè traduca in opere la sua fede e, spezzando il pane dell'eucaristia, impari a condividere anche il pane terreno con chi è nell'indigenza e nel dolore. Preghiamo: / Per noi qui presenti, perchè sappiamo alimentare ogni giorno la nostra fede in Cristo come rapporto di amore verso il Padre e come accoglienza dello Spirito senza misura. Preghiamo: / Per coloro che esercitano il ministero del diaconato. / Per chi non ha nessuno che gli parla di Dio. / O Dio misericordioso, che ci hai reso partecipi della testimonianza divina donataci dal tuo Figlio, affidandogli le tue stesse parole: fa' che la nostra fede diventi ogni giorno più feconda per la vita eterna. Per Cristo nostro Signore. Amen.
</p>

<p>
<u>OFFERTORIO</u> / Salgano a te, o Signore, le nostre preghiere insieme all’offerta di questo sacrificio, perché, purificati dal tuo amore, possiamo accostarci al sacramento della tua grande misericordia. Per Cristo nostro Signore. ♦ Signore, che ti sei acquistato una moltitudine di figli con l’unico e perfetto sacrificio di Cristo, concedi a noi, nella tua Chiesa, il dono dell’unità e della pace. Per Cristo nostro Signore.
</p>

<p>
<u>PREFAZIO</u> / <b>La vita nuova in Cristo</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / «Ecco, io sono con voi tutti i giorni sino alla fine del mondo». Alleluia. (Mt 28,20) ♦ Colui che Dio ha mandato, annunzia le parole di Dio e dà lo Spirito senza misura. Alleluia. (Gv 3,34)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, che nella risurrezione di Cristo ci fai nuove creature per la vita eterna, accresci in noi i frutti del sacramento pasquale e infondi nei nostri cuori la forza di questo nutrimento di salvezza. Per Cristo nostro Signore. ♦ Guarda, o Padre, i tuoi fedeli che hai nutrito di Cristo, pane vivo, perché, con la luce della fede e con la forza della carità, costruiscano e allietino la tua Chiesa. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Giovanni Carpazio (VII sec.) monaco e vescovo / Capitoli di esortazione n.46, 81/ "Chi viene dall'alto è al di sopra di tutti" (Gv 3,31) / Come convincere l'incredulo o l'uomo di poca fede che la formica può avere le ali, che un bruco possa volare e molte altre cose paradossali che ci sono nella creazione affinché lui stesso, scrollandosi la malattia dell'incredulità e della disperazione, divenga alato e, come un albero, si copra dei fiori della santa conoscenza? Si dice infatti: "Sono io che faccio fiorire l'albero morto e ridono la vita alle ossa inaridite" (Ez 17,24 ; 37,1-11). (…) All'anima che rimprovera se stessa, tanto numerose sono le tentazioni e tanto grande è il numero dei peccati, e che dice: "la nostra speranza è svanita, noi siamo perduti" (Ez 37,11), è stato risposto da Dio che non dispera della nostra salvezza: "Rivivrete: Saprete che io sono il Signore" (Ez 37,6). E all'anima che si chiede come potrà generare Cristo con le sue grandi virtù, è stato detto: "Lo Spirito Santo scenderà su di te" (Lc 1,35). Ora, là dove si trova lo Spirito Santo, non cercare più l'ordine e la legge della natura e dell'abitudine. Infatti lo Spirito Santo che adoriamo è onnipotente, e ti sottomette ciò che non potevi portare affinché ti meravigli. Significa anche la vittoria dell'intelligenza che poco fa era vinta. Poiché il Consolatore che viene su di noi dall'alto con la sua misericordia, è al di sopra di tutto. E' al di sopra di tutti i movimenti naturali.
</p>

<p>
<u>EVANGELIZO-21</u> / Sant'Ireneo di Lione (ca130-ca 208) vescovo, teologo e martire / Contro le eresie, IV, 37 / “Chi crede nel Figlio ha la vita eterna; chi non obbedisce al Figlio non vedrà la vita” / Dio ha fatto l’uomo libero (…) perché possa rispondere alla sua chiamata in modo volontario e senza costrizione. La violenza infatti non esiste presso Dio, al contrario egli senza posa ci invita al bene. E non solo nel campo dell’agire, ma anche nella fede il Signore ha voluto salvaguardare la libertà dell’uomo come aveva fatto per gli angeli. (… ) Dice infatti: “Sia fatto a voi secondo la vostra fede » (Mt 9,29). Mostra così che la fede appartiene propriamente all’uomo, poiché deriva dalla sua decisione personale. Dice ancora: “Tutto è possibile per chi crede » (Mc 9,23), e altrove: “Va', e sia fatto secondo la tua fede” Mt 8,13). Tutti questi testi dimostrano che è l’uomo stesso a decidere il suo destino secondo quanto sceglie o no. Ecco perché: “Chi crede nel Figlio ha la vita eterna; chi non crede in lui non ha la vita eterna”. (…) Allora, si dirà, sarebbe stato meglio che Dio non avesse creato gli angeli con la possibilità di trasgredire la sua Legge. Non avrebbe dovuto neppure creare gli uomini, poiché sarebbero divenuti presto ingrati verso di lui: era infatti il rischio connesso alla natura umana razionale, capace di esaminare e giudicare. Avrebbe dovuto farli come gli esseri senza ragione e senza principio di vita propria. (…) Ma, in questo caso, il bene non avrebbe avuto alcun fascino per l’uomo, la comunione con Dio alcun valore ai suoi occhi. Il bene non avrebbe acceso il minimo desiderio in lui, perché l’avrebbe avuto senza andarlo a cercare (…); il bene innato in lui, va da sé. (…) Se l’uomo fosse buono per natura e non per sua volontà (…), non capirebbe più che il bene è bello, non potrebbe gioirne. Quale gioia del bene potrebbero avere coloro che l’ignorano? Quale gloria coloro che non avranno fatto alcuno sforzo? Quale corona coloro che non avranno lottato per ottenerla ? (...) Al contrario, più la nostra ricompensa sarà il risultato di una lotta, più avrà valore; più avrà valore, più l’ameremo.
</p>

<p>
<u>DiBruno1</u> / <br>
Senza misura egli dà lo Spirito (Gv 3,31-36) / Il Padre celeste tutto opera per mezzo di Cristo e del suo Santo Spirito. Tutto il mistero della salvezza oggi lo vuole operare con il corpo di Cristo, mosso e guidato dal suo Santo Spirito. Dio nulla opera senza Cristo e lo Spirito Santo. Anche l’uomo nulla può operare per la sua salvezza e la salvezza dei suoi fratelli senza Cristo e lo Spirito Santo. Il “servizio” prestato dallo Spirito Santo al Padre nella creazione, deve essere oggi prestato al corpo di Cristo per la redenzione e la salvezza: “La sapienza fa il proprio elogio, in mezzo al suo popolo proclama la sua gloria. Nell’assemblea dell’Altissimo apre la bocca, dinanzi alle sue schiere proclama la sua gloria: «Io sono uscita dalla bocca dell’Altissimo e come nube ho ricoperto la terra. Io ho posto la mia dimora lassù, il mio trono era su una colonna di nubi. Ho percorso da sola il giro del cielo, ho passeggiato nelle profondità degli abissi. Sulle onde del mare e su tutta la terra, su ogni popolo e nazione ho preso dominio. Fra tutti questi ho cercato un luogo di riposo, qualcuno nel cui territorio potessi risiedere. Allora il creatore dell’universo mi diede un ordine, colui che mi ha creato mi fece piantare la tenda e mi disse: “Fissa la tenda in Giacobbe e prendi eredità in Israele”. Prima dei secoli, fin dal principio, egli mi ha creato, per tutta l’eternità non verrò meno. Nella tenda santa davanti a lui ho officiato e così mi sono stabilita in Sion. Nella città che egli ama mi ha fatto abitare e in Gerusalemme è il mio potere. Ho posto le radici in mezzo a un popolo glorioso, nella porzione del Signore è la mia eredità. Il luogo di riposo dello Spirito Santo oggi è Cristo Gesù. È il suo corpo. Possiamo paragonare lo Spirito Santo alla colomba che esce dall’arca e non trova alcun luogo di riposo. Ritorna nell’arca, perché è là la sua dimora. Lo Spirito Santo opera oggi dal corpo di Cristo. È questa la sua casa. Opera anche con quanti ancora non sono corpo di Cristo, ma per farli divenire corpo di Cristo. La bellezza cantata dalla Sapienza la troviamo tutta in Cristo Gesù. Nessuno è stato moralmente, spiritualmente, divinamente e umanamente bello nelle parole e nelle opere come Gesù Signore: “Sono cresciuta come un cedro sul Libano, come un cipresso sui monti dell’Ermon. Sono cresciuta come una palma in Engàddi e come le piante di rose in Gerico, come un ulivo maestoso nella pianura e come un platano mi sono elevata. Come cinnamòmo e balsamo di aromi, come mirra scelta ho sparso profumo, come gàlbano, ònice e storace, come nuvola d’incenso nella tenda. Come un terebinto io ho esteso i miei rami e i miei rami sono piacevoli e belli. Io come vite ho prodotto splendidi germogli e i miei fiori danno frutti di gloria e ricchezza. Io sono la madre del bell’amore e del timore, della conoscenza e della santa speranza; eterna, sono donata a tutti i miei figli, a coloro che sono scelti da lui. Avvicinatevi a me, voi che mi desiderate, e saziatevi dei miei frutti, perché il ricordo di me è più dolce del miele, il possedermi vale più del favo di miele. Quanti si nutrono di me avranno ancora fame e quanti bevono di me avranno ancora sete. Chi mi obbedisce non si vergognerà, chi compie le mie opere non peccherà»” (Sir 24,1-22). Questa stessa bellezza e finezza nelle parole, nelle parole, nei tratti, deve essere di tutto il corpo di Cristo. Mai vi dovrà essere contrasto o contrapposizione tra la bellezza di Cristo e del cristiano. / Chi viene dall’alto è al di sopra di tutti; ma chi viene dalla terra, appartiene alla terra e parla secondo la terra. Chi viene dal cielo è al di sopra di tutti. Egli attesta ciò che ha visto e udito, eppure nessuno accetta la sua testimonianza. Chi ne accetta la testimonianza, conferma che Dio è veritiero. Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedrà la vita, ma l’ira di Dio rimane su di lui. / Lo Spirito Santo sgorga senza misura perennemente dal corpo di Cristo. Agisce senza misura nel corpo di Cristo, col corpo di Cristo, ma sempre per formare il corpo di Cristo. Se il corpo di Cristo non viene formato, la nostra opera è vana. Possiamo fare anche un mondo nuovo, ma esso non è il frutto dello Spirito Santo in noi. Il solo frutto che lo Spirito vuole produrre è la formazione del corpo di Cristo. Dal corpo di Cristo per il corpo di Cristo. Formare la Chiesa è essenza dell’opera dello Spirito Santo. / Madre di Dio, Angeli, Santi, fate che viviamo nello Spirito per formare Cristo sempre.
</p>

<p>
<u>DIBRUNO-21</u> / Chi crede nel Figlio ha la vita eterna (Gv 3, 31-36) / Chi crede nel Figlio? Chi si battezza in Cristo e si riveste di Cristo: “Prima che venisse la fede, noi eravamo custoditi e rinchiusi sotto la Legge, in attesa della fede che doveva essere rivelata. Così la Legge è stata per noi un pedagogo, fino a Cristo, perché fossimo giustificati per la fede. Sopraggiunta la fede, non siamo più sotto un pedagogo. Tutti voi infatti siete figli di Dio mediante la fede in Cristo Gesù, poiché quanti siete stati battezzati in Cristo vi siete rivestiti di Cristo. Non c’è Giudeo né Greco; non c’è schiavo né libero; non c’è maschio e femmina, perché tutti voi siete uno in Cristo Gesù. Se appartenete a Cristo, allora siete discendenza di Abramo, eredi secondo la promessa” (Gal 3,23-29). Chi non si lascia battezzare in Cristo per essere rivestito di Cristo, non crede in Cristo, non ha la vita eterna. Rimane nella sua morte. Crede in Cristo chi giorno per giorno si riveste dell’uomo nuovo: “Ma voi non così avete imparato a conoscere il Cristo, se davvero gli avete dato ascolto e se in lui siete stati istruiti, secondo la verità che è in Gesù, ad abbandonare, con la sua condotta di prima, l’uomo vecchio che si corrompe seguendo le passioni ingannevoli, a rinnovarvi nello spirito della vostra mente e a rivestire l’uomo nuovo, creato secondo Dio nella giustizia e nella vera santità. Perciò, bando alla menzogna e dite ciascuno la verità al suo prossimo, perché siamo membra gli uni degli altri. Adiratevi, ma non peccate; non tramonti il sole sopra la vostra ira, e non date spazio al diavolo. Chi rubava non rubi più, anzi lavori operando il bene con le proprie mani, per poter condividere con chi si trova nel bisogno. Nessuna parola cattiva esca dalla vostra bocca, ma piuttosto parole buone che possano servire per un’opportuna edificazione, giovando a quelli che ascoltano. E non vogliate rattristare lo Spirito Santo di Dio, con il quale foste segnati per il giorno della redenzione. Scompaiano da voi ogni asprezza, sdegno, ira, grida e maldicenze con ogni sorta di malignità. Siate invece benevoli gli uni verso gli altri, misericordiosi, perdonandovi a vicenda come Dio ha perdonato a voi in Cristo” (Ef 5,20-32). Crede in Cristo chi con le sue opere manifesta la luce, la verità, la grazia, la vita che sono in Cristo Gesù. Non crede in Cristo chi produce le opere della carne. Chi viene dall’alto è al di sopra di tutti; ma chi viene dalla terra, appartiene alla terra e parla secondo la terra. Chi viene dal cielo è al di sopra di tutti. Egli attesta ciò che ha visto e udito, eppure nessuno accetta la sua testimonianza. Chi ne accetta la testimonianza, conferma che Dio è veritiero. Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedrà la vita, ma l’ira di Dio rimane su di lui. Perché ogni uomo è chiamato a credere in Cristo? Perché Cristo Gesù viene dall’eternità. È Dio, è il Figlio Unigenito del Padre, abita nel seno del Padre e conosce il Padre. Solo Lui lo ha visto, lo vede e lo può rivelare. Non solo Gesù rivela il Padre e dice le Parole di Dio, dona anche lo Spirito senza misura. Tutto dal Padre è stato posto nelle sue mani. Dio nulla dona agli uomini se non per mezzo del Figlio uomo. La nostra vita eterna è Cristo ed è in Lui. Anche la nostra luce è Cristo ed è in Lui. La salvezza è Cristo ed è in Lui. Tutto è Cristo per noi. Chi vuole obbedire al Padre deve obbedire al Figlio. Chi non obbedisce al Figlio mai obbedirà al Padre. Ecco la perfetta verità di Cristo Gesù secondo il Vangelo di Matteo: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). Oggi sembra che queste siano solo parole e nulla più. Cristo Gesù per i suoi discepoli vale quasi nulla. / Madre della Redenzione, Angeli, Santi, dateci la purissima fede in Cristo Signore. 
</p>

<p>
<u>SILVESTRINI-21</u> / Chi crede nel Figlio avrà la vita eterna. Oggi il Vangelo ci fa ascoltare una testimonianza di Gesù, il quale si lamenta che molti non l'accettano. "Egli attesta ciò che ha veduto e udito, eppure nessuno accetta la sua testimonianza". Chi ne accetta la testimonianza si pone in rapporto diretto con il Padre, in quanto ne riconosce la verità nelle parole dell'Inviato e ne vive anche la comunione. "Il Padre ama il Figlio e gli ha dato in mano ogni cosa", ossia gli ha comunicato l'autorità e il potere. Ciò è vero, ma l'evangelista vuole sottolineare che il Figlio di cui si parla è Gesù storico, il Messia Salvatore che ha subìto la morte di croce per la salvezza dell'umanità. E questo Gesù, vero Dio e vero uomo, che rivela la sua profonda esperienza di intima comunione con il Padre e con lo Spirito Santo, afferma il suo diritto ad essere ascoltato e creduto. "Chi crede nel Figlio ha la vita eterna; chi non crede al Figlio non vedrà la vita". Il Vangelo parla chiaro: per Dio i credenti e i non credenti in Gesù non sono affatto la stessa cosa. Dio pone una profonda differenza tra coloro che accettano e seguono il suo Figlio, che egli ci ha mandato, perché lo accettassimo e lo seguissimo. E' in lui e per mezzo di lui che ci dona la sua stessa vita. "L'ira di Dio rimane su di lui", ossia su coloro che pur avendo conosciuto questo Figlio, continuano a vivere e a comportarsi come se non lo avessero conosciuto mai. L'ira di Dio non è per se stessa una minaccia irrimediabile, è il rifiuto di Gesù come salvatore, rischio in parte che possiamo correre tutti. Che cosa faremo allora di fronte a questo richiamo così perentorio? Non dovremmo puntare certo il dito contro l'uno o contro l'altro dicendo: "L'ira di Dio si scatena sul mondo per colpa tua". Dovremmo credere profondamente a quanto ci viene detto dal Signore. E' lui che dà la vita e la morte. Tu che credi, cerca di rendere credibile la tua fede, perché altri si accostino alla Vita.
</p>

<p>
<u>LOYOLA1</u> / <br>
Sembra che la Resurrezione sia ancora fatto difficile da spiegarsi; fecero fatica i discepoli, facciamo fatica noi. Forse la resurrezione ci destabilizza perché, come la morte in croce, va a colpire direttamente la nostra idea di Dio. Ci urta fortemente credere che i nostri fallimenti non sono l’ultima parola sulla nostra vita: in un certo senso sono una via per mettere noi stessi al centro della nostra attenzione, un modo per rimanere con la testa china sul nostro ombelico. Giovanni oggi si rivolge ai suoi discepoli che cominciano a credere di aver “sbagliato bersaglio”. Anche a loro urtava perdere successo, anche loro facevano fatica a mettere da parte la logica per cui se Gesù guadagnava le folle, Giovanni le perdeva. È la stessa incredulità degli apostoli, chiusi nel cenacolo, davanti al Risorto. Ma l’annuncio di oggi ci offre una nuova prospettiva: Giovanni ci invita a guardare chi viene dal cielo, ad alzare la testa dalle nostre piccole grandi paure; ci dice che, per comprendere i gesti di Gesù, la croce, la resurrezione, bisogna sapere che Dio dà lo spirito «senza misura». È questo amare senza misura l’unico modo di amare autenticamente e di accogliere la testimonianza di colui che «Dio ha mandato». Solo in questa logica si riesce a comprendere che l’annuncio di Gesù non compete con quello di Giovanni: entrambi, piuttosto, risuonano l’uno dell’altro, l’uno nell’altro. Che bello che sia Giovanni a dircelo, uno di noi, uno che «appartiene alla terra», uno con le nostre stesse paure, che tuttavia non impediscono di «preparare la strada», di vivere gratuitamente, di gustare il Regno qui e ora. / Cosa trattiene il tuo sguardo a terra? Quale parola, quale persona ti ricorda di guardare al cielo? Chi ti senti chiamato ad aiutare, perché possa anche lui alzare lo sguardo? (Matteo Palma)
</p>

<p>
<u>LOYOLA-21</u> / Un dono che vuole essere accolto. Giovanni insiste parecchio sul rapporto di Gesù col Padre, che è fondamentale per la vita del credente: chi crede nel Figlio ha la vita eterna. E questo credere non è tanto un gesto intellettuale o una formula da recitare, ma accettare nella vita che Gesù è il “testimone” di Dio, è colui che ce lo rivela, non altri né altro. Quindi proprio quel Gesù che è venuto a condividere la nostra umanità, che è venuto a farsi carico delle nostre situazioni di morte, di debolezza, di difficoltà, quel Gesù che ha deciso di “abbattere i potenti e innalzare gli umili”, proprio lui è il segno di Dio, è il dispensatore dei doni del Padre, perché lui è nel Padre e il Padre è in lui. E il dono che è venuto a offrire è il più prezioso e duraturo: lo Spirito. Questo è il dono che ci fa vivere da figli – finalmente! – nel Figlio. Il dono che ci fa essere testimoni di un rapporto di amore, quello fra il Padre e il Figlio, che è venuto a comprendere, per pura grazia, anche noi. Il dono che ci permette ogni giorno di poter esprimere quella stupenda e unica preghiera che è il “Padre nostro”. Senza lo Spirito di vita, le nostre parole non sarebbero altro che righe di musica senza note. / Quale dono aspetta di essere accolto nella mia vita? Di cosa mi sento chiamato a essere testimone? Quando mi sono sentito compreso per pura grazia? (Lino Dan SJ)
</p>

<p>
<u>LettureBose</u> / Gioiosi nella speranza / Credo che le parole che dice il Signore: Io vi rivedrò e il vostro cuore gioirà e nessuno vi potrà rapire la vostra gioia (Gv 16,22) non debbano essere riferite al tempo in cui, dopo la resurrezione, mostrò ai suoi discepoli la sua carne perché potessero vederla e toccarla, ma piuttosto a quel tempo di cui aveva detto: Chi mi ama sarà amato dal Padre mio, e anch'io lo amerò e mi manifesterò a lui (Gv 14,21). Ormai era risorto, ormai si era mostrato ai discepoli nella sua carne, ormai sedeva alla destra del Padre quando il medesimo apostolo Giovanni, autore di questo vangelo, scriveva nella sua lettera: Amatissimi, fin d'ora siamo figli di Dio, e ancora non si è manifestato ciò che saremo. Sappiamo che quando egli si manifesterà, saremo simili a lui, perché lo vedremo così come egli è (1Gv 3,2). Questa visione non appartiene a questa vita, ma a quella futura; non alla vita di questo mondo, ma a quella eterna. La vita stessa dice: Questa è la vita eterna, che conoscano te, unico vero Dio, e il tuo inviato, Gesù Cristo (Gv 17,3). Di questa visione e di questa conoscenza l'Apostolo afferma: Ora vediamo come in uno specchio, in maniera confusa, ma allora vedremo faccia a faccia. Ora conosco in parte, allora conoscerò così come sono conosciuto (1Cor 13,12). Questo che è il frutto del suo travaglio: la chiesa lo partorisce ora nel desiderio, allora nella visione; ora tra i gemiti, allora nella gioia; ora nella preghiera, allora nella lode ... Il Signore non ritarda l'adempimento della sua promessa (2Pt 3,9): ancora un poco e lo vedremo (Gv 16,16), là dove non avremo più nulla da chiedergli, nessuna domanda da rivolgergli, perché non ci sarà più alcun desiderio non soddisfatto, nulla di nascosto da cercare. Questo breve spazio di tempo ci sembra lungo, perché dura ancora; quando sarà finito, ci accorgeremo quanto è stato breve. La nostra gioia non sia dunque quella del mondo, del quale è detto: Il mondo godrà (Gv 16,20); tuttavia nel partorire questo desiderio non siamo tristi, privi di gioia, ma, come dice l'Apostolo, gioiosi nella speranza, pazienti nella tribolazione (Rm 12,12). Anche la donna che partorisce, alla quale siamo paragonati, gioisce del bambino che sta per nascere più di quanto non sia triste per la sofferenza del parto (Gv 16,21-22). (Agostino di Ippona, Commento al Vangelo di Giovanni 101,5-6) 
</p>

<p>
<u>FEGF1</u> / Colui che Dio ha mandato proferisce le parole di Dio, di Simeone il Nuovo Teologo nel undicesimo secolo / Il Signore ha detto: “Scrutate le Scritture” (Gv 5,39). Scrutatele dunque e ricordate con molta fedeltà e fede quanto esse dicono. Così, conosciuta chiaramente la volontà di Dio... sarete in grado di distinguere senza sbagliarvi, il bene dal male, invece di prestare orecchio a qualsiasi spirito e di essere trascinati da pensieri malsani. Siate certi, fratelli miei, che nulla è favorevole alla nostra salvezza quanto l’osservanza dei divini precetti del Signore... Ci vorrà tuttavia molto timore, molta pazienza e perseveranza nella preghiera perché ci sia rivelato il significato di una sola parola del Maestro, perché conosciamo il gran mistero nascosto in ogni sua minima parola, e occorrerà che siamo pronti a dare la nostra vita per non lasciar cadere  un solo segno dei comandamenti di Dio (Mt 5,18). Infatti la parola di Dio è come una spada a doppio taglio (Eb 4,12) che pota e taglia fuori l’anima da ogni cupidigia e da ogni istinto della carne. Anzi, essa diviene come un fuoco ardente (Ger 20,9) quando ravviva l’ardore della nostra anima, quando ci fa disprezzare ogni tristezza della vita e considerare le prove come perfetta letizia (Gc 1,2), quando, davanti alla morte temuta dagli uomini, ci fa desiderare e abbracciare la vita, donandoci il mezzo di giungervi.
</p>

<p>
<u>FEGF2</u> / Dio gli dà lo Spirito senza misura, di Sant’Afraate nel quarto secolo / Se, a partire da un fuoco, accendi altri focolari in numerosi luoghi, non ne viene diminuito il primo... Così è per Dio e per il suo Messia; sono una cosa sola, pur dimorando nella moltitudine degli uomini. Neanche il sole viene diminuito in nulla per il fatto che la sua potenza si diffonde sulla terra. E quanto più grande è la forza di Dio, che fa sussistere il sole. Era pesante per Mosè condurre da solo l’accampamento di Israele. Gli disse il Signore: “Prenderò lo Spirito che è su di te per metterlo sui settanta uomini tra gli anziani d’Israele” (Num 11,17). Quando attinse dallo spirito di Mosè e i settanta uomini ne sono stati colmi, forse Mosè ne ha subito una diminuzione? Forse si percepiva che aveva meno spirito? Anche il beato Paolo dice: “Dio ha distribuito dello Spirito di Cristo-Messia e l’ha mandato sui profeti (1Cor 12,11.28). Eppure il Messia non è stato danneggiato in nulla, perché suo Padre gli ha dato lo Spirito senza misura. In questo senso... il Cristo-Messia abita negli uomini credenti. Non è diminuito in nulla se viene distribuito alla moltitudine. I profeti [del Nuovo Testamento] infatti hanno ricevuto lo Spirito di Cristo, ognuno per quanto ne poteva portare. E ancora oggi, il medesimo Spirito del Messia viene versato su ogni carne, perché figli e figlie, anziani e giovani, servi e serve  profetizzino (Gl 3,1; At 2,17). Il Messia è in noi, e il Messia è in cielo alla destra del Padre. Non con misura ha ricevuto lo Spirito, ma il Padre l’ha amato e gli ha dato in mano ogni cosa, donandogli il potere su tutto il suo tesoro... Il nostro Signore dice ancora: “Tutto mi è stato dato dal Padre” (Mt 11,27)... L’apostolo Paolo dice in fine: “Quando tutto gli sarà stato sottomesso, anche lui, il Figlio, sarà sottomesso a Colui che gli ha sottomesso ogni cosa, perché Dio sia tutto in tutti” (1Cor 15,27-28).
</p>

<p>
<u>RobertoPasolini</u> / Disobbedienza / Dopo aver fatto l’esperienza della prigionia a causa del desiderio di annunciare a tutti la Risurrezione, Simon Pietro scopre di avere ancora non solo un desiderio ma anche una ferma volontà di condividere con i suoi fratelli ebrei quell’esperienza di misericordia vissuta nel cuore della notte in cui il Signore Gesù si è consegnato per amore nelle mani degli uomini. In quella notte santa e terribile, diventata, per grazia, l’ora in cui tutti i discepoli hanno poi compreso la manifestazione in Cristo dell’amore infinito di Dio, Pietro si è reso conto che, davanti al volto del Padre, nessun uomo è più tenuto a obbedire né al ricatto della paura, né all’aspettativa o alla pretesa degli altri. La sola vera obbedienza a cui ciascuno deve offrire tutta l’adesione del cuore e anche l’offerta della propria vita è soltanto quella a Dio che, nel suo Figlio morto e risorto per i nostri peccati, non ci chiede nulla ma vuole donarci ogni cosa: «Rispose allora Pietro insieme agli apostoli: “Bisogna obbedire a Dio invece che agli uomini”» (At 5,29). La Pasqua di salvezza, che in questo felice spazio di cinquanta giorni continuiamo a celebrare fino alla festa di Pentecoste, è un tempo in cui siamo chiamati ad acquisire una profonda libertà verso noi stessi e verso gli altri. Pertanto non può che essere anche un tempo in cui proviamo a mettere meglio a fuoco quali sono le voci e le autorità da cui ci lasciamo ogni giorno guidare. Molte volte abbiamo l’impressione di essere molto obbedienti nella vita di tutti i giorni, consumandoci e impegnandoci in tante cose che, in realtà, sono solo forme di idolatria di cui siamo profondamente schiavi. Non si tratta solo di quelle forme di dipendenza in cui è possibile cadere, ma anche in quelle esagerate attenzioni ai doveri della bontà, della fedeltà, della generosità, a causa dei quali annulliamo noi stessi pur di apparire come gli altri desiderano. Risorgere con Cristo significa verificare bene se ciò a cui stiamo vincolando la nostra libertà sia realmente qualcosa che Dio ci ha chiesto e non un ideale di perfezione e di coerenza che stiamo faticosamente tentando di conquistare. Una verifica di questa libertà interiore non può che essere sempre la non paura di deludere le aspettative degli altri pur di testimoniare la novità e la verità di una vita da figli di Dio: «Ed ecco, avete riempito Gerusalemme del vostro insegnamento e volete far ricadere su di noi il sangue di quest’uomo» (5,28). Le parole con cui il Vangelo odierno introduce la riflessione sul mistero del Verbo di Dio possono essere assunte come un approfondimento del repentino indurimento di cuore che i discepoli suscitano negli uomini del sinedrio: «Chi viene del cielo è al di sopra di tutti. Egli attesta ciò che ha visto e udito, eppure nessuno accetta la sua testimonianza» (Gv 3,31-32). Dopo essere fuggiti, dopo aver tradito e rinnegato, i discepoli sono stati condotti dallo Spirito Santo dentro le profondità di una meravigliosa esperienza di intimità con il Signore risorto e con il suo ostinato desiderio di comunione con noi. Solo, però, dopo la Pentecoste, i discepoli sono potuti tornare, con la memoria del cuore, alle parole pronunciate da Gesù per scoprirne una profonda ricchezza spirituale: «Chi ne accetta la testimonianza, conferma che Dio è veritiero. Colui infatti che Dio ha mandato dice le parole di Dio: senza misura egli dà lo Spirito» (Gv 3,33-34). La Risurrezione è una porta che spalanca impensabili orizzonti di amore e di libertà solo per chi accetta di riconoscere in Cristo il testimone del Padre. Non è la prova scientifica di un ulteriore segmento di vita senza confine dopo la morte, ma la testimonianza che, già in questo mondo, si può accedere a un modo di vivere la nostra umanità che supera il peccato perché è capace di rompere definitivamente con l’egoismo che ci fa essere individui soli e tristi. Obbedire a Dio anziché agli uomini non è altro che disobbedire alla paura di non poter condividere e comunicare agli altri questa passione d’amore per l’umanità, che non teme né il rifiuto né la morte.
</p>

<p>
<u>MichaelDavideSemeraro</u> / Il tuo nome è Veritiero, alleluia! / Nel dialogo notturno tra Gesù e Nicodemo risplende una luce particolare attraverso una parola che non solo ci interroga, come l’intero discorso fatto dal Signore al suo interlocutore, ma pure ci chiede di aprire gli occhi su un modo di essere di Dio che forma il nostro stesso modo di pensare e di agire. Di tutto ciò si fa interprete lo stesso Giovanni Battista, che sembra continuare e confermare quanto il Signore ha appena annunciato a Nicodemo: «Chi ne accetta la testimonianza, conferma che Dio è veritiero» (Gv 3,33). Potremmo dire che il fondamento della verità divina è ciò che viene detto solennemente subito dopo: «Il Padre ama il Figlio e gli ha dato in mano ogni cosa» (Gv 3,35). Si tratta non di una verità dogmatica, ma di una verità di relazione che si attua in un dono continuo e assoluto che diventa il fondamento stesso di ogni obbedienza che sia secondo il Vangelo. Alla luce di questa rivelazione della stessa vita intima di Dio, possiamo comprendere il senso profondo della reazione degli apostoli alle ingiunzioni del Sinedrio: «Bisogna obbedire a Dio invece che agli uomini» (At 5,29). Questa parola degli Apostoli potrebbe essere intesa così: “Bisogna obbedire come Dio!”. Se contempliamo in modo attento il mistero della vita intima di Dio, ci rendiamo conto che a presiedere la vita divina è un gioco infinito di dono: «Colui infatti che Dio ha mandato dice le parole di Dio: senza misura egli dà lo Spirito» (Gv 3,34). A questa logica di comunicazione non solo continua, ma pure assoluta, si oppone l’ingiunzione e la lamentela del Sinedrio: «Non vi avevamo espressamente proibito di insegnare in questo nome? Ed ecco, avete riempito Gerusalemme del vostro insegnamento e volete far ricadere su di noi il sangue di quest’uomo» (At 5,29). In questo, l’atteggiamento del Sinedrio non è affatto «veritiero» (Gv 3,33) perché si sottrae al confronto leale e aperto con la storia, preferendo la via dell’oblio e dell’occultamento. Diverso è il cammino di testimonianza dei discepoli del Risorto, chiamati continuamente a lasciarsi rischiarare dalla luce di una relazione che “fa verità” nella e sulla propria vita, e per questo è capace di ordinare ogni cosa e ogni relazione perché sia manifestazione ed espressione di una relazione più profonda ed essenziale. La verità non è un concetto astratto che rischia di diventare persino un’arma contro gli altri, ma è un atteggiamento di obbedienza alla vita che ha bisogno di una crescente e sempre più matura capacità di mettersi in ascolto con ambedue le orecchie del cuore e dell’anima: una tesa verso l’altro della relazione con Dio e l’altra ricettiva di tutto ciò che ci raggiunge e ci interpella attraverso le esigenze dei nostri compagni di cammino. La «conversione e perdono dei peccati» (At 3,31) si invera in un atteggiamento di ascolto e di obbedienza non servile, ma creativo e inventivo, che non può certo entusiasmare quanti fondano le loro relazioni di potere sulla paura: «All’udire queste cose essi si infuriarono e volevano metterli a morte» (At 3,33).
</p>

<p>
<u>LuigiMariaEpicoco</u> / Capovolgimenti / Ciò che può sembrare complicato nel Vangelo di oggi in realtà non lo è, perché Gesù sta cercando di stabilire qual è il punto di vista privilegiato, superiore, rispetto agli altri. La superiorità di Gesù non è la superiorità degli uomini, è la superiorità di chi sta in alto appunto, di chi viene dal cielo e ha visto le cose per ciò che sono veramente. E fa impressione pensare che Gesù dall’alto della Croce vede meglio di quelli che stanno in basso. Chi soffre capisce la vita in maniera più profonda. Chi è inchiodato su una Croce guarda la realtà come Dio la guarda dal cielo, ma solo a patto che quella croce sia un’esperienza di santificazione e non di disperazione. Si può essere crocifissi e stare sottoterra, e si può essere crocifissi e stare in alto. Gesù ci ha donato una posizione nuova per le nostre croci. Il calvario era un’altura, non una fossa. So che è difficile da accettare, ma la superiorità di cui parla Gesù, la si ottiene non dominando ma caricandosi la propria Croce fin su i nostri personali Calvari. Credere nel Figlio significa seguirlo fin la su. In fin dei conti ce l’aveva detto: “chi mi ama mi segua”. In quel “seguire” si gioca tutto il nostro “credere”. Anzi si gioca tutto. In questo senso allora la fede è un cambio di prospettiva, ma essa non viene dalle idee ma da ciò che ci accade. È la vita stessa che molto spesso ci chiama a conversione, cioè ci chiama a capovolgere le nostre visuali. Ma in questi capovolgimenti delle volte impariamo a leggere anche una bellezza nascosta che per molto tempo era rimasta nascosta alla nostra vista, e che in un capitombolo che ci è accaduto, d’un tratto ci è apparsa così evidente, così chiara, così struggente. Negli occhi di chi soffre a volte c’è così tanta bellezza, o tanta disperazione. Da quegli occhi si capisce in che posto è stata piantata la loro croce. Un cristiano sa bene che più sale e più deve scendere nella realtà alla maniera di Cristo che “si è fatto obbediente fino alla morte e alla morte di croce” (Fil 2,8).    
</p>

<p>
<u>HomilyVoice-21</u> / PRIMA LETTURA «Bisogna obbedire a Dio invece che agli uomini. Il Dio dei nostri padri ha risuscitato Gesù, che voi avete ucciso appendendolo a una croce. Dio lo ha innalzato alla sua destra come capo e salvatore, per dare a Israele conversione e perdono dei peccati. Quando bisogna obbedire a Dio invece che agli uomini? A Dio si deve obbedire sempre perché è Lui il Signore non solo dell’uomo, ma di tutto l’universo. Quanto esiste è sotto la sua Divina Signoria. Ma anche sempre si deve obbedire agli uomini, quando però il loro comando non contraddice e non si oppone o non ostacola in nulla l’obbedienza al Signore. L’obbedienza per Gesù non è solo ai capi religiosi, civili, militari, è anche al malvagio. Ecco le Parole di Gesù: “Avete inteso che fu detto: Occhio per occhio e dente per dente. Ma io vi dico di non opporvi al malvagio; anzi, se uno ti dà uno schiaffo sulla guancia destra, tu pórgigli anche l’altra, e a chi vuole portarti in tribunale e toglierti la tunica, tu lascia anche il mantello. E se uno ti costringerà ad accompagnarlo per un miglio, tu con lui fanne due. Da’ a chi ti chiede, e a chi desidera da te un prestito non voltare le spalle (Mt 5,38-43). Il cristiano è colui che ha dato la sua vita al Signore. Il Signore sa come servirsi di essa perché salga a Lui la più grande gloria. Anche questa è Parola di Cristo Gesù: “Non abbiate dunque paura di loro, poiché nulla vi è di nascosto che non sarà svelato né di segreto che non sarà conosciuto. Quello che io vi dico nelle tenebre voi ditelo nella luce, e quello che ascoltate all’orecchio voi annunciatelo dalle terrazze. E non abbiate paura di quelli che uccidono il corpo, ma non hanno potere di uccidere l’anima; abbiate paura piuttosto di colui che ha il potere di far perire nella Geènna e l’anima e il corpo. Due passeri non si vendono forse per un soldo? Eppure nemmeno uno di essi cadrà a terra senza il volere del Padre vostro. Perfino i capelli del vostro capo sono tutti contati. Non abbiate dunque paura: voi valete più di molti passeri! (Mt 10,26-31). Se il Signore è Lui che ha in mano la vita dei suoi Apostoli, Lui sa cosa fare di essa per l’innalzamento della sua più grande gloria. Innalzando la gloria a Cristo Signore anche l’apostolo del Signore si innalza in gloria, mai però come frutto diretto, sempre come premio per aver lavorato bene per dare gloria a Cristo Gesù con tutta la sua vita. Questa verità noi spesso la dimentichiamo ed è allora che sprofondiamo nella perdita della nostra identità di discepoli di Gesù: da chiamati e mandati nel mondo per innalzare a Cristo Gesù la più grande gloria, lavoriamo per innalzare la nostra. È il fallimento. La vera gloria è sempre un premio che il Signore dona a tutti coloro che hanno lavorato per l’innalzamento della sua gloria. Se per l’innalzamento della gloria di Cristo Gesù è necessario passare per il versamento del proprio sangue, versamento sia. Se bisogna passare per il carcere, che carcere sia. Se bisogna passare per altre vie di sofferenza, che queste altre vie siano percorse. È come se Gesù ci prendesse a giornata perché noi lavoriamo per l’innalzamento del suo santissimo nome sulla terra. Se noi lavoriamo bene per Lui, Lui saprà come darci la sua ricompensa eterna. Questa verità è rivelata nella Parabola degli operai invitati a lavorare nella vigna del Signore: Il regno dei cieli è simile a un padrone di casa che uscì all’alba per prendere a giornata lavoratori per la sua vigna. Si accordò con loro per un denaro al giorno e li mandò nella sua vigna. Uscito poi verso le nove del mattino, ne vide altri che stavano in piazza, disoccupati, e disse loro: “Andate anche voi nella vigna; quello che è giusto ve lo darò”. Ed essi andarono. Uscì di nuovo verso mezzogiorno, e verso le tre, e fece altrettanto. Uscito ancora verso le cinque, ne vide altri che se ne stavano lì e disse loro: “Perché ve ne state qui tutto il giorno senza far niente?”. Gli risposero: “Perché nessuno ci ha presi a giornata”. Ed egli disse loro: “Andate anche voi nella vigna”. Quando fu sera, il padrone della vigna disse al suo fattore: “Chiama i lavoratori e da’ loro la paga, incominciando dagli ultimi fino ai primi”. Venuti quelli delle cinque del pomeriggio, ricevettero ciascuno un denaro. Quando arrivarono i primi, pensarono che avrebbero ricevuto di più. Ma anch’essi ricevettero ciascuno un denaro. Nel ritirarlo, però, mormoravano contro il padrone dicendo: “Questi ultimi hanno lavorato un’ora soltanto e li hai trattati come noi, che abbiamo sopportato il peso della giornata e il caldo”. Ma il padrone, rispondendo a uno di loro, disse: “Amico, io non ti faccio torto. Non hai forse concordato con me per un denaro? Prendi il tuo e vattene. Ma io voglio dare anche a quest’ultimo quanto a te: non posso fare delle mie cose quello che voglio? Oppure tu sei invidioso perché io sono buono?”. Così gli ultimi saranno primi e i primi, ultimi» (Mt 20,1-6). Se lavoriamo per il Signore avremo in premio la sua gloria eterna. Se invece lavoriamo per noi, saremo solo raccoglitori di misera pula che il vento disperde e il fuoco consuma. LEGGIAMO At 5,27-33 Li condussero e li presentarono nel sinedrio; il sommo sacerdote li interrogò dicendo: «Non vi avevamo espressamente proibito di insegnare in questo nome? Ed ecco, avete riempito Gerusalemme del vostro insegnamento e volete far ricadere su di noi il sangue di quest’uomo». Rispose allora Pietro insieme agli apostoli: «Bisogna obbedire a Dio invece che agli uomini. il Dio dei nostri padri ha risuscitato Gesù, che voi avete ucciso appendendolo a una croce. Dio lo ha innalzato alla sua destra come capo e salvatore, per dare a Israele conversione e perdono dei peccati. E di questi fatti siamo testimoni noi e lo Spirito Santo, che Dio ha dato a quelli che gli obbediscono». All’udire queste cose essi si infuriarono e volevano metterli a morte. Come gli Apostoli lavorano per l’innalzamento della gloria di Cristo Gesù? Guidati e mossi, sorretti e spinti dallo Spirito Santo. Lo Spirito Santo deve mettere sempre il vero Cristo di Dio, la vera Parola di Gesù sulle labbra degli Apostoli. Ma questo non basta perché sia resa a Cristo Gesù la più grande gloria. Lo Spirito Santo, mentre l’Apostolo annuncia il vero Cristo e la vera Parola di Dio da Lui posta sulla loro bocca, deve scrivere nei cuori il vero Cristo e la vera Parola di Dio. Se gli Apostoli sono senza lo Spirito Santo, mai potranno dare il vero Cristo e la vera Parola di Dio e mai nei cuori potrà essere scritto il vero Cristo e la vera Parola di Dio. Il vero Cristo e la vera Parola di Dio sono il frutto dello Spirito Santo sia in chi parla che in chi ascolta. Questa verità mai dovrà essere dimenticata dai discepoli di Gesù Signore. LETTURA DEL VANGELO Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedrà la vita, ma l’ira di Dio rimane su di lui. Gesù è Colui che il Padre ha mandato. Lui dice le Parola di Dio perché lo Spirito Santo si è posato su di Lui in pienezza. Così l’antica profezia di Isaia: “Un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. Percuoterà il violento con la verga della sua bocca, con il soffio delle sue labbra ucciderà l’empio. La giustizia sarà fascia dei suoi lombi e la fedeltà cintura dei suoi fianchi (Is 11,1-6). Nella sinagoga di Nazaret Gesù applica a sé una seconda profezia sempre di Isaia: “Venne a Nàzaret, dove era cresciuto, e secondo il suo solito, di sabato, entrò nella sinagoga e si alzò a leggere. Gli fu dato il rotolo del profeta Isaia; aprì il rotolo e trovò il passo dove era scritto: Lo Spirito del Signore è sopra di me; per questo mi ha consacrato con l’unzione e mi ha mandato a portare ai poveri il lieto annuncio, a proclamare ai prigionieri la liberazione e ai ciechi la vista; a rimettere in libertà gli oppressi, a proclamare l’anno di grazia del Signore. Riavvolse il rotolo, lo riconsegnò all’inserviente e sedette. Nella sinagoga, gli occhi di tutti erano fissi su di lui. Allora cominciò a dire loro: «Oggi si è compiuta questa Scrittura che voi avete ascoltato» (Lc 4,16-21). Gesù non dona senza misura lo Spirito Santo che ha ricevuto dal Padre. Dona senza misura lo Spirito Santo come frutto del dono al Padre della sua vita sul legno della croce. Lo Spirito è dato senza misura dal corpo trafitto di Gesù, morto e ancora inchiodato sul legno: “Era il giorno della Parasceve e i Giudei, perché i corpi non rimanessero sulla croce durante il sabato – era infatti un giorno solenne quel sabato –, chiesero a Pilato che fossero spezzate loro le gambe e fossero portati via. Vennero dunque i soldati e spezzarono le gambe all’uno e all’altro che erano stati crocifissi insieme con lui. Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: Non gli sarà spezzato alcun osso. E un altro passo della Scrittura dice ancora: Volgeranno lo sguardo a colui che hanno trafitto (Gv 19,31-37). Prima che lo Spirito venga dato senza misura per via sacramentale, secondo la ricchezza propria di ciascun sacramento, è necessario che Apostoli e discepoli del Signore lo diano come frutto della loro piena obbedienza al loro Maestro e Signore. Più in loro è grande l’obbedienza e più lo Spirito Sarà dato in maniera sovrabbondante. Meno è grande l’obbedienza e più piccola sarà la misura secondo la quale lo Spirito Santo sarà versato. Se Apostoli e discepoli non dicono le parole di Dio e non danno lo Spirito senza misura, è segno che la loro obbedienza a Cristo è ben misera. Tutto è dagli Apostoli e dai discepoli del Signore. La Vergine Maria è piena di Spirito Santo. Entra nella casa di Zaccaria. Il suo alito che è alito di Spirito Santo compie prodigi inauditi e inimmaginabili: In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto» (Lc 1,39-45). Lo Spirito Santo dalla Vergine Maria si posa su Elisabetta. Elisabetta dallo Spirito Santo è messa in comunione con il mistero che si compie nella Vergine Maria. Potenza dello Spirito Santo che esce dal cuore di Maria come vero alito di Dio, entra nel cuore di Elisabetta e scrive in esso il mistero della Madre di Dio. Ecco il mistero che sempre deve compiersi negli Apostoli e nei discepoli di Gesù. Per la loro purissima obbedienza a Cristo, lo Spirito mette sulla loro bocca il vero Cristo e la vera Parola di Dio. Sempre per la loro purissima obbedienza, lo Spirito Santo scrive nel cuore di chi ascolta il vero Cristo e la vera Parola di Dio. Se oggi nei cuori viene scritto un Cristo falso e una falsa parola di Dio, è segno che la nostra obbedienza a Cristo è falsa, falsa è la Parola che proferiamo e falso è lo Spirito che diciamo di dare al mondo. LEGGIAMO IL TESTO DI Gv 3,31-36 Chi viene dall’alto è al di sopra di tutti; ma chi viene dalla terra, appartiene alla terra e parla secondo la terra. Chi viene dal cielo è al di sopra di tutti. Egli attesta ciò che ha visto e udito, eppure nessuno accetta la sua testimonianza. Chi ne accetta la testimonianza, conferma che Dio è veritiero. Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedrà la vita, ma l’ira di Dio rimane su di lui. Se Apostoli e discepoli del Signore non danno il vero Cristo e la vera Parola di Dio, versando nei cuori lo Spirito Santo senza misura, Spirito di conoscenza, sapienza, conversione, adesione alla Parola, la loro responsabilità in ordine alla non nascita della fede in Cristo da parte di chi li ascolta, è grande. Essi invece sono senza responsabilità nel momento in cui la loro obbedienza a Cristo è perfetta e perfetto è anche il dono della vera Parola, del vero Cristo, del vero Spirito Santo. Chi non crede è responsabile lui della sua non fede. Ha ascoltato la vera Parola, gli è stato dato il vero Cristo, è stato versato su di lui il vero Spirito di conversione e di fede. Prima dovrà essere dato lo Spirito della vera conversione e della vera fede in Cristo. Poi si potrà dare lo Spirito proprio di ogni sacramento per la perfetta conformazione a Cristo, Figlio del Padre, suo Testimone Fedele, Pastore del suo gregge, Maestro e Santificatore del suo popolo. Madre di Dio, fa’ che l’obbedienza di ogni apostolo e discepolo di Gesù sia sempre perfetta. Daranno lo Spirito senza misura. Per il dono della Parola vera e del Cristo vero, molti cuori si convertiranno.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
