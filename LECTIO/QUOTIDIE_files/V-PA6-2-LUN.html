<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Lunedì della VI settimana di Pasqua.
</p>

<p>
<u>ANTIFONA</u> / Cristo risorto dai morti non muore più; la morte non ha più potere su di lui. Alleluia. (Rm 6,9)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Donaci, Dio misericordioso, di sperimentare in ogni momento della vita la fecondità della Pasqua che celebriamo nei santi misteri. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il Signore aprì il cuore a Lidia per aderire alle parole di Paolo</b> / Dagli Atti degli Apostoli (At 16,11-15) / Salpati da Tròade, facemmo vela direttamente verso Samotràcia e, il giorno dopo, verso Neàpoli e di qui a Filippi, colonia romana e città del primo distretto della Macedònia. Restammo in questa città alcuni giorni. Il sabato uscimmo fuori della porta lungo il fiume, dove ritenevamo che si facesse la preghiera e, dopo aver preso posto, rivolgevamo la parola alle donne là riunite. Ad ascoltare c'era anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo. Dopo essere stata battezzata insieme alla sua famiglia, ci invitò dicendo: «Se mi avete giudicata fedele al Signore, venite e rimanete nella mia casa». E ci costrinse ad accettare. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 149) <b>Il Signore ama il suo popolo</b> / Cantate al Signore un canto nuovo; la sua lode nell'assemblea dei fedeli. Gioisca Israele nel suo creatore, esultino nel loro re i figli di Sion. / Lodino il suo nome con danze, con tamburelli e cetre gli cantino inni. Il Signore ama il suo popolo, incorona i poveri di vittoria. / Esultino i fedeli nella gloria, facciano festa sui loro giacigli. Le lodi di Dio sulla loro bocca. Questo è un onore per tutti i suoi fedeli.
</p>

<p>
<u>ALLELUIA</u> / Alleluia, Alleluia / Lo Spirito della verità darà testimonianza di me, dice il Signore, e anche voi date testimonianza. (Gv 15,26.27) / Alleluia.
</p>

<p>
<u>VANGELO</u> / <b>Lo Spirito della verità darà testimonianza di me</b> / Dal Vangelo secondo  Giovanni (Gv 15,26 - 16,4) / In quel tempo, disse Gesù ai suoi discepoli: «Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio. Vi ho detto queste cose perché non abbiate a scandalizzarvi. Vi scacceranno dalle sinagoghe; anzi, viene l'ora in cui chiunque vi ucciderà crederà di rendere culto a Dio. E faranno ciò, perché non hanno conosciuto né il Padre né me. Ma vi ho detto queste cose affinché, quando verrà la loro ora, ve ne ricordiate, perché io ve l'ho detto». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / L’amore verso i fratelli è il frutto più bello della Pasqua. Imploriamo da Dio, anche per noi, il compiersi di questo inestimabile dono. Preghiamo insieme e diciamo: <b>Padre, fonte dell’amore, ascoltaci.</b> / Benedici la santa Chiesa: risplendente della tua luce, dissipi dal cuore di ogni uomo le tenebre dell’incredulità, e conduca all’incontro con Cristo, morto e risorto per tutti. Noi ti preghiamo. / Ricolma del tuo Spirito il papa, i vescovi, i presbiteri e i diaconi: nel loro ministero siano testimoni gioiosi del Signore risorto. Noi ti preghiamo. / Semina nel cuore di molti giovani il germe della vocazione sacerdotale o religiosa: concedi loro di custodire fedelmente il dono della chiamata. Noi ti preghiamo. / Dona ai sofferenti il conforto della fede: la presenza consolante del Risorto trasformi ogni paura e angoscia in viva speranza e sereno abbandono. Noi ti preghiamo. / Sostieni tutti noi che partecipiamo a questa santa Eucaristia: il mistero che stiamo celebrando trasformi la nostra vita in un canto di lode al tuo amore fedele. Noi ti preghiamo. / Salga a te la nostra supplica, o Padre: dona al nostro cuore il coraggio di vivere in conformità al Vangelo, per essere su questa terra instancabili operatori di pace, e diventare un giorno cittadini del cielo. Per Cristo nostro Signore.
</p>

<p>
<u>OREMUS2</u> / Il Signore ci ha donato lo Spirito della testimonianza. Con la nostra preghiera, supplichiamo con fiducia: <b>Rendici tuoi testimoni, Signore.</b> / Per tutti coloro che sono evangelizzati, perché all'ascolto del messaggio aderiscano a Gesù il salvatore. Preghiamo: / Per tutte le nostre famiglie, perché siano luoghi di esperienza di fede e di ospitalità accogliente. Preghiamo: / Per tutti i cristiani perseguitati, perché siano sostenuti dalla forza dello Spirito per una testimonianza di fede coraggiosa e perseverante. Preghiamo: / Per coloro che sono associati alla passione di Cristo attraverso la sofferenza e la malattia, perché accolgano serenamente la volontà di Dio. Preghiamo: / Per noi spesso scandalizzati dalle persecuzioni contro la fede, perché la Parola del Signore ci dia certezza e fiducia di essere sostenuti dallo Spirito. Preghiamo: / Per la donna cristiana. / Per un impegno maggiore nell'ospitalità. / O Signore, che ci hai mandato lo Spirito consolatore per sostenerci nella nostra missione di testimonianza; rendici degni di fare memoria del tuo mistero pasquale, con partecipazione interiore e coerenza di vita. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, i doni della tua Chiesa in festa e poiché le hai dato il motivo di tanta gioia, donale anche il frutto di una perenne letizia. Per Cristo nostro Signore. ♦ Accogli con benevolenza, o Signore, i doni che ti offriamo e concedi alla tua Chiesa, nata dal fianco aperto di Cristo dormiente sulla croce, di attingere alla fonte dei tuoi misteri lo Spirito di santità che la fa vivere e rispondere fedelmente all’amore di colui che l’ha generata, Gesù Cristo, Signore nostro. Egli vive e regna nei secoli dei secoli.
</p>

<p>
<u>PREFAZIO</u> / (PA-II) <b>La nuova vita in Cristo</b> / E’ veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra, e con l’assemblea degli angeli e dei santi canta l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Venne Gesù, stette in mezzo ai suoi discepoli e disse loro: «Pace a voi!». Alleluia. (Gv 20,19) ♦ Lo Spirito della verità che procede dal Padre mi darà testimonianza. Alleluia. (Gv 15,26)
</p>

<p>
<u>GRATIAS</u> / Guarda con bontà, o Signore, il tuo popolo che ti sei degnato di rinnovare con questi sacramenti di vita eterna, e donagli di giungere alla risurrezione incorruttibile del corpo, destinato alla gloria. Per Cristo nostro Signore. ♦ Questo sacrificio eucaristico, che abbiamo offerto e ricevuto, santifichi il tuo popolo, o Signore, perché, in piena comunione con te, collabori con tutte le forze all’edificazione del tuo regno.
</p>

<h3>LECTIO</h3>

<p>
<u>EVANGELIZO1</u> / Sant'Ireneo di Lione (ca130-ca 208) vescovo, teologo e martire / Contro le eresie III, 17, 1-2 SC 211 / "Io pregherò il Padre ed egli vi darà un altro Consolatore perché rimanga con voi per sempre" (Gv 14,16) / Lo Spirito promesso dai profeti è disceso sul Figlio di Dio divenuto Figlio dell'uomo (Mt 3,16): da quel momento, con lui, prendeva ad abitare nel genere umano, a riposare sugli uomini, a risiedere nell'opera fatta da Dio. E realizzava in loro la volontà del Padre e li rinnovava facendoli passare dalla loro vecchia realtà alla novità di Cristo.  E' questo Spirito che Davide aveva chiesto per il genere umano, dicendo: "E col tuo Spirito che ci guida sostienimi" (Sal 51,14). E' ancora questo Spirito di cui Luca dice che dopo l'ascensione del Signore è disceso sui discepoli, il giorno di Pentecoste, col potere su tutte le nazioni per introdurle nella vita e offrire loro il Nuovo Testamento. Animati dallo stesso sentimento i discepoli celebravano le lodi di Dio in tutte le lingue mentre lo Spirito riportava all'unità i popoli divisi e offriva al Padre le primizie di tutte le nazioni (At 2). Ecco anche perché il Signore aveva promesso di inviarci un  Paraclito che ci avrebbe riunito a Dio. Poiché, come dalla farina secca non si può fare senza acqua una sola pasta e un solo pane, così noi che eravamo una moltitudine non potevamo diventare uno in Cristo Gesù (1Co 10,17) senza l'Acqua venuta dal cielo. E come la terra arida non dà frutto a meno di ricevere l'acqua, così noi che eravamo legno secco non avremmo mai portato frutto senza la Pioggia abbondante venuta dall'alto. Infatti i nostri corpi, per il bagno del battesimo, hanno ricevuto l'unione all'incorruttibilità, mentre le anime l'hanno ricevuta dallo Spirito. Ecco perché l'uno e l'altro sono necessari, perché l'uno e l'altro contribuiscono a dare la vita in Dio.
</p>

<p>
<u>EVANGELIZO-21</u> / San Giovanni Paolo II (1920-2005) papa / Discorso ai giovani 19/08/1989; 4,3 (4a Giornata mondiale della gioventù a Compostela / "Lo Spirito di verità ... mi renderà testimonianza; e anche voi mi renderete testimonianza" / Miei cari giovani, Cristo vi chiama non solo per camminare con lui in questo pellegrinaggio della vita. Egli vi invia in sua vece per essere messaggeri della verità e per essere suoi testimoni nel mondo, concretamente, dinanzi ad altri giovani come voi, perché molti di loro oggi nel mondo intero sono in cerca della via, della verità e della vita, ma non sanno dove andare. “L’ora è venuta per intraprendere una nuova evangelizzazione” (Christifideles Laici, 34); e voi non potete mancare a questo importante appello. In questo luogo, dedicato a san Giacomo, il primo fra gli apostoli che diede testimonianza della fede attraverso il martirio, ci impegniamo ad accettare il mandato di Cristo: “mi sarete testimoni (...) fino agli estremi confini della terra” (At 1, 8). Cosa significa essere testimoni di Cristo? Significa semplicemente vivere secondo il Vangelo: “Amerai il Signore Dio tuo con tutto il cuore, con tutta la tua anima e con tutta la tua mente (...). Amerai il prossimo tuo come te stesso” (Mt 22, 37. 39). Il cristiano è chiamato a servire i fratelli e la società, a promuovere e a sostenere la dignità di ogni essere umano, a rispettare, difendere e promuovere i diritti della persona, ad essere artefice di una pace duratura ed autentica basata sulla fratellanza, sulla libertà, sulla giustizia e sulla verità. Nonostante le meravigliose possibilità offerte all’umanità dalla tecnologia moderna, nel mondo c’è ancora molta povertà e molta miseria. In molti luoghi della terra le persone vivono sotto la minaccia della violenza, del terrorismo e addirittura della guerra. (...) C’è un’urgente necessità di poter contare su inviati di Cristo e messaggeri cristiani, E voi, giovani tutti, ragazzi e ragazze, sarete in futuro questi inviati e messaggeri.
</p>

<p>
<u>DiBruno1</u> / Egli darà testimonianza di me (Gv 15,26-16,4) / La testimonianza che lo Spirito Santo dona a Cristo Gesù è duplice. Di Gesù attesta ciò che ha visto nel cielo e ciò che ha visto sulla terra. La sua testimonianza è purissima verità, perché Lui nell’eternità e nel tempo è stato sempre ed è sempre con Gesù. Il prologo è la sua testimonianza su Cristo Gesù prima della creazione, nella creazione, dopo l’incarnazione: “In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. Veniva nel mondo la luce vera, quella che illumina ogni uomo. Era nel mondo e il mondo è stato fatto per mezzo di lui; eppure il mondo non lo ha riconosciuto. Venne fra i suoi, e i suoi non lo hanno accolto. A quanti però lo hanno accolto ha dato potere di diventare figli di Dio: a quelli che credono nel suo nome, i quali, non da sangue né da volere di carne né da volere di uomo, ma da Dio sono stati generati. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,1-18). Senza la testimonianza dello Spirito Santo nessuno potrà conoscere Cristo nel suo mistero invisibile. Senza la conoscenza del mistero invisibile, neanche il mistero visibile potrà essere mai conosciuto. È il motivo per cui quanti sono senza lo Spirito del Signore, sono anche senza la conoscenza di Gesù. Senza lo Spirito Santo ogni Parola del Signore viene ridotta a menzogna, falsità. Il dramma odierno è proprio questo. / In quel tempo, disse Gesù ai suoi discepoli: «Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio. Vi ho detto queste cose perché non abbiate a scandalizzarvi. Vi scacceranno dalle sinagoghe; anzi, viene l’ora in cui chiunque vi ucciderà crederà di rendere culto a Dio. E faranno ciò, perché non hanno conosciuto né il Padre né me. Ma vi ho detto queste cose affinché, quando verrà la loro ora, ve ne ricordiate, perché io ve l’ho detto». / Come lo Spirito Santo rende testimonianza al mistero visibile di Cristo Gesù? Prima di tutto illuminando le menti perché comprendano quanto di Lui è scritto nella Legge, nei Profeti, nei Salmi, in tutto l’Antico e il Nuovo Testamento. La Chiesa sempre vive di questo conforto. È per Lui che la fiamma della verità sempre arde dal roveto della Scrittura, senza mai consumare il Testo Sacro, anzi attingendo da esso sempre verità piena. E poi rafforzando il cuore per una sempre più grande obbedienza alla volontà di Cristo Gesù. San Paolo nella Lettera agli Efesini questo chiede per essere il discepolo di Gesù sempre in una luce piena: “Per il resto, rafforzatevi nel Signore e nel vigore della sua potenza. Indossate l’armatura di Dio per poter resistere alle insidie del diavolo. La nostra battaglia infatti non è contro la carne e il sangue, ma contro i Principati e le Potenze, contro i dominatori di questo mondo tenebroso, contro gli spiriti del male che abitano nelle regioni celesti. Prendete dunque l’armatura di Dio, perché possiate resistere nel giorno cattivo e restare saldi dopo aver superato tutte le prove. State saldi, dunque: attorno ai fianchi, la verità; indosso, la corazza della giustizia; i piedi, calzati e pronti a propagare il vangelo della pace. Afferrate sempre lo scudo della fede, con il quale potrete spegnere tutte le frecce infuocate del Maligno; prendete anche l’elmo della salvezza e la spada dello Spirito, che è la parola di Dio. In ogni occasione, pregate con ogni sorta di preghiere e di suppliche nello Spirito, e a questo scopo vegliate con ogni perseveranza e supplica per tutti i santi” (Ef 6,10-18). Con questa forza interiore nel cuore, frutto della sua pietà, lo Spirito Santo darà quella luce necessaria perché il mistero del Signore sia sempre luminoso dinanzi ai suoi occhi e sempre puro alla sua mente. Nulla si conosce senza lo Spirito Santo. Nulla. Mai. / Madre di Dio, Angeli, Santi, fate che mai ci separiamo dalla luce divina dello Spirito. 
</p>

<p>
<u>DiBruno-21</u> / E anche voi date testimonianza (Gv 15,26-16,4) / Gesù è il Testimone fedele del Padre: “Giovanni, alle sette Chiese che sono in Asia: grazia a voi e pace da Colui che è, che era e che viene, e dai sette spiriti che stanno davanti al suo trono, e da Gesù Cristo, il testimone fedele, il primogenito dei morti e il sovrano dei re della terra. A Colui che ci ama e ci ha liberati dai nostri peccati con il suo sangue, che ha fatto di noi un regno, sacerdoti per il suo Dio e Padre, a lui la gloria e la potenza nei secoli dei secoli. Amen. Ecco, viene con le nubi e ogni occhio lo vedrà, anche quelli che lo trafissero, e per lui tutte le tribù della terra si batteranno il petto. Sì, Amen! Dice il Signore Dio: Io sono l’Alfa e l’Omèga, Colui che è, che era e che viene, l’Onnipotente!” (Ap 1,4-8). Gesù è il Testimone fedele del Padre perchè Lui non solo ha obbedito al Padre fino alla morte e alla morte di croce, ma anche perché Lui il Padre lo ha reso visibile nella sua persona, nelle sue opere, nelle sue Parole. “Chi vede me, vede il Padre”. Gesù è il Testimone per visione e per obbedienza. È il Testimone fedele perché la sua vita sulla nostra terra è stata sempre mossa dallo Spirito Santo. Anche il discepolo deve dare testimonianza a Cristo. Anche Lui la deve dare per visione e per obbedienza. La dona per obbedienza, offrendo tutta la sua vita a Gesù Signore perché ne faccia un olocausto di salvezza. La deve dare per visione attraverso la piena conformazione a Cristo Gesù. Cosa deve testimoniare ancora l’apostolo del Signore e in comunione con lui ogni altro discepolo? Deve attestare che è Cristo la nostra vita eterna, perché la vita eterna è in Cristo Gesù: “Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità. Poiché tre sono quelli che danno testimonianza: lo Spirito, l’acqua e il sangue, e questi tre sono concordi. Se accettiamo la testimonianza degli uomini, la testimonianza di Dio è superiore: e questa è la testimonianza di Dio, che egli ha dato riguardo al proprio Figlio. Chi crede nel Figlio di Dio, ha questa testimonianza in sé. Chi non crede a Dio, fa di lui un bugiardo, perché non crede alla testimonianza che Dio ha dato riguardo al proprio Figlio. E la testimonianza è questa: Dio ci ha donato la vita eterna e questa vita è nel suo Figlio. Chi ha il Figlio, ha la vita; chi non ha il Figlio di Dio, non ha la vita” (1Gv 5,1-12). Questa testimonianza può essere data solo se lo Spirito del Signore governa la nostra vita e la grazia di Cristo Gesù ci rende conformi a Lui in tutto. Se il cristiano non mostra Cristo, mai potrà dire di rendere testimonianza a Cristo. Il vero testimone obbedisce e si conforma a Cristo, divenendo Cristo visibile. / In quel tempo, disse Gesù ai suoi discepoli: «Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio. Vi ho detto queste cose perché non abbiate a scandalizzarvi. Vi scacceranno dalle sinagoghe; anzi, viene l’ora in cui chiunque vi ucciderà crederà di rendere culto a Dio. E faranno ciò, perché non hanno conosciuto né il Padre né me. Ma vi ho detto queste cose affinché, quando verrà la loro ora, ve ne ricordiate, perché io ve l’ho detto». / Rende vera testimonianza a Cristo Signore, chi dallo Spirito Santo e dalla grazia dei saramenti si lascia trasforma in Parola e in Vita di Cristo Gesù. Si è veri testimoni per “ostensione”. Si mostra Cristo visibilmente si rende testimonianza a Cristo. Si fa udire nel mondo la purissima Parola di Cristo, si rende testimonianza a Cristo. Senza questa opera ininterrotta in noi dello Spirito Santo, nessuno sarà vero testimone di Cristo. / Madre della Redenzione, Angeli, Santi, fateci veri testimoni di Gesù Signore.
</p>

<p>
<u>Silvestrini-21</u> / Lo Spirito di verità mi darà testimonianza. Il tema del Vangelo odierno è quello della testimonianza dello Spirito Santo e dei discepoli a Cristo Risorto. La testimonianza che Gesù ha reso a se stesso durante la vita con le parole e con le opere continuerà ora ad opera dello Spirito Consolatore e dei discepoli. La testimonianza dello Spirito Santo consisterà nell'annunzio evangelico che: "Dio ha tanto amato il mondo da sacrificare il suo Figlio unigenito, affinché chiunque crede in lui abbia la vita eterna". Ma anche i discepoli renderanno testimonianza a Gesù: questa è l'ultima consegna lasciata loro dal Risorto al momento dell'ascensione. E tuttavia anche la loro testimonianza sarà sostenuta dalla grazia dello Spirito Santo, il quale suggerirà loro, nel momento della prova, le parole più convenienti. Gesù parla dello Spirito come consolatore, e nel medesimo tempo, ci predìce che questo consolatore ci spingerà a dare testimonianza che ci procurerà persecuzione. "Vi ho detto queste cose perché non abbiate a scandalizzarvi. Vi cacceranno fuori dalle sinagoghe". Questa apparente contraddizione della vita cristiana si chiarisce soltanto se noi da veri credenti, ricordiamo che la nostra consolazione è sostanzialmente quella di avere una identità di vita con il Cristo. Questa è la consolazione del cristiano: scegliere e amare come Cristo ha scelto e amato, vivere in lui la comunione con il Padre e lo Spirito, non senza incontrare ostacoli e difficoltà. La testimonianza cristiana, anche senza parole, è impegno di tutti i giorni e fa parte dell'opera di evangelizzazione che ci spetta come membri della Chiesa. Facciamo tutto questo con gioia, sapendo che non siamo mai lasciati nella nostra solitudine, perché nel santuario più inviolabile della nostra intimità, abbiamo la compagnìa dello Spirito di Gesù, che è la sua presenza continua tra di noi.
</p>

<p>
<u>LOYOLA1</u> / Sentenze definitive, sentenze di morte, storie scritte con l’inchiostro e col sangue. Come si può sospettare che ancora non sia stata pronunciata l’ultima parola? Il mistero della storia: il bisogno umanissimo di trarre conclusioni, la fragilità dei giudizi si scopre sempre troppo tardi. Gesù invita i suoi a non essere divorati dalla fretta di verità. Promette che il testimone più importante arriverà in tempo per dare testimonianza. Fatica a sopportare l’attesa, a reggere la tensione. Ci scandalizza il ritardo del Paràclito. Davvero troppe vittime di violenze ingiustificabili. Grida che si alzano contro il cielo. Gesù ribalta la prospettiva. Propone ai suoi amici il suo stile di vita. Non stancarsi mai di invocare lo spirito della verità che procede dal Padre. La prova, anche la più drammatica e la più assurda, può essere occasione di intimità con il mistero del Padre. Il risorto ci invita a non scandalizzarci delle sue ferite, della sua croce. Ma neanche delle nostre infedeltà, del male che ci facciamo. Ricordarci di lui, di quello in cui vive. Chi ha conosciuto il figlio può vivere la croce altrimenti. Oltre lo scandalo, i figli riceveranno presto l’invocato. / Ricordo una prova nella quale sono inciampato o caduto. Ricordo una prova in cui ho invocato lo spirito che il Signore promette. Dov’è la mia verità? Lo spirito che procede dal Padre ci donerà di vivere le relazioni in modo nuovo. Dove lo attendo? Chi mi accompagna con pazienza in questa attesa? Il mistero del giudizio secondo verità. Come sto leggendo la mia storia personale e la storia del mondo? (Matteo Suffritti SJ)
</p>

<p>
<u>LOYOLA-21</u> / Classe terza di una scuola media di periferia. Il ragazzo interrogato non ha evidentemente studiato; un compagno alza la mano, ma sbaglia e non azzecca neppure il congiuntivo. Dico: “Se non sapessi per certo che avete studiato a lungo i verbi con il professor Bianchi, non ci crederei!”. Dal fondo della classe: “Bianchi, ve lo ricordate? L’abbiamo fatto impazzire e dopo un anno è scappato!”. Un altro: “Già è vero, l’abbiamo fatto sclerare e se n’è andato”. Il professor Bianchi in realtà so che ha solo cercato una situazione più semplice, dei ragazzi che studiano di più e meno burocrazia․ Però penso: “Io non voglio scappare”. Con questi ragazzi trovo il senso di rimanere, ma a loro cosa resterà? Forse, proprio che non sono scappata, che “la prof è onesta”, “la prof ama la verità”, “la prof c’è quando abbiamo bisogno”. Queste sono frasi che quegli stessi ragazzi hanno detto in altri momenti․․․ [tratto dal racconto di una consorella] Allora forse essere testimoni del Risorto, dello Spirito che abita in noi, non vuole dire fare cose straordinarie, ma rimanere là dove altri sono scappati, accogliere coloro che sono rifiutati, aiutare a rialzarsi coloro che sono scartati. Vuol dire rimanere fedeli a ciò che il Signore ci ha insegnato e mostrato, lì dove siamo, giorno dopo giorno, anche se molti intorno a noi dicono il contrario. / Dove sono chiamato a essere testimone feriale del Risorto? Quale luce posso portare alle persone che incontro sul lavoro, nello studio, in famiglia? Cosa mi impedisce di farlo, cosa la società propone di contrario? (Valentina Dovico s.a. Rete Loyola Bologna)
</p>

<p>
<u>LettureBose</u> / Dove è la chiesa, là è lo Spirito di Dio e dove è lo Spirito di Dio, là è la chiesa / La predicazione della chiesa è solida in ogni parte, rimane sempre uguale, riceve testimonianza dai profeti, dagli apostoli e da tutti i loro discepoli all'inizio, nel mezzo e alla fine, nell'intero piano di Dio e in tutta quell'opera ordinata alla salvezza dell'uomo e che fonda la nostra fede. Noi custodiamo la fede che abbiamo ricevuto dalla chiesa; essa, come un deposito prezioso racchiuso in un solido vaso, per opera dello Spirito di Dio, sempre ringiovanisce e fa ringiovanire il vaso stesso che la contiene. È alla chiesa che è stato affidato il dono di Dio, così come era stato affidato il soffio vitale alla creatura plasmata, affinché tutte le membra possano parteciparne ed esserne vivificate. In essa è stata deposta la comunione con Cristo, cioè lo Spirito santo, caparra di incorruttibilità (Ef r,14), conferma della nostra fede, scala della nostra ascesa a Dio (Gen 28,12), perché, sta scritto, nella chiesa Dio ha stabilito apostoli, profeti, dottori (1Cor 12,28), e l'intera opera dello Spirito. A questo Spirito non hanno parte quelli che non accorrono alla chiesa ma si privano della vita con le loro opinioni perverse e le loro azioni depravate. Dove è la chiesa, là è lo Spirito di Dio e dove è lo Spirito di Dio, là è la chiesa e ogni dono dello Spirito. E lo Spirito è verità. Perciò quelli che non hanno parte allo Spirito non si nutrono alle mammelle della madre per avere la vita né attingono alla limpidissima fonte che zampilla dal corpo di Cristo (Ap 22,1), ma si scavano cisterne screpolate (Ger 2,13), fatte da buche scavate nella terra e bevono l'acqua fetida di un pantano; essi fuggono la fede della chiesa per non essere smascherati e rigettano lo Spirito per non ricevere ammaestramenti. Divenuti estranei alla verità, di conseguenza si muovono nell'errore lasciandosi sballottare da esso; a seconda dei momenti hanno opinioni diverse e non hanno mai un pensiero stabile, poiché preferiscono cavillare sulle parole piuttosto che essere discepoli della verità. Essi non sono fondati sull'unica roccia, ma sopra la sabbia (Mt 7,24-27). (Ireneo di Lione, Contro le eresie III,24,15) 
</p>

<p>
<u>Roberto Pasolini</u> / Apribili / Cosa fa lo Spirito Santo, dopo che Gesù ha vissuto e compiuto il suo mistero pasquale? Come opera nella vita della chiesa e nella storia del mondo? Come agisce nei nostri cuori e nei nostri percorsi? Potrebbero essere queste le domande che si sollevano di fronte alle due letture di oggi. Il vangelo imbocca la strada dell’approfondimento contenutistico, il racconto degli Atti risponde piuttosto con un’esemplificazione storica.  «Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio» (Gv 15,26-27). Lo Spirito Santo è il testimone di Gesù. La sua missione è deporre a favore della sua umile gloria, rivelando al nostro cuore e alla nostra intelligenza la qualità evangelica della croce. Se la storia umana può essere letta come l’interminabile processo dell’umanità contro la stoltezza e la follia della croce, lo Spirito è il testimone privilegiato del Figlio, che annuncia all’uomo quanto la sua Passione sia anche pienezza di verità e di bellezza. Sembra essere stata questa l’esperienza vissuta da Lidia, la donna che — per prima in Europa — accoglie il vangelo dalle labbra di Paolo e Sila.  Ad ascoltare c’era anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo (At 16,14). La parola di Dio attecchisce là dove c’è qualcuno in ricerca. Questo significa essere credenti: persone che, mentre camminano, desiderano camminare ancora. Aperte e apribili, in ascolto. Purtroppo — se vogliamo essere sinceri — ci piace più sentirci tali che esserlo realmente. A chi di noi farebbe piacere essere definito una persona chiusa? Eppure quanto fatichiamo ad accogliere: gli altri, le diversità e gli imprevisti, soprattutto Dio che, continuamente, tenta di portare luce dentro i nostri nascondigli. Lidia è una donna aperta, per questo il Signore le può aprire il cuore. Dentro questo gioco di fiducia reciproca si sprigiona la forza dello Spirito di Dio, che ci convince dell’amore del Padre e ci costituisce suoi testimoni, avvocati del Figlio presso i fratelli. Così umili da poter usare l’imperativo non più mossi da egoismo, ma dal desiderio di offrire e condividere. Dopo essere stata battezzata insieme alla sua famiglia, ci invitò dicendo: «Se mi avete giudicata fedele al Signore, venite e rimanete nella mia casa». E ci costrinse ad accettare (At 16,15).
</p>

<p>
<u>Luigi Maria Epicoco</u> / Testimoniare / Dare testimonianza è in un certo senso rendere visibile ciò che non si riesce a vedere. È questo il ruolo dello Spirito Santo ed è questo il ruolo di ogni cristiano: “Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio”. Ma rendere visibile l’invisibile è possibile solo attraverso gli effetti. Infatti il sale sciolto nella minestra dice la sua presenza solo attraverso il sapore. Il lievito messo nella pasta dice la sua presenza solo attraverso la fermentazione. E così il Cristo diventa visibile nella storia solo attraverso la nostra santità. È questa grande responsabilità che condividiamo con lo Spirito Santo: rendere visibile Cristo attraverso la santità. Lo Spirito santifica, e ognuno di noi dovrebbe offrire la propria santità come la prova della presenza di Cristo nella storia. Ma molto spesso la santità è mostrare una vita controcorrente. Gesù lo dice esplicitamente nella pagina del Vangelo di oggi affinchè nessuno si senta sbagliato quando si trova nella situazione di dover “andare contro” per poter “andare giusti”: “Vi ho detto queste cose perché non abbiate a scandalizzarvi. Vi scacceranno dalle sinagoghe; anzi, viene l’ora in cui chiunque vi ucciderà crederà di rendere culto a Dio. E faranno ciò, perché non hanno conosciuto né il Padre né me. Ma vi ho detto queste cose affinché, quando verrà la loro ora, ve ne ricordiate, perché io ve l’ho detto”. Per molti di noi queste parole possono avere il sapore di storie lontanissime, ma molti nostri fratelli e sorelle proprio oggi in diverse parti del mondo subiscono la persecuzione e in molti casi la morte. Interessarci a loro, conoscere le loro storie, pensare all’eroicità della loro fede può forse farci destare da una fede imborghesita che confonde la testimonianza con un semplice volontariato fatto per sentirci più buoni e a posto con la coscienza. 
</p>

<p>
<u>MichaelDavide Semeraro</u> / Il tuo nome è Verso, alleluia! / La lettura del libro degli Atti degli Apostoli funge, in questo tempo pasquale, da preparazione all’ascolto delle parole che il Signore Gesù sussurra al cuore dei suoi discepoli per prepararli a sostenere lo scandalo della sua Passione. Questo dialogo tra il Maestro e i suoi discepoli diventa occasione per fare spazio a un principio nuovo di presenza che è lo Spirito Santo. Il cammino degli apostoli è assolutamente dinamico e quasi temerario: «Salpati da Troade, facemmo vela direttamente verso Samotracia e, il giorno dopo, verso Neàpoli e di qui a Filippi…» (At 16,11-12). Una cosa sembra acquisita e chiarissima per gli apostoli: l’incontro con il Risorto non può che dare alla propria vita personale un verso assolutamente nuovo, la cui caratteristica principale è quella di andare verso gli altri con fiducia e nella certezza di avere qualcosa da condividere prima ancora di avere qualcosa da annunciare e da donare. Il dinamismo della vita come discepoli di Cristo Signore è assolutamente versatile ed espansivo, nel senso di empatica apertura ai propri fratelli, in una semplicità e generosità che cambiano la storia toccando la vita e lasciandosi toccare dalla vita degli altri. Ogni sosta per gli apostoli diventa un punto di ripartenza ancora più generoso: «Il sabato uscimmo fuori della porta lungo il fiume…» (16,12). Sembra che non ci sia nulla che possa o che debba tenere imprigionato il messaggio di vita e di speranza che gli apostoli custodiscono con una passione contagiosa. In termini di stile, gli apostoli non attendono che la gente vada da loro e, da questo punto di vista fedeli all’esempio del Signore Gesù, non si atteggiano a maestri e a guru, ma si espongono continuamente alla gioia e ai rischi dell’incontro con l’altro. Le parole del Signore risuonano nel cuore come invito: «e anche voi date testimonianza, perché siete con me fin dal principio» (Gv 15,27). Le parole del Signore non lasciano spazio a nessuna illusione e a nessuna faciloneria: «Vi scacceranno dalle sinagoghe; anzi viene l’ora in cui chiunque vi ucciderà crederà di rendere culto a Dio» (16,2). Non ci deve sfuggire il fatto che il Signore Gesù non parla in questi discorsi di Dio, ma del Padre. Volutamente si parla di «Dio» e non del Padre quando il riferimento alla divinità diventa pretesto per esercitare una inaccettabile violenza. Il Signore stesso continua, ricordando e ammonendo che, quando questo avvenisse, la ragione è chiara: «E faranno ciò, perché non hanno conosciuto né il Padre né me» (16,3). Il Dio rivelato nel mistero pasquale di Cristo Signore è un Dio versatile che esige discepoli capaci di andare sempre verso gli altri nella consapevolezza che «lo Spirito della verità» (15,26) non contrappone, ma apre sempre sentieri che portano a una condivisione sempre più grande, di cui Lidia è una magnifica icona: «Ad ascoltare c’era anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo» (At 16,14). L’opera di Dio nel cuore dei suoi figli coincide sempre con un ampliamento di apertura dei cuori gli uni verso gli altri, gli uni attraverso gli altri.
</p>

<p>
<u>HomilyVoice-21</u> / PRIMA LETTURA Ad ascoltare c’era anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo. Vogliamo offrire qualche parola di verità perché si possa comprendere quando il Signore apre il cuore per aderire alla parola del missionario o dell’inviato del Signore, servendoci del Vangelo secondo Luce. In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto» (Lc 1.39-45). La Vergine Maria è colmata di Spirito Santo. Dal suo cuore lo Spirito Santo si posa nel cuore di Elisabetta allo stesso modo che l’Angelo del Signore dal campo di Israele passa nel campo degli Egiziani. Leggiamo prima quanto è avvenuto la notte della liberazione: L’angelo di Dio, che precedeva l’accampamento d’Israele, cambiò posto e passò indietro. Anche la colonna di nube si mosse e dal davanti passò dietro. Andò a porsi tra l’accampamento degli Egiziani e quello d’Israele. La nube era tenebrosa per gli uni, mentre per gli altri illuminava la notte; così gli uni non poterono avvicinarsi agli altri durante tutta la notte. Allora Mosè stese la mano sul mare. E il Signore durante tutta la notte risospinse il mare con un forte vento d’oriente, rendendolo asciutto; le acque si divisero. Gli Israeliti entrarono nel mare sull’asciutto, mentre le acque erano per loro un muro a destra e a sinistra. Gli Egiziani li inseguirono, e tutti i cavalli del faraone, i suoi carri e i suoi cavalieri entrarono dietro di loro in mezzo al mare. Ma alla veglia del mattino il Signore, dalla colonna di fuoco e di nube, gettò uno sguardo sul campo degli Egiziani e lo mise in rotta. Frenò le ruote dei loro carri, così che a stento riuscivano a spingerle. Allora gli Egiziani dissero: «Fuggiamo di fronte a Israele, perché il Signore combatte per loro contro gli Egiziani!». Il Signore disse a Mosè: «Stendi la mano sul mare: le acque si riversino sugli Egiziani, sui loro carri e i loro cavalieri». Mosè stese la mano sul mare e il mare, sul far del mattino, tornò al suo livello consueto, mentre gli Egiziani, fuggendo, gli si dirigevano contro. Il Signore li travolse così in mezzo al mare. Le acque ritornarono e sommersero i carri e i cavalieri di tutto l’esercito del faraone, che erano entrati nel mare dietro a Israele: non ne scampò neppure uno. Invece gli Israeliti avevano camminato sull’asciutto in mezzo al mare, mentre le acque erano per loro un muro a destra e a sinistra (Es 14,19.29). L’Angelo del Signore opera un’azione di disturbo e di impedimento. Lo Spirito Santo invece opera un’azione di sgombro da ogni falsità e menzogna e di fortissima illuminazione della mente. Trafigge anche il cuore perché si lasci conquistare dalla verità di Cristo Gesù. Quando questo accade? Quando il missionario del Vangelo, l’inviato da parte del Signore, è pieno di grazia e di Spirito Santo. Lo Spirito Santo e la grazia che sono nel cuore di Paolo è come se si travasassero nel cuore di Lidia ed essa per la grazia di Paolo e per il suo Santo Spirito aderisce subito alla Parola di verità annunciata dall’Apostolo di Gesù. Sulla grazia del Signore che è in lui che opera con potenza ecco cosa rivela l’Apostolo Paolo: “Ultimo fra tutti apparve anche a me come a un aborto. Io infatti sono il più piccolo tra gli apostoli e non sono degno di essere chiamato apostolo perché ho perseguitato la Chiesa di Dio. Per grazia di Dio, però, sono quello che sono, e la sua grazia in me non è stata vana. Anzi, ho faticato più di tutti loro, non io però, ma la grazia di Dio che è con me. Dunque, sia io che loro, così predichiamo e così avete creduto (1Cor 15,8-11). Oggi si vuole una Chiesa in uscita. Uscire è proprio della natura della Chiesa. Una Chiesa che non esce non è la Chiesa di Cristo Gesù. Ma si può uscire con le nostre opere della carne e questa uscita non solo è vana, non solo è inutile, produce anche scandalo a causa dei vizi e delle trasgressioni della Legge del Signore che coprono la nostra vita. La Chiesa è veramente in uscita quando chi esce, esce pieno di grazia e di Spirito Santo. Esce come la Vergine Maria per recarsi dalla cugina Elisabetta. Come esce Paolo per recarsi presso i pagani perché per mezzo della sua grazia e dello Spirito Santo che sono nel suo cuore molti cuori vengano trafitti per aderire a Cristo Gesù, aggregandosi alla comunità. Pietro il giorno di Pentecoste è pieno di grazia e di Spirito Santo e tremila persone aderiscono alla fede. Vengono aggregati alla comunità, divengono Chiesa: “All’udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?». E Pietro disse loro: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo. Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro». Con molte altre parole rendeva testimonianza e li esortava: «Salvatevi da questa generazione perversa!». Allora coloro che accolsero la sua parola furono battezzati e quel giorno furono aggiunte circa tremila persone (At 2,37-41). Chi vuole essere vera Chiesa in uscita deve essere pieno di grazia e di Spirito Santo. Deve crescere di fede in fede e camminare di verità in verità. LEGGIAMO At 16,11-15 Salpati da Tròade, facemmo vela direttamente verso Samotràcia e, il giorno dopo, verso Neàpoli e di qui a Filippi, colonia romana e città del primo distretto della Macedonia. Restammo in questa città alcuni giorni. Il sabato uscimmo fuori della porta lungo il fiume, dove ritenevamo che si facesse la preghiera e, dopo aver preso posto, rivolgevamo la parola alle donne là riunite. Ad ascoltare c’era anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo. Dopo essere stata battezzata insieme alla sua famiglia, ci invitò dicendo: «Se mi avete giudicata fedele al Signore, venite e rimanete nella mia casa». E ci costrinse ad accettare. Sono questi i prodigi operati dallo Spirito Santo, quando Lui vive in noi che siamo pieni di Cristo Gesù, pieni della sua grazia e verità, pieni della sua luce, perché la nostra vita è obbedienza al Vangelo in ogni sua Parola. Quando Cristo è tutto in noi per la nostra obbedienza alla sua volontà, ai suoi comandamenti, lo Spirito Santo è tutto in noi. Da noi, attraverso la nostra parola e le nostre opere, i segni di luce e di amore che noi diamo, si posa in chi è dinanzi a noi e cambia la sua vita così come un giorno ha cambiato la nostra. Se però Cristo Gesù non è in noi, perché in noi non dimora la sua Parola, neanche lo Spirito Santo è in noi e la nostra missione, il nostro andare nel mondo, la nostra uscita è vana. Pietro esce per andare in mare. Esce senza la Parola di Cristo in lui e quella notte non prende nulla. Esce con la Parola di Cristo in lui e le resti si riempiono di grossi pesci. La differenza la fa la Parola di Cristo Gesù. LETTURA DEL VANGELO Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio. È cosa giusta chiedersi: Come lo Spirito Santo, il Paràclito, renderà testimonianza di Cristo Gesù? Sono due testimonianze separate quella dello Spirito Santo e quella dei discepoli, o è una sola testimonianza: la testimonianza dello Spirito attraverso i discepoli? Rispondiamo attingendo un esempio dalla vita di Cristo Gesù. Gesù Signore è presso il pozzo di Giacobbe in dialogo con una donna di Samaria venuta ad attingere acqua. Se lo Spirito Santo non fosse tutto in Cristo Gesù anche come Spirito di profezia, Spirito della lettura del cuore, Spirito che conosce ogni cosa, Spirito di verità e di luce eterna, Gesù avrebbe potuto discutere con quella donna anche per un giorno intero senza frutto. Invece lo Spirito, che era pienamente in Lui, suggerisce a Gesù le parole da dire e la donna abbandona i suoi pensieri e inizia con Gesù un dialogo di vera salvezza. Gesù le dice: «Va’ a chiamare tuo marito e ritorna qui». Gli risponde la donna: «Io non ho marito». Le dice Gesù: «Hai detto bene: “Io non ho marito”. Infatti hai avuto cinque mariti e quello che hai ora non è tuo marito; in questo hai detto il vero». Gli replica la donna: «Signore, vedo che tu sei un profeta! I nostri padri hanno adorato su questo monte; voi invece dite che è a Gerusalemme il luogo in cui bisogna adorare». Gesù le dice: «Credimi, donna, viene l’ora in cui né su questo monte né a Gerusalemme adorerete il Padre. Voi adorate ciò che non conoscete, noi adoriamo ciò che conosciamo, perché la salvezza viene dai Giudei. Ma viene l’ora – ed è questa – in cui i veri adoratori adoreranno il Padre in spirito e verità: così infatti il Padre vuole che siano quelli che lo adorano. Dio è spirito, e quelli che lo adorano devono adorare in spirito e verità». Gli rispose la donna: «So che deve venire il Messia, chiamato Cristo: quando egli verrà, ci annuncerà ogni cosa». Le dice Gesù: «Sono io, che parlo con te». In quel momento giunsero i suoi discepoli e si meravigliavano che parlasse con una donna. Nessuno tuttavia disse: «Che cosa cerchi?», o: «Di che cosa parli con lei?». La donna intanto lasciò la sua anfora, andò in città e disse alla gente: «Venite a vedere un uomo che mi ha detto tutto quello che ho fatto. Che sia lui il Cristo?». Uscirono dalla città e andavano da lui (Gv 4,5-30). Ecco ora come lo Spirito Santo rende testimonianza che Pietro è vero discepolo di Gesù, vero suo testimone: “Un uomo di nome Anania, con sua moglie Saffìra, vendette un terreno e, tenuta per sé, d’accordo con la moglie, una parte del ricavato, consegnò l’altra parte deponendola ai piedi degli apostoli. Ma Pietro disse: «Anania, perché Satana ti ha riempito il cuore, cosicché hai mentito allo Spirito Santo e hai trattenuto una parte del ricavato del campo? Prima di venderlo, non era forse tua proprietà e l’importo della vendita non era forse a tua disposizione? Perché hai pensato in cuor tuo a quest’azione? Non hai mentito agli uomini, ma a Dio». All’udire queste parole, Anania cadde a terra e spirò. Un grande timore si diffuse in tutti quelli che ascoltavano. Si alzarono allora i giovani, lo avvolsero, lo portarono fuori e lo seppellirono. Avvenne poi che, circa tre ore più tardi, entrò sua moglie, ignara dell’accaduto. Pietro le chiese: «Dimmi: è a questo prezzo che avete venduto il campo?». Ed ella rispose: «Sì, a questo prezzo». Allora Pietro le disse: «Perché vi siete accordati per mettere alla prova lo Spirito del Signore? Ecco qui alla porta quelli che hanno seppellito tuo marito: porteranno via anche te». Ella all’istante cadde ai piedi di Pietro e spirò. Quando i giovani entrarono, la trovarono morta, la portarono fuori e la seppellirono accanto a suo marito. Un grande timore si diffuse in tutta la Chiesa e in tutti quelli che venivano a sapere queste cose (At 5,1-11). Pietro è tutto nella Parola di Cristo Gesù. Cristo Gesù è tutto in Lui. Dove Cristo Gesù è presente, presente è anche lo Spirito Santo e il Padre. Se la Parola non è nel cuore, nella mente, nello stesso corpo del discepolo di Gesù, neanche Gesù è nel cuore, nella mente, nel corpo e se Gesù non è nel discepolo neanche lo Spirito Santo e il Padre sono in lui. Lo Spirito non può rendere testimonianza e neanche il discepolo renderà testimonianza. Il suo essere nel mondo è vano, non produce frutti. Senza lo Spirito Santo nel cuore nessuna vera testimonianza si rende a Cristo Gesù. I testimoni di Cristo sono due: i discepoli e lo Spirito Santo. Ma non come due soggetti separati e distinti, ma come un solo soggetto. Lo Spirito Santo nel discepolo che è pienamente in Cristo Gesù. Il discepolo è pienamente in Cristo Gesù, se pienamente è nella sua Parola, nel suo Pensiero, nella sua volontà, nei suoi desideri. Dal di fuori lo Spirito rende testimonianza al discepolo perché mai smarrisca la verità del suo essere e della sua missione. Dal di dentro del discepolo rende testimonianza ad ogni uomo per attrarlo a Cristo, per la fede nella Parola del discepolo. Ma anche dall’esterno lo Spirito Santo e Cristo Gesù hanno reso testimonianza sia a Pietro che a Paolo quando lo Spirito Santo visibilmente si è posato su alcune persone così come visibilmente si era posato sui discepoli nel cenacolo. LEGGIAMO IL TESTO DI Gv 15,26-16,4a Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio. Vi ho detto queste cose perché non abbiate a scandalizzarvi. Vi scacceranno dalle sinagoghe; anzi, viene l’ora in cui chiunque vi ucciderà crederà di rendere culto a Dio. E faranno ciò, perché non hanno conosciuto né il Padre né me. Ma vi ho detto queste cose affinché, quando verrà la loro ora, ve ne ricordiate, perché io ve l’ho detto. Ecco come lo Spirito Santo rende testimonianza a Pietro, perché Pietro renda testimonianza a Cornelio: “Il giorno dopo, mentre quelli erano in cammino e si avvicinavano alla città, Pietro, verso mezzogiorno, salì sulla terrazza a pregare. Gli venne fame e voleva prendere cibo. Mentre glielo preparavano, fu rapito in estasi: vide il cielo aperto e un oggetto che scendeva, simile a una grande tovaglia, calata a terra per i quattro capi. In essa c’era ogni sorta di quadrupedi, rettili della terra e uccelli del cielo. Allora risuonò una voce che gli diceva: «Coraggio, Pietro, uccidi e mangia!». Ma Pietro rispose: «Non sia mai, Signore, perché io non ho mai mangiato nulla di profano o di impuro». E la voce di nuovo a lui: «Ciò che Dio ha purificato, tu non chiamarlo profano». Questo accadde per tre volte; poi d’un tratto quell’oggetto fu risollevato nel cielo. Mentre Pietro si domandava perplesso, tra sé e sé, che cosa significasse ciò che aveva visto, ecco gli uomini inviati da Cornelio: dopo aver domandato della casa di Simone, si presentarono all’ingresso, chiamarono e chiesero se Simone, detto Pietro, fosse ospite lì. Pietro stava ancora ripensando alla visione, quando lo Spirito gli disse: «Ecco, tre uomini ti cercano; àlzati, scendi e va’ con loro senza esitare, perché sono io che li ho mandati». Pietro scese incontro a quegli uomini e disse: «Eccomi, sono io quello che cercate. Qual è il motivo per cui siete venuti?». Risposero: «Il centurione Cornelio, uomo giusto e timorato di Dio, stimato da tutta la nazione dei Giudei, ha ricevuto da un angelo santo l’ordine di farti venire in casa sua per ascoltare ciò che hai da dirgli”. Pietro allora li fece entrare e li ospitò” (At 10,9-23). Senza la perenne assistenza dello Spirito Santo dal di fuori, la Chiesa in ogni tempo è a rischio di arenarsi nelle secche del pensiero del mondo. Invece irrompe lo Spirito Santo sui discepoli di Gesù, rende testimonianza alla verità di Cristo, riaccende il fuoco della vera Parola e la Chiesa esce dalle secche del pensiero del mondo e ricomincia la sua missione. Nulla ha compreso dello Spirito, chi nega il suo intervento dall’esterno. Madre di Dio, liberarci da ogni stoltezza e insipienza. Prega per noi perché sempre lo Spirito venga e renda a noi testimonianza della verità di Gesù. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
