<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Feria propria del 4 gennaio
</p>

<p>
<u>ANTIFONA</u> / Il popolo che camminava nelle tenebre ha visto una grande luce; su coloro che abitavano in terra tenebrosa una luce rifulse. (Is 9,1)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente, il Salvatore che è venuto come luce nuova per la redenzione del mondo sorga per rinnovare sempre i nostri cuori. Egli è Dio e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Chiunque è stato generato da Dio non commette peccato</b> / Dalla prima lettera di san Giovanni apostolo (1Gv 3,7-10) / Figlioli, nessuno v'inganni. Chi pratica la giustizia è giusto com'egli [Gesù] è giusto. Chi commette il peccato viene dal diavolo, perché da principio il diavolo è peccatore. Per questo si manifestò il Figlio di Dio: per distruggere le opere del diavolo. Chiunque è stato generato da Dio non commette peccato, perché un germe divino rimane in lui, e non può peccare perché è stato generato da Dio. In questo si distinguono i figli di Dio dai figli del diavolo: chi non pratica la giustizia non è da Dio, e neppure lo è chi non ama il suo fratello. / Parola di Dio.
</p>

<p>
<u>PSALMUS</u> / (Sal 97) <b>Tutta la terra ha veduto la salvezza del Signore</b> / Cantate al Signore un canto nuovo, perché ha compiuto meraviglie. Gli ha dato vittoria la sua destra e il suo braccio santo. / Risuoni il mare e quanto racchiude, il mondo e i suoi abitanti. I fiumi battano le mani, esultino insieme le montagne. / Davanti al Signore che viene a giudicare la terra: giudicherà il mondo con giustizia e i popoli con rettitudine.
</p>

<p>
<u>ACCLAMATIO</u> / Alleluia, Alleluia / Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio. (Eb 1,1-2) / Alleluia.
</p>

<p>
<u>VANGELO</u> / <b>Abbiamo trovato il Messia</b> / Dal Vangelo secondo Giovanni (Gv 1,35-42) / In quel tempo, Giovanni stava con due dei suoi discepoli e, fissando lo sguardo su Gesù che passava, disse: «Ecco l'agnello di Dio!». E i suoi due discepoli, sentendolo parlare così, seguirono Gesù. Gesù allora si voltò e, osservando che essi lo seguivano, disse loro: «Che cosa cercate?». Gli risposero: «Rabbì che, tradotto, significa maestro, dove dimori?». Disse loro: «Venite e vedrete». Andarono dunque e videro dove egli dimorava e quel giorno rimasero con lui; erano circa le quattro del pomeriggio. Uno dei due che avevano udito le parole di Giovanni e lo avevano seguito, era Andrea, fratello di Simon Pietro. Egli incontrò per primo suo fratello Simone e gli disse: «Abbiamo trovato il Messia»  che si traduce Cristo  e lo condusse da Gesù. Fissando lo sguardo su di lui, Gesù disse: «Tu sei Simone, il figlio di Giovanni; sarai chiamato Cefa»  che significa Pietro. / Parola del Signore.
</p>

<p>
<u>OREMUS</u> / Con il Natale, Gesù ha posto la sua dimora in mezzo a noi. Chiediamo al Padre che ci aiuti a scoprire dove abita e per quale strada lo possiamo raggiungere, dicendo insieme: <b>Ascoltaci, o Signore.</b> / Per i cristiani che nel battesimo hanno ricevuto il potere di diventare figli di Dio, perchè annuncino a tutto il mondo la buona notizia che Gesù è il messia. Preghiamo: / Per i pastori delle Chiese che hanno il mandato di indicare agli uomini e portare a tutti la salvezza, perchè vivano con umiltà e gioia il loro servizio. Preghiamo: / Per chi ha scelto, secondo la propria vocazione, di mettersi alla sequela del Cristo, perchè doni totalmente la sua vita alla causa del vangelo. Preghiamo: / Per quanti sono alla ricerca del senso della vita, perchè trovino nella Parola di Dio e nell'esempio dei santi la piena risposta alle loro aspirazioni. Preghiamo: / Per noi riuniti attorno al Cristo, perchè l'eucaristia che celebriamo diventi la fonte della nostra missione in questo giorno. Preghiamo: Per quanti, in occasione del Natale, si sono accostati ai sacramenti. / Perchè continui nelle famiglie il clima di gioia di questi giorni. / Signore onnipotente, che nel tuo grande amore per noi hai voluto donarci il tuo Figlio, fa' che la nostra vita sia la migliore testimonianza che il Cristo vive e abita in mezzo a noi. Egli è Dio e vive e regna con te per tutti i secoli dei secoli. Amen.
</p>

<p>
<u>OFFERTORIO</u> / O Dio, sorgente della vera pietà e della pace, salga a te nella celebrazione di questi misteri la giusta adorazione per la tua grandezza, e si rafforzino la fedeltà e la concordia dei tuoi figli. Per Cristo nostro Signore.
</p>

<p>
<u>PREFAZIO</u> / <b>Cristo luce</b> / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Nel mistero del Verbo incarnato è apparsa agli occhi della nostra mente la luce nuova del tuo fulgore, perché conoscendo Dio visibilmente, per mezzo di lui siamo conquistati all’amore delle realtà invisibili. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Nell’incarnazione Cristo reintegra l’universo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Nel mistero adorabile del Natale egli, Verbo invisibile, apparve visibilmente nella nostra carne, per assumere in sé tutto il creato e sollevarlo dalla sua caduta. Generato prima dei secoli, cominciò a esistere nel tempo, per reintegrare l’universo nel tuo disegno, o Padre, e ricondurre a te l’umanità dispersa. Per questo dono della tua benevolenza, uniti a tutti gli angeli, cantiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Il sublime scambio nell’incarnazione del Verbo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. In lui [oggi] risplende in piena luce il sublime scambio che ci ha redenti: la nostra debolezza è assunta dal Verbo, la natura mortale è innalzata a dignità perenne, e noi, uniti a te in comunione mirabile, condividiamo la tua vita immortale. Per questo mistero di salvezza, uniti ai cori degli angeli, proclamiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Andrea disse a suo fratello Simone: “Abbiamo trovato il Messia, il Cristo”. E lo condusse da Gesù. (Gv 1,41-42)
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Andrea disse a suo fratello Simone: “Abbiamo trovato il Messia, il Cristo”. E lo condusse da Gesù. (Gv 1,41-42)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Sostieni, Signore, con la tua provvidenza questo popolo nel presente e nel futuro, perché con le semplici gioie che disponi sul suo cammino aspiri con serena fiducia alla gioia che non ha fine. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
<u>EVANGELIZO1</u> / San Gregorio Nazianzeno (330-390), vescovo, dottore della Chiesa / Discorso teologico 4 / Seguire l'Agnello di Dio / Gesù è Figlio dell'uomo, a motivo di Adamo e a motivo della Vergine da cui discende... Egli è Cristo, l'Unto, il Messia, a motivo della sua divinità; questa divinità è l'unzione della sua umanità..., presenza totale di Colui che così lo consacra... Egli è la Via, perché lui in persona ci conduce. È la Porta, perché ci introduce nel Regno. È il Pastore, perché guida il suo gregge ai pascoli erbosi e lo fa bere ad un'acqua dissetante; gli indica la via da percorrere e lo difende dalle bestie selvatiche; riporta la pecora smarrita, ritrova la pecora perduta, fascia la pecora ferita, custodisce le pecore in buona salute e grazie alle parole che gli ispira la sua scienza di Pastore, le raduna nell'ovile di lassù. / Egli è anche la pecora, perché è la vittima. È l'Agnello, perché è senza difetto. È il Sommo sacerdote, perché offre il Sacrificio. È Sacerdote alla maniera di Melchisedek, perché è senza madre nel cielo, senza padre sulla terra, senza genealogia lassù. Infatti, dice la Scrittura: "Chi dirà la sua generazione". È anche Melchisedek perché è Re di Salem, Re della Pace, Re della giustizia... Questi sono i nomi del Figlio, Gesù Cristo, lo stesso "ieri, oggi e sempre", corporalmente e spiritualmente, e lo sarà per sempre. Amen. (Riferimenti biblici: Mt 24,27; Mt 1,16; Gv 14,6; Gv 10,9; Gv 11; Sal 22; Is 53,7; Gv 1,29; Eb 6,20; Eb 6,20; Eb 7,3; Is 53,8; Eb 7,2; Eb 13,8)
</p>

<p>
<u>EVANGELIZO2</u> / Sant'Agostino (354-430) vescovo d'Ippona (Africa del Nord) e dottore della Chiesa / Commento al vangelo di Giovanni, n° 7 / «Quel giorno si fermarono presso di lui» / «Giovanni stava là con due dei suoi discepoli». Giovanni era talmente «amico dello Sposo» che non cercava la propria gloria, ma rendeva testimonianza alla verità (Gv 3.29.26); cercò forse di trattenere presso di sé i suoi discepoli, impedendo loro di seguire il Signore? Al contrario, lui stesso indicò ai suoi discepoli colui che dovevano seguire... «Perché rivolgete a me la vostra attenzione? Io non sono l'Agnello: Ecco l'Agnello di Dio. Ecco colui che toglie il peccato del mondo.» A quelle parole, i due che erano con Giovanni, seguirono Gesù.«Gesù si voltò, vide che lo seguivano e dice loro: Che cosa cercate? E quelli gli dissero: Rabbi - che si traduce: maestro - dove abiti?». Essi non lo seguivano ancora con l'intenzione di unirsi a lui in modo definitivo, perché si sa che questo avvenne quando li chiamò... a lasciare le loro barche, dicendo: «Seguitemi, e vi farò pescatori di uomini» (Mt 4, 19). Da quel momento essi si unirono a lui per non lasciarlo più. Ora, volevano solo vedere dove abitava, realizzando ciò che sta scritto: «Il tuo piede logori la sua soglia; levati e va' da lui con assiduità, e medita i suoi comandamenti» (Sir 6, 36-37). Cristo mostrò loro dove abitava; quelli andarono e rimasero con lui. Che giornata felice dovettero trascorrere, che notte beata! Chi ci può dire che cosa ascoltarono dal Signore? Mettiamoci anche noi a costruire nel nostro cuore una casa dove il Signore possa venire, e ci ammaestri, e si trattenga a parlare con noi.
</p>

<p>
<u>EVANGELIZO-21</u> / San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Omelie sul vangelo di Giovanni, n° 19 «Abbiamo trovato il Messia» / Andrea, dopo essere stato con Gesù e aver imparato molto da lui, non ha tenuto per sé quel tesoro: si affretta e corre da suo fratello per farlo partecipe dei doni ricevuti... Guarda come, fin dall'inizio, Pietro ha uno spirito docile e obbediente..., infatti egli venne senza indugio: «Andrea lo condusse a Gesù», dice l'evangelista. Nessuno lo accusi di superficialità, come se avesse accolto cecamente l'invito di suo fratello. Probabilmente quest'ultimo gli aveva parlato a lungo e con molti particolari. Ma gli evangelisti omettono molte cose per essere concisi. Del resto, non si dice che Pietro abbia creduto immediatamente, ma che suo fratello «lo condusse a Gesù» per affidarglielo, così che Pietro fosse istruito completamente da lui. Quando Giovanni Battista ha detto: «Ecco l'Agnello» e «E' colui che battezza nello Spirito Santo», ha affidato a Cristo il compito di insegnare di persona, in modo più esplicito, la sua dottrina. A maggior ragione Andrea si è comportato in modo analogo, poiché non si credeva capace di spiegare tutto. Ha condotto suo fratello alla fonte stessa della luce e con tale premura e gioia che Pietro non ha esitato un momento ad andarvi.
</p>

<h5>SILVESTRINI</h5>

<p>
<u>SILVESTRINI-21</u> / Rabbì, dove abiti? La domanda che fanno i due discepoli di Giovanni a Gesù ha un significato molto più profondo che la soddisfazione di una semplice curiosità. Essa vuole scendere nelle profondità del Signore per scoprire chi realmente egli fosse, dal momento che Giovanni il Battista lo ha indicato come “Agnello di Dio”. Gesù li invita a rimanere con loro. Una permanenza rivelatrice. Che cosa si saranno detti o che cosa hanno potuto vedere in Gesù? Il cambiamento dei due ci fa intuire che qualche cosa di straordinario deve essere successo. Da questo incontro essi sono pienamente cambiati. Ora comprendono anche le parole del loro maestro Giovanni: Lui deve crescere e io diminuire... Tanto è vero che si fanno subito annunciatori della verità che hanno scoperto: Abbiamo trovato il Messia! Andrea conduce a Gesù il fratello Pietro: E Gesù: «Tu sei Simone, figlio di Giovanni; ti chiamerai Cefa (che vuol dire Pietro)». Un brano dai numerosi spunti di riflessione. Non si può conoscere pienamente il Signore senza “abitare con lui”. Ma una volta conosciuto davvero, profondamente, si diventa apostoli come Andrea. Non solo, ma si rompe con il peccato, come ci suggerisce la prima lettura, per appartenere completamente a Lui, rifiutando ogni compromesso con il male e si vive quindi da figli di Dio, camminando nella giustizia e nella fedeltà al Signore. Diciamo anche noi a Gesù: Signore, dove àbiti? Chi sei veramente? Confermaci nella fede della tua divinità, della tua presenza nell'Eucaristia, nella tua Chiesa, nella tua parola, nel fratello che incontro anche per la prima volta nella vita... Tu àbiti in tutte queste realtà: che io possa riconoscerti, servirti e adorarti in esse!
</p>

<h5>LOYOLA</h5>

<p>
<u>LOYOLA1</u> / Un nuovo inizio è segnato dallo “stare-in-movimento”. Gli esempi ci aiutano a vivere e, nonostante ci siano di grande insegnamento più di tante parole, ad un certo punto anche non bastano, ci portano a scoprire la necessità di qualcosa che li supera: l’esperienza diretta. Ad un certo punto bisogna fissare lo sguardo su quello che ci passa innanzi ed entrare in relazione, di giorno in giorno, nei nostri luoghi abituali. È proprio nel contesto quotidiano – nella dimora, luogo più intimo per la persona – che i discepoli fanno esperienza della presenza, intuiscono le abitudini, la cura per le cose e per gli altri, il semplice stile di vita che anch’essi cercano, quello stile che salva. Innanzitutto il mettersi in ascolto, il successivo “con-muoversi”, il vedere e stare nell’esperienza e nella relazione portano all’incontro e all’annuncio che restituiscono all’essere umano la propria originale identità. La vita dunque diviene esperienza di preghiera e testimonianza di salvezza per tutti. Immagino passare un uomo di nome Gesù, lo seguo e visito la sua casa, come la immagino? Cosa in quella casa mi ricorda la mia vita? A chi posso raccontare quello che ho scoperto in quella casa o quale comportamento posso assumere che ne dia testimonianza anche tacita? (Mounira Abdelhamid Serra)
</p>

<p>
<u>LOYOLA2</u> / Curiosamente nel Vangelo di Giovanni le prime parole di Gesù sono una domanda. Si rivolge a due uomini che stanno valutando se seguirlo oppure no. Possiamo immaginare il loro sguardo chiaro e trasparente, forse interrogativo. Gli occhi contengono un’attesa, una speranza. A loro Gesù si rivolge e pone una domanda, non un insegnamento, né una preghiera, né un’affermazione. È la più semplice delle domande ed è quella che silenziosamente, a volte inavvertita, sta sotto le tante scelte che compiamo. Il Signore chiede: “che cosa cercate?”. Quante volte ci capita di ritrovarci a fine giornata stanchi e disorientati: le attività svolte, gli incontri vissuti, gli impegni fedelmente portati a termine, i dialoghi, le telefonate ricevute, i messaggi inviati, nei luoghi di lavoro, negli ambienti di studio, tra amici e parenti hanno riempito le ore del giorno. A volte sembra che tutta questa intensità, invece di ricondurci a un centro unitario, ci disperda e ci spinga con un movimento centrifugo fuori di noi. Che cosa cerchiamo? Che cosa desideriamo nel profondo? La domanda di Gesù ai discepoli si rivolge a quel centro da cui sgorga energia e vita. Il Signore, progetto di amore e di vita del Padre, fatto carne e sangue, storia e incontro, lì pone lo sguardo e ci chiede ancora una volta oggi “che cosa cercate?”. Lo fa nel suo stile, rispettoso della libertà e delle scelte compiute, delicato e attento a valorizzare ciò che portiamo dentro il nostro cuore, perché la risposta dobbiamo darla noi, possiamo darla solo noi. Questa domanda cade all’inizio dell’anno, provvidenzialmente in quello scorcio di giorni in cui ciascuno di noi già spontaneamente, dopo aver tratto un bilancio dell’anno trascorso, guarda con speranza e fiducia ai mesi a venire, abbozza progetti, coglie intuizioni, medita a come trasformare i desideri in azione. Che cosa cercate, dunque? / Che cosa cerchi? In quali luoghi quali il Signore ti sta chiamando? Per cosa il Signore ti sta chiedendo occhi nuovi? (Diego Mattei SJ)
</p>

<p>
<u>LOYOLA-21</u> / L’episodio di oggi è particolarmente significativo, perché nella sua brevità contiene già tutta la parabola di una vita. È scandito in tre passi, che potremmo vedere dipinti nel trittico di una pala d’altare di qualche Chiesa trecentesca; oppure contenuta in una poesia di tre parole: desiderio, incontro, racconto. I due discepoli siamo noi, che portiamo nel cuore un desiderio di vita, che talvolta chiamiamo sete di senso e significato; talaltra fame di felicità. Gesù cammina sui sentieri dei cuori che aspirano a un di più e lì si fa incontrare. A noi, che siamo alla ricerca di qualcosa di bello e vero, lui rivolge la più semplice delle domande, la più profonda delle sollecitazioni: «Che cosa cercate?» Che cosa cerchiamo nei nostri slanci, nel lavoro, nelle relazioni, nei progetti, nei sogni ad occhi aperti, nelle attese? Che cosa abbiamo cercato nel deserto e nella prova di questi lunghi mesi, nelle feste natalizie che si stanno concludendo, così strane e al tempo stesso così essenziali? Con lui, ciò che portiamo nel cuore si trasforma in Vita piena, in Vita riconosciuta e assunta: i talenti, le debolezze, i limiti e i desideri. Ciò che siamo e possediamo si trasforma. Il Signore non propone ai discepoli di aggiungere o togliere qualcosa, quasi che la sequela richiedesse un test previo, una prova di ammissione per dimostrare di esserne degni; apre una porta, quella di casa sua e invita a entrarvi. Niente di più, ma anche nulla di meno. Dimorare con lui, restare con lui, abitare nella sua casa trasforma e colma di meraviglia il cuore dei discepoli. Così può essere anche per noi. Cambia il racconto di ciò che ci sta a cuore, di ciò che condividiamo con gli altri, perché non abbiamo più il timore di non essere capiti o di doverci difendere, di dover attaccare per primi, ma con semplicità possiamo dare ad altri ciò che abbiamo scoperto come significativo. Raccontare della bellezza e dell’importanza che Gesù ha nella nostra vita non è un dovere, ma una possibilità, per noi di essere autentici, per gli altri di conoscere qualcuno che potrà cambiare la loro vita. / Che cosa stai cercando nella tua vita? Che cosa racconteresti a Gesù dei tuoi desideri? Se potessi raccontare a qualche amico della tua relazione con Gesù, quali parole useresti? (Diego Mattei SJ)
</p>

<h5>LETTURE</h5>

<p>
<u>LettureBose</u> / Ecco l'agnello di Dio / Il giorno dopo Giovanni stava ancora là con due dei suoi discepoli e, fissando lo sguardo su Gesù che passava, disse: "Ecco l'agnello di Dio" (Gv 1,35-36). Gesù è agnello in modo unico, dal momento che anche i discepoli sono chiamati agnelli: Ecco, io vi mando come agnelli in mezzo ai lupi (Mt 10,16). Essi sono chiamati anche luce: Voi siete la luce del mondo (Mt 5, 14), ma in modo diverso da colui del quale era detto: Era la luce vera che illumina ogni uomo che viene in questo mondo (Gv 1,9). Così Gesù è anche agnello in modo unico, è il solo senza macchia, senza peccato; e non perché le sue macchie siano state cancellate, ma perché non ebbe alcuna macchia. Che cosa significa ciò che Giovanni dice del Signore: Ecco l'agnello di Dio? Giovanni stesso non era agnello? Non era un uomo santo? Non era un amico dello sposo? Ma Cristo lo è in modo unico: Ecco l'agnello di Dio, perché in modo unico, attraverso il sangue di questo agnello gli uomini poterono essere redenti ... Riconosciamo dunque l'agnello, fratelli, e riconosciamo il prezzo che ha pagato per noi. Giovanni stava là con due dei suoi discepoli (Gv 1,35). Ecco due discepoli di Giovanni. Giovanni era talmente amico dello sposo che non cercava la propria gloria, ma rendeva testimonianza alla verità. Cercò forse di trattenere presso di sé i suoi discepoli proibendo loro di seguire il Signore? Anzi, egli stesso indicò ai suoi discepoli chi dovevano seguire. Essi infatti consideravano Giovanni un agnello ma lui diceva: "Perché guardate a me? Io non sono l'agnello: Ecco l'agnello di Dio". Già prima lo aveva detto di lui: Ecco l'agnello di Dio. E quale beneficio possiamo trarre da questo agnello di Dio? Ecco colui che toglie il peccato del mondo (Gv I ,29). All'udire queste parole i due che erano con Giovanni seguirono Gesù. (Agostino di lppona, Commento al Vangelo di Giovanni 7,5.7-8) 
</p>

<p>
<u>FEGF1</u> / Veniva nel mondo la luce vera di Giovanni Taulero nel quattordicesimo secolo / «Mentre un profondo silenzio avvolgeva tutte le cose, il tuo Verbo onnipotente dal cielo si lanciò…» (Sap 18, 14-15). Si tratta oggi di questo Verbo… Che luogo è dunque questo, dove Dio viene a pronunciare la sua Parola e generare suo Figlio? Il cuore dove sta per compiersi tale nascita deve mantenersi in una grande purezza, vivere di una vita interiore intensa, in una profonda unione con Dio. Se non si disperde fuori ma rimane raccolto, unito a Dio nel più profondo del suo essere, là Dio sceglie di dimorare. Come possiamo cooperare a questa nascita, a questa misteriosa ispirazione del Verbo? Come meritare che essa si adempia in noi? Occorre forse applicarsi mediante immagini o pensieri su Dio? Possiamo noi affrettare questa nuova nascita di Dio in noi?  Forse è preferibile, al contrario, vuotarsi di ogni pensiero, ogni parola, ogni azione, ogni immagine e stare davanti a Dio nel silenzio totale, per lasciare che egli agisca in noi? … La Parola stessa ha risposto: «Il silenzio… e una voce mi si fece sentire» (Gb 4, 16). Raccogli dunque te stesso, se puoi; dimentica tutto nella tua preghiera; liberati dalle immagini di cui sei pieno. Quanto più dimenticherai il resto, tanto più sarai capace di ricevere questa Parola che rimane per te così misteriosa… Fuggi dunque l’attività e i pensieri che ti agitano, perché impediscono la pace interiore. Perché Dio parli  il suo Verbo in noi, bisogna che noi siamo nella pace e nel silenzio. Allora può farci udire la sua Parola; lui, in persona  parla in noi.
</p>

<p>
<u>FEGF2</u> / Discorso 293,5 Noi vedemmo la sua gloria di Sant’Agostino  nel quarto secolo / Doveva venire nella carne Cristo, non uno qualsiasi, non un angelo, non un legato; ma «egli è colui che viene a salvarli» (Is35,4)… Sarebbe nato in una carne mortale, sarebbe stato un piccolo bambino, doveva esser posto in una mangiatoia, esser protetto da un giaciglio, bisognoso di nutrirsi di latte, soggetto a crescere secondo l'età; da ultimo, persino tolto di mezzo dalla morte. Tutti questi particolari sono dunque indizi di umiltà e foggiano una figura di straordinaria umiltà. Chi riguarda tale umiltà? L'Eccelso. Quanto eccelso? Non cercare sulla terra, va, al di sopra anche oltre gli astri. Quando avrai raggiunto le schiere celesti degli Angeli, ascolterai da loro: Va' oltre anche di noi. Quando avrai raggiunto i Troni, le Dominazioni, i Principati, le Potestà (Col 1,16), ascolterai: Supera anche noi; anche noi siamo stati creati: «Tutte le cose sono state create per mezzo di lui» (Gv 1,3). Trascendi ogni creatura; tutto ciò che ha ricevuto esistenza, tutto ciò che è stato disposto, tutto ciò che è soggetto a mutamento, sia corporeo, sia incorporeo, trascendi ogni cosa. Non sei ancora capace di farlo visibilmente, trascendi per fede: sono arrivato al Creatore, e precedendoti per ora la fede - che è quella che ti conduce - sono arrivato al Creatore. Qui osserva: «In principio era il Verbo»… Ecco dunque Chi in principio era, e il Verbo era presso Dio, e proprio il Verbo era Dio: e tutte le cose sono state create per mezzo di lui, e senza di lui niente è stato fatto; e: nel quale è la vita di ciò che esiste, venne a noi. A chi venne? a degli esseri degni? tutt'altro, ma a degli esseri indegni. Noi infatti non meritiamo che ci sia usata misericordia; ma è degno di avere misericordia Colui al quale si può dire: Per la tua misericordia, salvaci, Signore.
</p>

<h5>DIBRUNO</h5>

<p>
<u>DIBRUNO1</u> / Di Mons. Costantino Di Bruno assistente centrale del Movimento Apostolico / Egli incontrò per primo suo fratello Simone / (1Gv 3,7-10; Sal 97; Gv 1,35-42) / Dalla testimonianza resa da Giovanni a Gesù Signore, nasce subito un primo frutto. Il precursore è con due dei suoi discepoli. Fissa lo sguardo su Gesù e dice: Ecco l’agnello di Dio. I due discepoli, sentendo il loro maestro parlare così, seguono Gesù, vanno dietro di Lui. Dimorano con Lui una intera giornata. Cosa sia avvenuto, cosa abbiano ascoltato e visto, cosa loro ha detto Gesù, non lo sappiamo. Una cosa è però chiara al nostro spirito: il passaggio o il mutamento sostanziale che fa Andrai alla testimonianza dei Giovanni. Gesù non viene annunziato come l’Agnello di Dio che toglie il peccato del mondo o come il Servo del Signore che si carica delle nostre iniquità. Dall’Agnello e dal Servo Sofferente si passa a testimoniare che Gesù è il Messia. È un passaggio sostanziale, non in contrapposizione con l’Agnello di Dio, ma in aggiunta a quella verità. Gesù è insieme nella sua Persona Agnello di Dio, Servo Sofferente, Messia. Il Messia è il Servo del Signore. Il Servo del Signore è il Messia. Lui non sarà solo l’uomo dalla sofferenza che ben conoscere il patire, ma il Re che prenderà su di sé tutta la sofferenza del mondo. L’assumerà per la sua espiazione. / Sono già sufficienti queste due verità rivelate per dare al messianismo di Gesù un significato totalmente differente da come esso veniva pensato, immaginato, insegnato dai contemporanei di Gesù. Un messianismo di violenza, guerra, conquista di terre, liberazione del suolo dei padri, sottomissione e schiavitù non appartiene a Gesù. Lui è il consegnato alla sofferenza, ma anche colui che volontariamente si consegna. Anche per i nostri tempi basterebbero solo queste due verità su Gesù, per dare alla nostra prassi pastorale una direzione ben diversa. Anziché scrivere teologie per la terra si potrebbero scrivere teologie per il cielo. Invece che fare pastorale per il corpo, la si farebbe per l’anima e lo spirito. Se Gesù è il Cristo di Dio che si offre volontariamente alla sofferenza per togliere il peccato del mondo, per espiarlo, redimerlo, vi potrà essere un solo suo discepolo che possa pensare differentemente? Se Lui invita poveri, miseri, afflitti, sconsolati, nudi, affamati di accogliere la loro condizione, senza ribellarsi ad essa, vivendola però nella più grande obbedienza alla Legge del Signore, secondo la Parola di Gesù rivelata nel suo Vangelo, possiamo noi pensare una sequela differente? Solo togliendo il peccato del mondo, si tolgono le conseguenze di morte che esso produce. Noi invece vogliamo lasciare che il peccato prosperi e ci lamentiamo contro i suoi frutti di morte. Ogni cristiano in Cristo deve togliere il peccato. / Il giorno dopo Giovanni stava ancora là con due dei suoi discepoli e, fissando lo sguardo su Gesù che passava, disse: «Ecco l’agnello di Dio!». E i suoi due discepoli, sentendolo parlare così, seguirono Gesù. Gesù allora si voltò e, osservando che essi lo seguivano, disse loro: «Che cosa cercate?». Gli risposero: «Rabbì – che, tradotto, significa Maestro –, dove dimori?». Disse loro: «Venite e vedrete». Andarono dunque e videro dove egli dimorava e quel giorno rimasero con lui; erano circa le quattro del pomeriggio. Uno dei due che avevano udito le parole di Giovanni e lo avevano seguito, era Andrea, fratello di Simon Pietro. Egli incontrò per primo suo fratello Simone e gli disse: «Abbiamo trovato il Messia» – che si traduce Cristo – e lo condusse da Gesù. Fissando lo sguardo su di lui, Gesù disse: «Tu sei Simone, il figlio di Giovanni; sarai chiamato Cefa» – che significa Pietro. / Errore che oggi si commette nella testimonianza che si rende a Cristo Gesù - oltre naturalmente tutti quelli di falsità, menzogna, eresia, calunnia sulla sua Persona - è pensare che basti parlare di Gesù. Andrea parla di Gesù al fratello, ma anche ve lo conduce. Condurre a Cristo è obbligatorio, necessario, indispensabile, come è obbligatorio invitare alla conversione, alla fede nel Vangelo, a lasciarsi battezzare, per nascere da acqua e da Spirito Santo. Tutto questo è necessario perché il corpo di Cristo ogni giorno va formato con l’aggiunta di nuovi membri. Il peccato più grande oggi contro Cristo è non formare più il corpo di Cristo. È pensare che sia sufficiente annunziare una parola che invita all’amore, al perdono, alla pace. No. Tutto avviene in Cristo, per Cristo, con Cristo, come membri del suo corpo, tralci della sua vite. / Madre di Dio, Angeli, Santi, fate che il cristiano comprenda e faccia il corpo di Cristo.
</p>

<p>
<u>DIBRUNO2</u> / Ecco l’agnello di Dio! (Gv 1,35-42) / Gesù, da Giovanni il Battista, è presentato come “L’Agnello di Dio”. È l’Agnello della Nuova Pasqua. L’Agnello dell’Antica Pasqua era solo figura: “Il dieci di questo mese ciascuno si procuri un agnello per famiglia, un agnello per casa. Il vostro agnello sia senza difetto, maschio, nato nell’anno; lo conserverete fino al quattordici di questo mese: allora tutta l’assemblea della comunità d’Israele lo immolerà al tramonto. Preso un po’ del suo sangue, lo porranno sui due stipiti e sull’architrave delle case nelle quali lo mangeranno. In quella notte ne mangeranno la carne arrostita al fuoco; la mangeranno con azzimi e con erbe amare. Ecco in qual modo lo mangerete: con i fianchi cinti, i sandali ai piedi, il bastone in mano; lo mangerete in fretta. È la Pasqua del Signore! In quella notte io passerò per la terra d’Egitto e colpirò ogni primogenito nella terra d’Egitto, uomo o animale. Io sono il Signore! Il sangue sulle case dove vi troverete servirà da segno in vostro favore: io vedrò il sangue e passerò oltre; non vi sarà tra voi flagello di sterminio quando io colpirò la terra d’Egitto” (Es 12,3-13). Quest’Agnello liberava dalla morte con il suo sangue. Dava la forza di intraprendere il cammino della liberazione con la sua carne mangiato. L’uomo però rimaneva sempre nella sua vecchia natura, frantumata e lacerata dal peccato. Occorreva un altro Agnello, un Agnello capace di distruggere il peccato e di portare nel cuore dell’uomo la grazia che rigenera e dona vita nuova. Quest’ Agnello è annunziato dal profeta Isaia: “Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità” (Cfr. Is 52,13-53,12). All’uomo sono necessari l’uno e l’altro Agnello: il primo libera e dona forza per camminare. Il secondo rigenera e dona vita nuova. / In quel tempo, Giovanni stava con due dei suoi discepoli e, fissando lo sguardo su Gesù che passava, disse: «Ecco l’agnello di Dio!». E i suoi due discepoli, sentendolo parlare così, seguirono Gesù. Gesù allora si voltò e, osservando che essi lo seguivano, disse loro: «Che cosa cercate?». Gli risposero: «Rabbì – che, tradotto, significa maestro –, dove dimori?». Disse loro: «Venite e vedrete». Andarono dunque e videro dove egli dimorava e quel giorno rimasero con lui; erano circa le quattro del pomeriggio. Uno dei due che avevano udito le parole di Giovanni e lo avevano seguito, era Andrea, fratello di Simon Pietro. Egli incontrò per primo suo fratello Simone e gli disse: «Abbiamo trovato il Messia» - che si traduce Cristo - e lo condusse da Gesù. Fissando lo sguardo su di lui, Gesù disse: «Tu sei Simone, il figlio di Giovanni; sarai chiamato Cefa» - che significa Pietro. / Da questo annunzio di Giovanni il Battista inizia la nuova storia dell’umanità. Due dei suoi discepoli abbandonano il loro prima maestro e seguono Gesù. Rimangono con Lui. Conoscono Lui. Scelgono Lui. Portano a Lui. Andrea parla al fratello di Gesù, glielo presenta come il Cristo di Dio. Lo conduce a Lui. Gesù lo accoglie, gli cambia il nome, segno di una nuova vita, nuova vocazione, nuova missione. Vale anche per noi. Se avessimo tutti il coraggio di annunziare Cristo secondo verità, tutto cambierebbe. / Madre di Dio, Angeli, Santi, fateci testimoni veri e audaci della verità di Gesù Signore. 
</p>

<p>
<u>DIBRUNO-21</u> / Venite e vedrete (Gv 1,35-42) / Giovanni il Battista sa chi è Gesù per rivelazione e per visione: “Il giorno dopo, vedendo Gesù venire verso di lui, disse: «Ecco l’agnello di Dio, colui che toglie il peccato del mondo! Egli è colui del quale ho detto: “Dopo di me viene un uomo che è avanti a me, perché era prima di me”. Io non lo conoscevo, ma sono venuto a battezzare nell’acqua, perché egli fosse manifestato a Israele». Giovanni testimoniò dicendo: «Ho contemplato lo Spirito discendere come una colomba dal cielo e rimanere su di lui. Io non lo conoscevo, ma proprio colui che mi ha inviato a battezzare nell’acqua mi disse: “Colui sul quale vedrai discendere e rimanere lo Spirito, è lui che battezza nello Spirito Santo”. E io ho visto e ho testimoniato che questi è il Figlio di Dio» (Gv 1,29-34). Per l’Apostolo Giovanni, vedere è essenza costitutiva, primaria per approdare alla vera fede. Ascoltare non è sufficiente, occorre anche vedere. Ecco la sua suprema testimonianza. Ecco quanto lui ha visto di Cristo Gesù: “Era il giorno della Parasceve e i Giudei, perché i corpi non rimanessero sulla croce durante il sabato – era infatti un giorno solenne quel sabato –, chiesero a Pilato che fossero spezzate loro le gambe e fossero portati via. Vennero dunque i soldati e spezzarono le gambe all’uno e all’altro che erano stati crocifissi insieme con lui. Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: Non gli sarà spezzato alcun osso. E un altro passo della Scrittura dice ancora: Volgeranno lo sguardo a colui che hanno trafitto (Gv 19,31-37). Oggi qualcuno potrebbe obiettare: come faccio io a credere in Cristo Gesù, se Lui è invisibile nel suo paradiso? La risposta è assai semplice: Gesù oggi fino al giorno della Parusia si rende visibile attraverso il suo corpo, che è la Chiesa. In questo corpo ogni suo membro deve essere manifestazione visibile di Gesù Signore. / In quel tempo, Giovanni stava con due dei suoi discepoli e, fissando lo sguardo su Gesù che passava, disse: «Ecco l’agnello di Dio!». E i suoi due discepoli, sentendolo parlare così, seguirono Gesù. Gesù allora si voltò e, osservando che essi lo seguivano, disse loro: «Che cosa cercate?». Gli risposero: «Rabbì – che, tradotto, significa maestro –, dove dimori?». Disse loro: «Venite e vedrete». Andarono dunque e videro dove egli dimorava e quel giorno rimasero con lui; erano circa le quattro del pomeriggio. Uno dei due che avevano udito le parole di Giovanni e lo avevano seguito, era Andrea, fratello di Simon Pietro. Egli incontrò per primo suo fratello Simone e gli disse: «Abbiamo trovato il Messia» - che si traduce Cristo - e lo condusse da Gesù. Fissando lo sguardo su di lui, Gesù disse: «Tu sei Simone, il figlio di Giovanni; sarai chiamato Cefa» -  che significa Pietro. / In ogni discepolo di Gesù deve compiersi quanto l’Apostolo Paolo diceva di sé: “Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me”. “O stolti Gàlati, chi vi ha incantati? Proprio voi, agli occhi dei quali fu rappresentato al vivo Gesù Cristo crocifisso! Quanto a me invece non ci sia altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo”. “D’ora innanzi nessuno mi procuri fastidi: io porto le stigmate di Gesù sul mio corpo” (Gal 2,19-20; 3,1; 6,14.17). Vedendo l’Apostolo Paolo nessuno potrà dire non ho visto il Signore. I due discepoli seguono Gesù. Rimangono con Lui fino all’ora decima, cioè fino alle quattro del pomeriggio. Dopo la loro vita non è più la stessa. Hanno trovato ciò che cercavano. Da questo momento non lo lasceranno più. Chi vedeva Cristo Signore vedeva il Padre. Chi vede un cristiano, vede Cristo Signore? Se non lo vede, deve operare una forte conversione e un vigoroso cammino di ascesi nella Parola del Vangelo. Più si cresce in obbedienza alla Parola e più si vede Cristo nel cristiano. Il vero cristiano mostra sempre Cristo. / Madre della Redenzione, Angeli, Santi, fate che in ogni cristiano sia visibile Cristo.
</p>

<p>
<u>HOMILYVOICE</u> / PRIMA LETTURA / L’inganno è l’arma più letale usata dai nemici di Dio per allontanare dalla verità, dalla luce, dalla vita  e far sprofondare nella falsità, nelle tenebre e nella morte. Tutto il Nuovo Testamento mette in guardia contro l’inganno.  Quello seminato tra le spine è colui che ascolta la parola, ma la preoccupazione del mondo e l'inganno della ricchezza soffocano la parola ed essa non dá frutto (Mt 13, 22). Gesù rispose: "Guardate che nessuno vi inganni (Mt 24, 4). Molti verranno nel mio nome, dicendo: Io sono il Cristo, e trarranno molti in inganno (Mt 24, 5). Sorgeranno molti falsi profeti e inganneranno molti (Mt 24, 11). Perché sorgeranno falsi cristi e falsi profeti e faranno segni e portenti per ingannare, se fosse possibile, anche gli eletti (Mc 13, 22). Rispose: "Guardate di non lasciarvi ingannare. Molti verranno sotto il mio nome dicendo: "Sono io" e: "Il tempo è prossimo"; non seguiteli (Lc 21, 8). Non lasciatevi ingannare: "Le cattive compagnie corrompono i buoni costumi" (1Cor 15, 33). Se infatti uno pensa di essere qualcosa mentre non è nulla, inganna se stesso (Gal 6, 3). Questo affinchè non siamo più come fanciulli sballottati dalle onde e portati qua e là da qualsiasi vento di dottrina, secondo l'inganno degli uomini, con quella loro astuzia che tende a trarre nell'errore (Ef 4, 14). Dovete deporre l'uomo vecchio con la condotta di prima, l'uomo che si corrompe dietro le passioni ingannatrici (Ef 4, 22). Nessuno vi inganni con vani ragionamenti: per queste cose infatti piomba l'ira di Dio sopra coloro che gli resistono (Ef 5, 6). Dico questo perché nessuno vi inganni con argomenti seducenti (Col 2, 4). Badate che nessuno vi inganni con la sua filosofia e con vuoti raggiri ispirati alla tradizione umana, secondo gli elementi del mondo e non secondo Cristo (Col 2, 8). Che nessuno offenda e inganni in questa materia il proprio fratello, perché il Signore è vindice di tutte queste cose, come vi abbiamo detto e attestato (1Ts 4, 6). Nessuno vi inganni in alcun modo! Prima infatti dovrà avvenire l'apostasia e dovrà esser rivelato l'uomo iniquo, il figlio della perdizione (2Ts 2, 3). E per questo Dio invia loro una potenza d'inganno perché essi credano alla menzogna (2Ts 2, 11). Vi sono infatti, soprattutto fra quelli che provengono dalla circoncisione, molti spiriti insubordinati, chiacchieroni e ingannatori della gente (Tt 1, 10). Se qualcuno pensa di essere religioso, ma non frena la lingua e inganna così il suo cuore, la sua religione è vana (Gc 1, 26). Se diciamo che siamo senza peccato, inganniamo noi stessi e la verità non è in noi (1Gv 1,8). Figlioli, nessuno v'inganni. Chi pratica la giustizia è giusto com'egli è giusto (1Gv 3,7). / L’Apostolo Giovanni mette in guardia i discepoli di Gesù. Non può esistere un cristiano che sia vero cristiano e commetta il peccato. Come non può esiste un cristiano che si dica vero cristiano e non viva nella Parola di Gesù.Dio è giusto. Chi dice di essere di Dio, di camminare con Dio, deve essere giusto come Dio è giusto.Chi dice di essere discepolo di Gesù deve fare dell’obbedienza alla Parola la sua stessa vita. Chi si separa dalla giustizia, chi si allontana dalla sequela di Gesù, chi si pone fuori dal Vangelo e dice di essere cristiano, inganna se stesso. Se uno inganna se stesso, mai potrà essere portatore di luce, verità, vita in mezzo ai suoi fratelli. / È questo oggi il male cristiano: ci si professa discepoli di Gesù ma seguendo le mode del mondo, i pensieri del mondo, le falsità del mondo, la concupiscenza del mondo. Oggi questa è una ambiguità universalizzata. Chi oggi chiede l’obbedienza al Vangelo viene disprezzato, calunniato, vituperato, infangato, oltraggiato, insultato, dichiarato bigotto, chiamato addirittura diavolo, giudicato un dannato. Oggi si deve seguire il mondo, le sue pompe, le sue concupiscenze, i suoi istinti, i suoi peccati, le sue mode, le sue vanità, le sue futilità. Oggi si vuole un cristiano moderno. Un cristiano che si faccia mondo con il mondo, non però per portare il mondo a Cristo, ma per mondanizzare Cristo e il suo Vangelo. Non vi è inganno più grande di questo. / LEGGIAMO 1Gv 3,7-10 / Figlioli, nessuno v’inganni. Chi pratica la giustizia è giusto come egli è giusto.  Chi commette il peccato viene dal diavolo, perché da principio il diavolo è peccatore. Per questo si manifestò il Figlio di Dio: per distruggere le opere del diavolo. Chiunque è stato generato da Dio non commette peccato, perché un germe divino rimane in lui, e non può peccare perché è stato generato da Dio. In questo si distinguono i figli di Dio dai figli del diavolo: chi non pratica la giustizia non è da Dio, e neppure lo è chi non ama il suo fratello. / L’Apostolo Giovanni è fermo nel suo insegnamento. In fondo altro non fa che ripetere, anche se con altre parole, l’insegnamento di Cristo Gesù. Ognuno compie le opere del padre di cui è figlio. Chi è Figlio di Dio compie le opere di Dio. Chi è figlio delle tenebre, compie le opere delle tenebre. / Gesù allora disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato. Per quale motivo non comprendete il mio linguaggio? Perché non potete dare ascolto alla mia parola. Voi avete per padre il diavolo e volete compiere i desideri del padre vostro. Egli era omicida fin da principio e non stava saldo nella verità, perché in lui non c’è verità. Quando dice il falso, dice ciò che è suo, perché è menzognero e padre della menzogna. A me, invece, voi non credete, perché dico la verità. Chi di voi può dimostrare che ho peccato? Se dico la verità, perché non mi credete? Chi è da Dio ascolta le parole di Dio. Per questo voi non ascoltate: perché non siete da Dio» (Gv 8,31-47). / La stessa verità annuncia l’Apostolo Paolo: Vi dico dunque: camminate secondo lo Spirito e non sarete portati a soddisfare il desiderio della carne. La carne infatti ha desideri contrari allo Spirito e lo Spirito ha desideri contrari alla carne; queste cose si oppongono a vicenda, sicché voi non fate quello che vorreste. Ma se vi lasciate guidare dallo Spirito, non siete sotto la Legge. Del resto sono ben note le opere della carne: fornicazione, impurità, dissolutezza, idolatria, stregonerie, inimicizie, discordia, gelosia, dissensi, divisioni, fazioni, invidie, ubriachezze, orge e cose del genere. Riguardo a queste cose vi preavviso, come già ho detto: chi le compie non erediterà il regno di Dio. Il frutto dello Spirito invece è amore, gioia, pace, magnanimità, benevolenza, bontà, fedeltà, mitezza, dominio di sé; contro queste cose non c’è Legge. Quelli che sono di Cristo Gesù hanno crocifisso la carne con le sue passioni e i suoi desideri. Perciò se viviamo dello Spirito, camminiamo anche secondo lo Spirito. / Non cerchiamo la vanagloria, provocandoci e invidiandoci gli uni gli altri (Gal 5,16-26). Vuoi sapere, cristiano, di chi sei figlio? Osserva le tue opere, esamina i tuoi pensieri, e subito saprai se il padre tuo è il diavolo, o è il Padre del Signore nostro Gesù Cristo. / LETTURA DEL VANGELO / Andrea e Giovanni rimangono con Gesù fino alle quattro del pomeriggio. Qual è il frutto di questo rimanere con Gesù? È lo stesso frutto che viene prodotto da un freddo ferro che rimane nel fuoco. Il ferro si trasforma in fuoco. Gesù è la luce, la verità, la vita, la pace, la carità, la speranza, la fede per ogni uomo. Rimanendo con Gesù, in Lui e per Lui si diviene luce, verità, vita, pace, carità, speranza, fede. Se non si sta con Cristo neanche si potrà compiere la missione di Cristo. Si sta con Cristo, si diviene Cristo, per trasformazione, conformazione a Lui nello Spirito Santo, si compie la missione di Cristo. / La missione è vera missione nella misura in cui si sta con Cristo, allo stesso modo che la missione di Cristo è vera missione nella misura in cui Lui sta nel seno del Padre e nella Sapienza, Intelligenza, Fortezza, Scienza dello Spirito Santo. / La prima vocazione è stare con Cristo. Poi viene la missione. Ecco alcuni brani in cui questa verità viene messa in luce: Salì poi sul monte, chiamò a sé quelli che voleva ed essi andarono da lui. Ne costituì Dodici – che chiamò apostoli –, perché stessero con lui e per mandarli a predicare con il potere di scacciare i demòni (Mc 3,14-15). / Voi siete quelli che avete perseverato con me nelle mie prove e io preparo per voi un regno, come il Padre mio l’ha preparato per me, perché mangiate e beviate alla mia mensa nel mio regno. E siederete in trono a giudicare le dodici tribù d’Israele (Lc 22,28-30). / Vedendo la franchezza di Pietro e di Giovanni e rendendosi conto che erano persone semplici e senza istruzione, rimanevano stupiti e li riconoscevano come quelli che erano stati con Gesù (At 4,13). / Questo stare con Cristo Gesù deve giungere a stare con Lui fino ai piedi della croce. Ecco quanto ci riferisce l’Apostolo Giovanni nel suo Vangelo: Stavano presso la croce di Gesù sua madre, la sorella di sua madre, Maria madre di Clèopa e Maria di Màgdala. Gesù allora, vedendo la madre e accanto a lei il discepolo che egli amava, disse alla madre: «Donna, ecco tuo figlio!». Poi disse al discepolo: «Ecco tua madre!». E da quell’ora il discepolo l’accolse con sé (Gv 19,25-27).  / Quando si arriva a stare ai piedi della croce di Cristo Gesù, è allora che si raggiunge la perfezione della propria vocazione. Questa perfezione è così annunciata dall’Apostolo Paolo: Quanto a me invece non ci sia altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo. D’ora innanzi nessuno mi procuri fastidi: io porto le stigmate di Gesù sul mio corpo (Gal 6,14. 17). / L’Apostolo Paolo, sempre ai piedi della croce di Gesù, è giunto fino a portare le stigmate di Cristo nel suo corpo. Ecco la sua confessione di conformità a Cristo Gesù Crocifisso. Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me (Gal 2,19-20). / Quanto sto con Cristo Gesù? Quanto sto ai piedi della sua croce? So che la mia missione evangelizzatrice è il frutto del mio rimanere con Lui? / LEGGIAMO IL TESTO DI Gv 1,35-42 / Il giorno dopo Giovanni stava ancora là con due dei suoi discepoli e, fissando lo sguardo su Gesù che passava, disse: «Ecco l’agnello di Dio!». E i suoi due discepoli, sentendolo parlare così, seguirono Gesù. Gesù allora si voltò e, osservando che essi lo seguivano, disse loro: «Che cosa cercate?». Gli risposero: «Rabbì – che, tradotto, significa Maestro –, dove dimori?». Disse loro: «Venite e vedrete». Andarono dunque e videro dove egli dimorava e quel giorno rimasero con lui; erano circa le quattro del pomeriggio. Uno dei due che avevano udito le parole di Giovanni e lo avevano seguito, era Andrea, fratello di Simon Pietro. Egli incontrò per primo suo fratello Simone e gli disse: «Abbiamo trovato il Messia» – che si traduce Cristo – e lo condusse da Gesù. Fissando lo sguardo su di lui, Gesù disse: «Tu sei Simone, il figlio di Giovanni; sarai chiamato Cefa» – che significa Pietro. / Ogni discepolo di Gesù deve scegliere: o lui sta con il suo Maestro e Signore o sta con il mondo. Se sta con il suo Maestro e Signore a poco a poco si trasforma in luce, verità, carità, fede, Parola del suo Maestro e Signore e così trasformato può compiere la missione evangelizzatrice. Se invece sta con il mondo, si trasforma in pensiero del mondo. La missione che compirà non sarà servizio a Cristo Gesù, sarà invece tutta a vantaggio del mondo. Oggi noi discepoli di Gesù ci stiamo immergendo nel mondo, stiamo divenendo mondo con il mondo e neanche più ce ne accorgiamo. Qual è il frutto di questo nostro stare con il mondo? L’acquisizione del pensiero del mondo, delle vanità del mondo, delle concupiscenze del mondo, trasformate poi in pensiero di Cristo e di Dio. / L’Apostolo Paolo, dopo aver esortato i cristiani ad assumere il pensiero di Cristo come loro unico e solo pensiero, così conclude: Quindi, miei cari, voi che siete stati sempre obbedienti, non solo quando ero presente ma molto più ora che sono lontano, dedicatevi alla vostra salvezza con rispetto e timore. È Dio infatti che suscita in voi il volere e l’operare secondo il suo disegno d’amore. Fate tutto senza mormorare e senza esitare, per essere irreprensibili e puri, figli di Dio innocenti in mezzo a una generazione malvagia e perversa. In mezzo a loro voi risplendete come astri nel mondo, tenendo salda la parola di vita. Così nel giorno di Cristo io potrò vantarmi di non aver corso invano, né invano aver faticato. / Ma, anche se io devo essere versato sul sacrificio e sull’offerta della vostra fede, sono contento e ne godo con tutti voi. Allo stesso modo anche voi godetene e rallegratevi con me (Fil 2,12-18). / Quando non si sta più con Cristo, quando non si dimora più con Lui, quando non si abita nella casa del suo Vangelo, nessuno si faccia illusioni: si è infallibilmente conquistati dal mondo. O dimoriamo nella casa di Cristo Signore o nella casa del mondo. Non c’è un’altra dimora. Questa dovrà essere l’attenzione del discepolo di Gesù: se vuole portare i suoi fratelli a Gesù Signore, come ha fatto Andrea, deve abitare, dimorare con Cristo. Chi dimora con Cristo, porta a Cristo. Chi dimora con il mondo, porta al mondo. Per questo Gesù prega il Padre: Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. / Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità. / Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato (Gv 17,12-21). / Chi vuole rimanere consacrato nella verità, deve senza alcuna interruzione abitare con Cristo, stare con Lui, dimorare presso di Lui, allo stesso modo che Lui dimora nel seno del Padre suo. / Madre che stavi presso la croce del tuo Figlio Gesù, insegna ad ogni discepolo del Figlio tuo, che la sua prima vocazione è stare con Gesù Signore. Stando con Lui diveniamo sua vita, luce, verità, amore, fede. Possiamo inondare il mondo del fuoco che sgorga dal suo cuore. Madre Santa, aiutaci ad essere vita di Cristo nel mondo. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
