<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 10 febbraio, memoria Santa Scolastica vergine.
</p>

<p>
<u>ANTIFONA</u> / Questa è la vergine saggia, una delle vergini prudenti che andò incontro a Cristo con la lampada accesa. (Mt 25,1-13) ♦ Come sei bella, o vergine di Cristo, degna di ricevere la corona del Signore, la corona della verginità eterna.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Nella memoria della santa vergine Scolastica, ti preghiamo, o Padre: dona anche a noi, sul suo esempio, di amarti e servirti con cuore puro e di gustare la dolcezza del tuo amore. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il Signore Dio prese l'uomo e lo pose nel giardino di Eden</b> / Dal libro della Gènesi (Gen 2,4b-9.15-17) / Nel giorno in cui il Signore Dio fece la terra e il cielo nessun cespuglio campestre era sulla terra, nessuna erba campestre era spuntata, perché il Signore Dio non aveva fatto piovere sulla terra e non c'era uomo che lavorasse il suolo, ma una polla d'acqua sgorgava dalla terra e irrigava tutto il suolo. Allora il Signore Dio plasmò l'uomo con polvere del suolo e soffiò nelle sue narici un alito di vita e l'uomo divenne un essere vivente. Poi il Signore Dio piantò un giardino in Eden, a oriente, e vi collocò l'uomo che aveva plasmato. Il Signore Dio fece germogliare dal suolo ogni sorta di alberi graditi alla vista e buoni da mangiare, e l'albero della vita in mezzo al giardino e l'albero della conoscenza del bene e del male. Il Signore Dio prese l'uomo e lo pose nel giardino di Eden, perché lo coltivasse e lo custodisse. Il Signore Dio diede questo comando all'uomo: «Tu potrai mangiare di tutti gli alberi del giardino, ma dell'albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire». / Parola di Dio.
</p>

<p>
<u>PSALMUS</u> / (Sal 103) <b>Benedici il Signore, anima mia!</b> / Benedici il Signore, anima mia! Sei tanto grande, Signore, mio Dio! Sei rivestito di maestà e di splendore, avvolto di luce come di un manto. R. / Tutti da te aspettano che tu dia loro cibo a tempo opportuno. Tu lo provvedi, essi lo raccolgono; apri la tua mano, si saziano di beni. R. / Togli loro il respiro: muoiono, e ritornano nella loro polvere. Mandi il tuo spirito, sono creati, e rinnovi la faccia della terra. R.
</p>

<p>
<u>ACCLAMATIO</u> / Alleluia, alleluia / La tua parola, Signore, è verità: consacraci nella verità. (Gv 17,17b.a) / Alleluia.
</p>

<p>
<u>VANGELO</u> / <b>Ciò che esce dall'uomo è quello che rende impuro l'uomo</b> / Dal Vangelo secondo Marco (Mc 7,14-23) / In quel tempo, Gesù, chiamata di nuovo la folla, diceva loro: «Ascoltatemi tutti e comprendete bene! Non c'è nulla fuori dell'uomo che, entrando in lui, possa renderlo impuro. Ma sono le cose che escono dall'uomo a renderlo impuro». Quando entrò in una casa, lontano dalla folla, i suoi discepoli lo interrogavano sulla parabola. E disse loro: «Così neanche voi siete capaci di comprendere? Non capite che tutto ciò che entra nell'uomo dal di fuori non può renderlo impuro, perché non gli entra nel cuore ma nel ventre e va nella fogna?». Così rendeva puri tutti gli alimenti. E diceva: «Ciò che esce dall'uomo è quello che rende impuro l'uomo. Dal di dentro infatti, cioè dal cuore degli uomini, escono i propositi di male: impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza. Tutte queste cose cattive vengono fuori dall'interno e rendono impuro l'uomo». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Gesù indica la vera via della libertà che nasce dal cuore purificato e docile allo Spirito Santo. Per questo, preghiamo insieme e diciamo: <b>Purifica il nostro cuore, Signore. </b>/ Perché i pastori della Chiesa abbiano un atteggiamento paterno per stimolare i fedeli all'impegno e insieme li sostengano nella loro debolezza. Preghiamo: / Perché coloro che ancora non conoscono Cristo, siano indotti dalla gioiosa testimonianza dei credenti ad abbracciare la fede cristiana, che sola può dare la salvezza. Preghiamo: / Perché i cristiani imparino a cogliere gli aspetti positivi propri di ogni religione e cerchino con esse un dialogo fondato sul rispetto e la carità. Preghiamo: / Perché chi vive in una posizione sociale più elevata, non si lasci prendere dal lusso e dai piaceri della vita, ma conservi il santo timor di Dio che apre il cuore agli altri. Preghiamo: / Perché, prima di giudicare gli altri, guardiamo dentro noi stessi e chiediamo a Dio che ci insegni la conversione e la purificazione del nostro cuore. Preghiamo: / Perché gli educatori chiedano il dono della saggezza. / Perché sempre più spesso interroghiamo la nostra coscienza. / O Signore, che ami il tuo popolo e lo liberi da ogni giogo di oppressione, guarda alla preghiera dei tuoi figli, affinché, liberati da ogni pesantezza del male, ti servano con cuore libero e sereno. Per Cristo nostro Signore. Amen.
</p>

<p>
<u>OFFERTORIO</u> / O Dio, mirabile nei tuoi santi, accogli questi doni che ti presentiamo nel ricordo di santa Scolastica e come ti fu gradita la sua testimonianza verginale, ti sia ben accetta l’offerta del nostro sacrificio. Per Cristo nostro Signore.
</p>

<p>
<u>COMMUNIO</u> / Ecco lo sposo che viene: andate incontro a Cristo Signore. (Mt 25,6) ♦  Una cosa ho chiesto al Signore, questa sola io cerco: abitare nella casa del Signore tutti i giorni della mia vita. (Sal 26,4)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Rinvigoriti dalla partecipazione ai santi doni, ti preghiamo, Signore Dio nostro: fa’ che sull’esempio di santa Scolastica portiamo nel nostro corpo la passione di Cristo Gesù, per aderire a te, unico e sommo bene. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Bernardo (1091-1153) monaco cistercense e dottore della Chiesa / Discorsi sul Cantico dei Cantici, n. 61, 3 / "Crea in me, o Dio, un cuore puro" (Sal 51,12) / Dove può trovare riposo e sicurezza la nostra fragilità se non nelle piaghe del Signore? Vi resto con tanta più fiducia quanto più è grande la sua forza di salvarmi. Il mondo vacilla, il corpo pesa con la sua mole, il demonio tende insidie: ma io non cado perché mi trovo su una solida roccia... Quanto mi manca per causa mia, lo prendo con fiducia nelle viscere misericordiose del Signore, perché il suo corpo è squarciato abbastanza affinché si spanda tutto il suo amore. Hanno forato le sue mani e i suoi piedi e il costato con un colpo di lancia (Gv 19,34). Attraverso questi fori spalancati, posso gustare il miele di roccia (Sal 81,17) e l'olio che discende dalla pietra durissima, cioè vedere e gustare quanto è buono il Signore (Sal 34,9). Egli pensava progetti di pace ed io non lo sapevo (cfr Ger 29,11)... Ma il chiodo che penetra in lui è divenuto per me chiave che mi apre il mistero dei suoi disegni. Come non vedere attraverso queste aperture? I chiodi e le piaghe gridano che veramente, nella persona di Cristo, Dio riconcilia il mondo a sé (2Co 5,19). Il ferro ha trafitto il suo essere e toccato il suo cuore, affinché sappia compatire la mia natura vulnerabile. Il segreto del suo cuore è messo a nudo nelle piaghe del suo corpo: si vede ormai scoperto il mistero di bontà infinita, questa  bontà misericordiosa del nostro Dio, per cui verrà a visitarci dall'alto un sole che sorge" (Lc 1,78). Come poteva quel cuore non manifestarsi attraverso quelle piaghe? Come mostrare più chiaramente che con le tue piaghe tu, Signore, sei dolce e pietoso e pieno di misericordia? Poiché non c'è compassione più grande che dare la propria vita per coloro che sono destinati alla morte (cfr Gv 15,13).
</p>

<p>
<u>EVANGELIZO-21</u> / Origene (ca 185-253)<br>
sacerdote e teologo
</p>

<p>
Omelie sulla Genesi, n° 13, 3-4; PG 12,233<br>
« Tu vuoi la sincerità del cuore » (Sal 50,8)<br>
Cristo ci ha insegnato che non si deve cercare Dio in un luogo determinato e che «in ogni luogo è offerta un'oblazione pura» (Ml 1,11). Infatti, «è giunto il momento, ed è questo, in cui né sul monte Garizim né in Gerusalemme adorerete il Padre» ma «in spirito e verità» (Gv 4,21.24). Dio non abita in un luogo qualsiasi, nemmeno sulla terra, ma nel cuore. Cercate allora dove dimora Dio? Dio dimora in un cuore puro. In questo cuore infatti farà la sua dimora, secondo ciò che ha detto per mezzo del profeta: «Stabilirò la mia dimora in mezzo a voi. Camminerò in mezzo a voi, sarò vostro Dio e voi sarete il mio popolo, dice il Signore» (Lv 26,12).
</p>

<p>
<div style='padding-left: 30pt'>
  Notate bene che ciascuna delle nostre anime contiene, in qualche modo, un pozzo di acqua viva; in ognuna c'è un certo senso celeste, un'immagine di Dio nascosta. (...) Sta lì, il Verbo di Dio, e la sua opera attuale è togliere la sabbia dalla nostra anima, per fare sgorgare la sorgente. Questa sorgente è dentro di voi e non viene da fuori. Infatti, «Il regno di Dio è in mezzo a voi» (Lc 17,21).
</div>
</p>

<p>
<div style='padding-left: 30pt'>
  Non fuori bensì nella casa la donna ha ritrovato la dramma che aveva perduta. «Accende la luce e spazza la casa» (Lc 15,8) dalle sozzure e dalle sporcizie che vi si erano accumulate per la sua trascuratezza. E lì ha ritrovato la sua dramma. Per parte vostra, se accenderete la vostra luce, se vi servirete dell'illuminazione dello Spirito Santo, se «alla sua luce vedete la luce» (Sal 36,10), troverete la dramma dentro di voi. Infatti dentro di voi sta l'immagine del re celeste.
</div>
</p>

<p>
<u>DiBruno1</u> / <br>
Così rendeva puri tutti gli alimenti / (Gn 2,4-9.1 5-17; Sal 103; Mc 7,14-23) / Il Libro del Levitico contiene un elenco dettagliato sia di ogni animale di cui un figlio di Israele si poteva nutrire e sia di ogni altro da cui si doveva astenere dal mangiare la carne. Questo elenco obbligava rigorosamente tutti. L’animale impuro mangiato rendeva l’uomo impuro. Gesù dichiara abrogata questa legge antica sull’impurità che si contraeva mangiando un animale impuro. Impuro per Gesù è ciò che esca dal cuore. / Il Signore parlò a Mosè e ad Aronne e disse loro: «Parlate agli Israeliti dicendo: “Questi sono gli animali che potrete mangiare fra tutte le bestie che sono sulla terra. Potrete mangiare di ogni quadrupede che ha l’unghia bipartita, divisa da una fessura, e che rumina. Ma fra i ruminanti e gli animali che hanno l’unghia divisa, non mangerete i seguenti: il cammello, perché rumina, ma non ha l’unghia divisa, lo considererete impuro; l’iràce, perché rumina, ma non ha l’unghia divisa, lo considererete impuro; la lepre, perché rumina, ma non ha l’unghia divisa, la considererete impura; il porco, perché ha l’unghia bipartita da una fessura, ma non rumina, lo considererete impuro. Non mangerete la loro carne e non toccherete i loro cadaveri; li considererete impuri. Fra tutti gli animali acquatici ecco quelli che potrete mangiare: potrete mangiare tutti quelli, di mare o di fiume, che hanno pinne e squame. Ma di tutti gli animali che si muovono o vivono nelle acque, nei mari e nei fiumi, quanti non hanno né pinne né squame saranno per voi obbrobriosi. Essi saranno per voi obbrobriosi; non mangerete la loro carne e riterrete obbrobriosi i loro cadaveri. Tutto ciò che non ha né pinne né squame nelle acque sarà per voi obbrobrioso. Fra i volatili saranno obbrobriosi questi, che non dovrete mangiare, perché obbrobriosi: l’aquila, l’avvoltoio e l’aquila di mare, il nibbio e ogni specie di falco, ogni specie di corvo, lo struzzo, la civetta, il gabbiano e ogni specie di sparviero, il gufo, l’alcione, l’ibis, il cigno, il pellicano, la fòlaga, la cicogna, ogni specie di airone, l’ùpupa e il pipistrello. Sarà per voi obbrobrioso anche ogni insetto alato che cammina su quattro piedi. Però fra tutti gli insetti alati che camminano su quattro piedi, potrete mangiare quelli che hanno due zampe sopra i piedi, per saltare sulla terra. Perciò potrete mangiare i seguenti: ogni specie di cavalletta, ogni specie di locusta, ogni specie di acrìdi e ogni specie di grillo. Ogni altro insetto alato che ha quattro piedi sarà obbrobrioso per voi; infatti vi rendono impuri: chiunque toccherà il loro cadavere sarà impuro fino alla sera e chiunque trasporterà i loro cadaveri si dovrà lavare le vesti e sarà impuro fino alla sera (Lev 11,1-25). / Gesù si manifesta Signore della Legge del Padre. Di essa sa cosa ha valore eterno e cosa invece aveva un valoro storico e quindi passeggero. Del Libro del Levitico viene abrogata ogni Legge rituale. Rimane solo la Legge morale, che è immutabile nei secoli. La nuova Legge è da Gesù raccolta nel Discorso della Montagna, che viene rivestito di immutabilità eterna. La volontà del Padre è rivelata in esso nella sua altissima verità. Se qualcuno volesse aggiungere qualcosa – fosse anche un Angelo di Dio- non potrebbe. Esso gode di perfezione assoluta, divina, eterna. Tutto l’uomo è in esso. / Chiamata di nuovo la folla, diceva loro: «Ascoltatemi tutti e comprendete bene! Non c’è nulla fuori dell’uomo che, entrando in lui, possa renderlo impuro. Ma sono le cose che escono dall’uomo a renderlo impuro». Quando entrò in una casa, lontano dalla folla, i suoi discepoli lo interrogavano sulla parabola. E disse loro: «Così neanche voi siete capaci di comprendere? Non capite che tutto ciò che entra nell’uomo dal di fuori non può renderlo impuro, perché non gli entra nel cuore ma nel ventre e va nella fogna?». Così rendeva puri tutti gli alimenti. E diceva: «Ciò che esce dall’uomo è quello che rende impuro l’uomo. Dal di dentro infatti, cioè dal cuore degli uomini, escono i propositi di male: impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza. Tutte queste cose cattive vengono fuori dall’interno e rendono impuro l’uomo». / Quella di Cristo Gesù è la Parola della purezza del cuore, della mente, dei pensieri, dei desideri, della volontà, dell’anima, dello spirito, del corpo. La purezza è l’uso della natura umana in ogni sua parte secondo la verità della natura. Quando la verità della natura, creata da Dio a sua immagine e somiglianza, divenuta per redenzione natura del corpo di Cristo, natura resa spirituale dallo Spirito Santo, non viene rispettata, allora l’uomo è impuro. Se è impuro, fa anche cose impure. Escono dalla sua natura impura. / Madre di Dio, Angeli, Santi, fate che diveniamo di natura purissima secondo la Parola.
</p>

<p>
<u>DIBRUNO-21</u> / Così neanche voi siete capaci di comprendere? (Mc 7,14-23) / Appartiene alla natura dell’uomo razionalità e discernimento. In più il Signore manda la sua sapienza perché i suoi fedeli possano sempre conoscere cosa è gradito al Signore e cosa a Lui piace. Così il Libro del Siracide: “Il Signore creò l’uomo dalla terra e ad essa di nuovo lo fece tornare. Egli assegnò loro giorni contati e un tempo definito, dando loro potere su quanto essa contiene. Li rivestì di una forza pari alla sua e a sua immagine li formò. In ogni vivente infuse il timore dell’uomo, perché dominasse sulle bestie e sugli uccelli. Ricevettero l’uso delle cinque opere del Signore, come sesta fu concessa loro in dono la ragione e come settima la parola, interprete delle sue opere. Discernimento, lingua, occhi, orecchi e cuore diede loro per pensare. Li riempì di scienza e d’intelligenza e mostrò loro sia il bene che il male. Pose il timore di sé nei loro cuori, per mostrare loro la grandezza delle sue opere, e permise loro di gloriarsi nei secoli delle sue meraviglie. Loderanno il suo santo nome per narrare la grandezza delle sue opere. Pose davanti a loro la scienza e diede loro in eredità la legge della vita, affinché riconoscessero che sono mortali coloro che ora esistono. Stabilì con loro un’alleanza eterna e fece loro conoscere i suoi decreti. I loro occhi videro la grandezza della sua gloria, i loro orecchi sentirono la sua voce maestosa. Disse loro: «Guardatevi da ogni ingiustizia!» e a ciascuno ordinò di prendersi cura del prossimo (Sir 17,1-14). Chi cammina nella Parola del Signore e obbedisce ai suoi comandamenti sempre è aiutato dalla divina sapienza perché veda il bene e lo compia. Quando invece ci si allontana dalla divina Parola e si disobbedisce ad essa, allora vi è la corruzione della stessa natura. Questa viene avvolta dalla stoltezza, dall’insipienza, divenendo natura cattiva, malvagia. Più si disobbedisce alla Parola e più la natura diviene cattiva e malvagia. È come l’acqua. Più si allontana dalla fonte del calore e più si raffredda, fino a divenire ghiaccio. Chi vuole una natura buona e giusta deve rimanere nel calore della Parola del Signore e dare ad essa ogni obbedienza. L’obbedienza ci fa veri. / In quel tempo, Gesù, chiamata di nuovo la folla, diceva loro: «Ascoltatemi tutti e comprendete bene! Non c’è nulla fuori dell’uomo che, entrando in lui, possa renderlo impuro. Ma sono le cose che escono dall’uomo a renderlo impuro». Quando entrò in una casa, lontano dalla folla, i suoi discepoli lo interrogavano sulla parabola. E disse loro: «Così neanche voi siete capaci di comprendere? Non capite che tutto ciò che entra nell’uomo dal di fuori non può renderlo impuro, perché non gli entra nel cuore ma nel ventre e va nella fogna?». Così rendeva puri tutti gli alimenti. E diceva: «Ciò che esce dall’uomo è quello che rende impuro l’uomo. Dal di dentro infatti, cioè dal cuore degli uomini, escono i propositi di male: impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza. Tutte queste cose cattive vengono fuori dall’interno e rendono impuro l’uomo». / Perché ancora i discepoli non comprendono? Perché mancano della capacità di vedere il bene con immediatezza e di seguirlo? Perché essi sono stati formati in una religione nella quale i precetti degli uomini negano i precetti di Dio e dove l’obbedienza agli uomini cancellava l’obbedienza a Dio. Così dicasi anche della sapienza. La sapienza della terra oscurava la sapienza del cielo. Mancando del vero calore della Parola ascoltata e obbedita, messa in pratica, la loro natura era incapace di vedere la luce del Signore, con la quale sempre si deve separare ciò che è bene e ciò che è male. Gesù sta educando, formando i suoi discepoli perché si aprano alla verità secondo il Padre suo. Ma ancora il cammino è lungo, lunghissimo. Vanno rinnovati nella mente, nel cuore, nell’anima, nello spirito, nel corpo. Vanno rigenerati e fatti nuove creature. Ma per questo occorre che venga effuso lo Spirito Santo e la grazia della conversione, rigenerazione, nuova creazione. Tuttavia è innegabile che a quest’ora i discepoli almeno avrebbero dovuto iniziare a comprendere il Maestro. La loro non comprensione rivela quanto lungo è il lavoro per portare un uomo a pensare e a vedere con gli occhi di Dio. Solo lo Spirito Santo può cambiare un uomo. Ma lo Spirito è frutto del Pastore che è chiamato ad effonderlo effondendo il proprio sangue. / Madre della Redenzione, Angeli, Santi, fateci pazienti sino alla fine nella missione. 
</p>

<p>
<u>SILVESTRINI-21</u> / Siamo chiamati alla conversione. Nell'Ordine Benedettino oggi si celebra la festa di Santa Scolastica, sorella del Santo Padre Benedetto. Per i monaci e le monache benedettine le letture sono proprie, mentre per comodità dei nostri amici inseriamo il commento delle letture del giorno in cui il Signore ci invita: "Ascoltatemi e comprendete bene". Comunemente crediamo che sono le cose o/e le persone intorno a noi che ci fanno peccare, di conseguenza il male non è in noi ma all'esterno. Questo modo di pensare però è sconvolto da Gesù che dice: "non è nel 'fuori', all'esterno dell'uomo ciò che, entrando in lui, possa contaminarlo". Il male viene invece dal di dentro, dal cuore. E fa anche qualche esempio pratico: "impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza". Riflettiamo attentamente! Gesù ci dice questo perché chiamati a conversione e una volta ravveduti ritorniamo ad essere abitanti di quell'Eden in cui furono messi Adamo ed Eva, e da cui poi furono cacciati i nostri progenitori. Accadrà questo se avremo accettato di seguire Gesù e di mettere in pratica, anche se con fatica, la sua parola di vita.
</p>

<p>
<u>LOYOLA1</u> / <br>
Non lasciare che ti ristagni dentro il vecchiume, non trascinarti nel cuore i pesi di ieri perché le tue mani nel servire non siano appesantite, le tue labbra nel pregare non siano impedite. Tieni il cuore libero e puro, serba in esso la stanza inviolabile della tua intimità col Signore della vita. Apri la finestra del cuore, perché sia sempre pulita l’aria che ti circola dentro. Non importa ciò che il mondo ti spinge contro, non importa che nella quotidianità tu ti sporchi le mani. Inevitabilmente verrai in contatto con l’impurità, ma non è dall’esterno che viene il male: i cattivi propositi sgorgano dall’aria viziata che opprime il tuo cuore e offusca il tuo sentire, trascinandoti lontano dal desiderio di vita che il Signore serba per te. Vigila allora sulla purezza del tuo cuore, fa’ che ogni tua parola e ogni tuo gesto spandano vita dentro e attorno a te. Quale impurità esterna ti ha impedito di vivere qualcosa serenamente? Cosa appesantisce il tuo cuore, oggi? In che occasione hai sentito un soffio di aria nuova? (Verena M.)
</p>

<p>
<u>LOYOLA-21</u> / Dovunque Gesù arrivasse, gli portavano i malati sulle piazze, sulle porte, dai tetti… E mendicanti ciechi lo chiamavano, donne sofferenti cercavano di toccargli almeno l’orlo del mantello, almeno che la sua ombra passasse sulla loro umanità sofferente. E ora che cosa trova? Gente che discute di mani lavate o no, di stoviglie, di lavature di bicchieri! C’era davvero di che sentirsi scoraggiati. Gesù, però, non si perde d’animo, neppure davanti ai più superficiali, neppure davanti a me, e indica la strada: dall’esteriorità all’interiorità, dalle cose al cuore. Il cuore: non il semplice simbolo dei sentimenti o dell’affettività, ma il luogo dove nascono le azioni e i desideri, dove si sceglie la vita o la morte, dove si distingue tra vero e falso, dove Dio seduce ancora. Ma nel cuore dell’uomo c’è tutto: radici di veleno e frutti di luce; campi seminati di buon grano ed erbe malate. Decisivo è evangelizzare il cuore, le nostre zolle di durezza, le intolleranze, le linee oscure, le maschere vuote. Io evangelizzo il mio intimo quando a un sentimento dico: tu sei secondo Cristo, e ti accolgo, anzi ti benedico; a un altro invece dico: tu non sei secondo Cristo e non ti accolgo, non ti do la mia casa, non ti lascio sedere sul trono del mio cuore. Via dunque le sovrastrutture, i paludamenti, via gli apparati, le disquisizioni sottili e vuote, le tradizioni, le costruzioni fastose, vai al cuore. E libero e nuovo ritorna il Vangelo, liberante e nuovo, sempre. Scorri il Vangelo e senti l’ombra di una perenne freschezza, perché sei tornato al cuore felice della vita. / Quali sono i desideri e i pensieri buoni che stanno nel profondo del tuo cuore? Che cosa appesantisce il tuo cuore oggi? Come fai per tutelare la purezza del tuo cuore? (Milena Acquafredda s.a.)
</p>

<p>
<u>LettureBose</u> / Ritorniamo al Signore / Quel giovane che, andato lontano, dissipa i suoi averi vivendo dissolutamente (Lc 15,11-32), nel momento in cui lo prenderà il desiderio del banchetto divino, rientrando in se stesso dirà: Quanti servi di mio padre hanno pane in abbondanza, io qui invece muoio di fame; e levatosi di là andrà da suo padre confessando: Ho peccato contro il cielo e davanti a te. Non sono più degno di essere chiamato tuo figlio; trattami come uno dei tuoi salariati (Lc 15,17-19). Se confesserà, dico, allora sarà degno di essere accolto dal padre, e non sarà considerato come un mercenario o come un estraneo, ma sarà accolto con un bacio come un figlio, e come se fosse morto gli sarà ridonata la vita; viene giudicato degno di essere ammesso al banchetto divino, gli viene donato il vestito prezioso di un tempo, mentre nella casa paterna vi è gioia per questo e risuonano canti. Questa è l'opera dell'amore per gli uomini e della bontà del Padre che non solo restituisce la vita ai morti, ma dona loro il rimedio della grazia attraverso lo Spirito. Perciò al posto della corruzione riveste l'uomo di incorruttibilità (1Cor 15,54); al posto della fame, uccide il vitello grasso; perché non vada lontano, si preoccupa del suo ritorno e mette i calzari ai suoi piedi; e ciò che stupisce, gli pone sulla mano un anello divino. Attraverso tutte queste cose lo rigenera perché abbia la forma della gloria di Cristo. Questi sono i doni del Padre: attraverso di essi il Signore adorna e nutre coloro che rimangono con lui e quelli che si pentono e ritornano a lui; a costoro promette: lo sono il pane di vita. Chi viene a me non avrà fame e chi crede in me non avrà sete in eterno (Gv 6,35). Anche noi possiamo essere degni di questi doni se seguiremo sempre il Salvatore nostro e saremo puri non soltanto nei sei giorni di Pasqua, ma considereremo tutta la nostra vita come una festa e, standogli sempre vicino senza mai allontanarci, gli diremo: Tu hai parole di vita eterna; dove andremo? (Gv 6,68). Se per caso ci siamo allontanati, ritorniamo confessando i nostri peccati, non avendo nulla contro alcuno, piuttosto mortificando con lo spirito le opere del corpo ... Mostriamo nel corpo la morte di Gesù (2Cor 4,10), riceviamo da lui la vita e il Regno. (Atanasio di Alessandria, Lettere festali 7 ,9-10) 
</p>

<p>
<u>FEGF1</u> / Dal Libro di vita di Gerusalemme,  capitolo Obbedienza / La vera obbedienza è dunque innanzitutto una conversione. Per mezzo suo volta le spalle all’uomo vecchio e al mondo e volgiti verso le cose di lassù e verso la ricerca di Dio nel più profondo di te stesso. Così purificato e spogliato, ti renderai trasparente alla sua volontà. La vera obbedienza è al tempo stesso ascolto e azione. Suppone dunque in te una docilità attenta – porgi l’orecchio, vieni a Dio, ascolta e vivrai – e l’attuazione pratica di ciò che hai ascoltato. L’obbedienza è immediata e senza compromessi. I veri monaci abbandonano subito le cose loro e rinunziano alla propria volontà, liberandosi sull’istante di quanto avevano fra mano…L’obbedienza allora sarà gradito a Dio e soave agli uomini quando il comando sarà eseguito senza esitazione, senza indugio, senza tiepidezza, senza mormorazione, senza rispondere con il rifiuto. Medita queste parole del grande maestro dell’obbedienza. Vivendole, diventerà perfetto a immagine del Figlio.
</p>

<p>
<u>FEGF2</u> / Dagli scritti di sant'Ireneo vescovo di Lione nel Secondo Secolo; IL DONO DELLA SALVEZZA / Colui che ha una retta conoscenza del Creatore - che è Dio il quale a tutti dà l'esistenza - se rimane nel suo amore, sottomesso e riconoscente, riceverà da lui una gloria sempre maggiore, avanzando fino ad essere simile a colui che morì per noi. Cristo, infatti, venne ad esistere "nella somiglianza della carne del peccato" (Rm 8, 3) per condannare il peccato e come tale espellerlo dalla carne, per stimolare così l'uomo assegnandogli il compito d'imitare Dio e riconducendolo all'obbedienza del Padre affinché veda Dio, facendogli la grazia di conoscere intimamente il Padre. Egli è il Verbo di Dio che abitò in mezzo agli uomini divenendo figlio dell'uomo perché l'uomo si familiarizzasse nella conoscenza intima del Padre, e Dio si familiarizzasse ad abitare con l'uomo, secondo il beneplacito del Padre. Per questo, segno della nostra salvezza è lo stesso Signore, Emmanuele nato dalla Vergine, perché era lui che doveva salvare coloro che da sé non avrebbero potuto salvarsi. In questo senso Paolo afferma la debolezza dell'uomo: "So che nella mia carne non abita il bene" (Rm 7 18), significando che non da noi, ma da Dio viene il bene della nostra salvezza. E ancora: "Povero me, chi mi libererà da questo corpo di morte?" (Rm 7, 24). Quindi addita il liberatore: "La grazia di Gesù Cristo Signore nostro" (Rm 8, 25).
</p>

<p>
<u>LuigiMariaEpicoco</u> / Compassione / «Ascoltatemi tutti e intendete bene: non c'è nulla fuori dell'uomo che, entrando in lui, possa contaminarlo; sono invece le cose che escono dall'uomo a contaminarlo». Se non fossimo degli sprovveduti, oggi faremmo davvero tesoro di questa rivoluzionaria affermazione di Gesù. Passiamo la vita a voler mettere in ordine il mondo intorno a noi, e non ci accorgiamo che il disagio che proviamo non è nascosto nel mondo ma dentro ognuno. Giudichiamo le situazioni, gli eventi e le persone che incontriamo dicendo loro “buono o cattivo”, ma non ci accorgiamo che tutto quello che ha fatto Dio non può mai essere male. Nemmeno il demonio, in quanto creatura è male. Sono le sue scelte che lo rendono male, non la sua natura creaturale. Egli rimane in se un angelo, ma solo per sua libera scelta è decaduto. I teologi ortodossi dicono che l’apice della vita spirituale è la compassione. Essa ci mette talmente tanto in comunione con Dio che si arriva a provare compassione anche per i demoni. E questo che significa concretamente? Che quello che di male non vorremmo dentro la nostra vita, non può mai venirci da qualcosa che è fuori di noi, ma sempre e comunque da ciò che scegliamo dentro di noi: «Ciò che esce dall'uomo, questo sì contamina l'uomo. Dal di dentro infatti, cioè dal cuore degli uomini, escono le intenzioni cattive: fornicazioni, furti, omicidi, adultèri, cupidigie, malvagità, inganno, impudicizia, invidia, calunnia, superbia, stoltezza. Tutte queste cose cattive vengono fuori dal di dentro e contaminano l'uomo». È più facile dire “è stato il demonio”, oppure “me lo ha fatto fare il demonio”. La verità però è un’altra: il demonio può sedurti, tentarti, ma se fai il male è perché tu lo hai deciso di fare. Altrimenti dovremmo tutti rispondere come i gerarchi nazisti alla fine della guerra: non abbiamo responsabilità, abbiamo solo eseguito gli ordini. Il Vangelo di oggi invece ci dice che proprio perché abbiamo responsabilità non possiamo dare a nessuno la colpa di ciò che di male abbiamo scelto o meno di fare.
</p>

<p>
<u>MichaelDavideSemeraro</u> / Rivoluzione / Quella apportata dal Signore Gesù è una vera e propria rivoluzione, capace di creare le condizioni per una vera e continua ricreazione: «Non capite che tutto ciò che entra nell’uomo dal di fuori non può renderlo impuro, perché non gli entra nel cuore ma nel ventre e va nella fogna?» (Mc 7,18-19). Con queste parole, dapprima rivolte alla folla e infine ribadite ancora in modo più preciso ai discepoli «in una casa lontano dalla folla» (7,17), non solo il Signore Gesù «rendeva puri tutti gli alimenti» (7,19), ma richiamava l’attenzione sulla necessità di rendere puri tutti gli atteggiamenti e le intenzioni più segrete e profonde. Siamo davanti a un testo molto importante e radicalmente liberante non solo nei confronti dei cibi, ma come orizzonte di relazione col mondo di cui facciamo parte e che ci circonda. Persino dopo la Pasqua lo stesso Simon Pietro dimostrerà di far fatica a capire fino in fondo queste parole del Signore Gesù, visto il suo turbamento davanti alla richiesta del centurione Cornelio di entrare nella sua casa. Inoltre, queste parole del Signore assumono una profondità ancora più grande perché sono precedute dal secondo racconto della creazione che rende il tutto ancora più interessante, tanto da risultare quasi intrigante. Infatti, dopo avere creato l’uomo e avergli donato la compagnia delle creature, come dono ulteriore e garanzia di ogni possibile dono «Dio diede questo comando all’uomo: “Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire”» (Gn 2,16-17). Il comando che Dio dà all’umanità rappresenta la creazione e il dono più grande che all’uomo possa essere fatto: il dono della libertà che è impossibile da sperimentare e da vivere se non c’è nulla da scegliere e non ci si trova mai di fronte alla necessità di scegliere se rimanere o meno fedeli a una relazione attraverso la fedeltà a un’alleanza. La prima parola di Dio all’uomo è rassicurativa: «tu potrai mangiare di tutti gli alberi del giardino», ma vi è un albero che rappresenta la memoria che non tutto è mangiabile e che vi è anche qualcosa che nella vita bisogna saper guardare senza cedere alla tentazione di impossessarsene. L’invito sembra essere quello di andare oltre il livello del bisogno per accedere a quello del desiderio che non è, necessariamente, appagamento, ma può essere esercitato nella capacità così umanizzante della contemplazione, che comporta l’atto di libertà di non mangiare, pur potendolo. La parola del Signore Gesù ci porta lontano, eppure nella medesima direzione del comandamento che il Signore Dio dà all’uomo per garantire e far crescere la relazione di fiducia. Tutti gli alimenti sono puri: ciò che è in gioco non è la paura che qualcosa dall’esterno possa contaminare la nostra capacità di umanizzare, ma che dall’interno nascano le intenzioni e i pensieri cattivi, che sono il frutto dell’incapacità a simbolizzare, ossia a non essere più in grado di andare oltre il commestibile per accedere alla relazione che non consuma, ma fa esistere e crescere la relazione con l’altro. Siamo di fronte a una vera rivoluzione che si basa sulla nostra personale conversione come luogo di umanizzazione, che comincia sempre con la memoria che non tutto è da mangiare e da consumare, ma ci sono cose che ci sono date da contemplare in quella distanza che fa la differenza tra l’essere semplicemente animali e il diventare umani.
</p>

<p>
<u>RobertoPasolini</u> / Capaci / Il secondo — ma più antico — racconto di creazione approfondisce e, in qualche modo, rielabora la prospettiva del primo. Nel testo offerto dalla liturgia odierna, il Signore Dio non appare solo come la “causa” responsabile della vita umana, ma addirittura come le “mani” che ne plasmano i contorni e la “bocca” da cui promana il suo spirito: «Allora il Signore Dio plasmò l’uomo con polvere del suolo e soffiò nelle sue narici un alito di vita e l’uomo divenne un essere vivente» (Gen 2,7). Emerge l’immagine di una creatura non solo creata una volta per sempre, ma continuamente ricreata e posta dentro un gioco di relazione tra un “dentro” e un “fuori”. Se esterno sembra essere il materiale di cui è formato l’uomo, assolutamente interiore — seppure donato — è invece lo spirito che ne guida i passi e ne orienta l’agire. Diventano così più chiare le parole del Signore Gesù che, richiamando alla folla il genuino senso della Torah, proclama l’uomo libero signore del creato: «Ascoltatemi tutti e comprendete bene! Non c’è nulla fuori dell’uomo che, entrando in lui, possa renderlo impuro. Ma sono le cose che escono dall’uomo a renderlo impuro» (Mc 7,14-15). Nelle abitudini religiose dell’epoca, in realtà, molte cose erano avvertite dalla casistica rabbinica come capaci di contaminare l’uomo e di separarlo dalla comunione con Dio. Si poneva però l’accento su cose, situazioni, elementi della natura, anziché sui «propositi» del cuore umano, gli unici antagonisti della sua possibilità di vita piena e vera: «impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza» (7,21-22). Affermando che non esiste nulla di esterno che possa realmente compromettere l’uomo, Gesù sta portando i suoi interlocutori ad assumere le conseguenze di responsabilità e di libertà sancite dal racconto di creazione della Genesi. Prima di porre l’uomo nel giardino dell’Eden, «perché lo coltivasse e lo custodisse» (Gen 2,15), il Signore Dio si premura di corredare il disegno della realtà con due simboli necessari per rivelare i tratti di un’esistenza autenticamente libera: «l’albero della vita in mezzo al giardino e l’albero della conoscenza del bene e del male» (2,9). All’uomo la vita non è consegnata soltanto come un dato di fatto, ma come occasione di conoscenza, per poter arrivare all’incontro con il volto da cui il suo stesso essere trae origine e significato. Per questo i due alberi diventano subito per l’uomo luoghi simbolici del suo destino di libertà, attraverso il comando di Dio: «Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire» (Gen 2,16-17). Mentre tutti gli alberi sono commestibili — compreso quello della vita, perché essa è un dono gratuito — quello della conoscenza non lo è. Anzi, i suoi frutti sono mortalmente velenosi. La consegna di un preciso confine alla gratuita e completa libertà di poter disporre dei frutti della vita è per l’uomo un invito a non rimanere confinato nel bisogno di mangiare (l’altro) per poter stare in relazione. Sebbene «tutto ciò che entra nell’uomo dal di fuori non» possa «renderlo impuro» (Mc 7,15), l’essere umano è chiamato a imparare la difficile arte di condurre le relazioni oltre il livello del semplice bisogno. L’esperienza di dover guardare senza poter mangiare è la sfida con cui il Creatore conduce l’uomo e la donna in un giardino di vita, dove si può godere di tutto e di tutti senza la necessità di far diventare l’oggetto del desiderio anche un possesso. Anzi, dilatando il desiderio del cuore fino a diventare noi quel frutto che, anziché mangiare, offriamo all’altro. Come il Creatore fa con noi, rendendoci «capaci di comprendere» (7,18), ma soprattutto di vivere il suo stesso bene e la sua vita divina.
</p>

<p>
<u>HomilyVoice-21</u> / PRIMA LETTURA / Dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire. L’uomo non solo è stato creato ad immagine e a somiglianza del suo Dio, Signore, Creatore, Padre della sua vita, se l’uomo vuole vivere secondo la sua natura creata, deve rimanere perennemente dalla volontà del suo Creatore, obbedendo ad ogni sua Parola. Nell’obbedienza è la vita, nella disobbedienza è la morte. È giusto che tutti sappiamo che la morte sarà sempre il frutto della disobbedienza, del non ascolto. L’uomo può anche non credere. Può anche credere il contrario di ciò che dice la Parola. Quando la Parola viene trasgredita il frutto sarà sempre di morte. Dalla disobbedienza della Parola mai potrà nascere la vita. Oggi invece cosa si predica e cosa si annuncia? Che la vita è dalla disobbedienza e anche l’amore. Anzi che la disobbedienza genera vita, produce vero amore, dona dignità all’uomo. Si va ancora ben oltre. Molti oggi predicano che la disobbedienza è un diritto dell’uomo e questo diritto gli deve essere riconosciuto per legge. Si possono anche dichiarare tutte le disobbedienza alla Parola del Signore e alla stessa natura dell’uomo un diritto, ma la Parola e la natura non obbediscono alla volontà dell’uomo e alla sua falsa legge o ai suoi falsi diritti. La Parola di Dio e la natura obbediscono solo a se stesse. Si obbedisce alla Parola e alla natura, si produce vita. Non si obbedisce, si produce morte, morte per sé e morte per gli altri.  La morte e la vita sono nelle mani dell’uomo. Se sceglie la vita avrà vita, se sceglie la morte, avrà morte. Falsi, bugiardi, menzogneri, nemici degli uomini sono tutti coloro che oggi gridano che la disobbedienza alla Parola e alla natura produce vita. Che si neghi la Parola di Dio potrebbe essere anche comprensibile. Che non si veda la morte prodotta dalla disobbedienza, questa è vera cecità. Di compie per costoro la Parola di Gesù: “Lasciateli stare! Sono ciechi e guide di ciechi. E quando un cieco guida un altro cieco, tutti e due cadranno in un fosso (Mt 15,14), Si compie la profezia di Isaia: “Chi è cieco, se non il mio servo? Chi è sordo come il messaggero che io invio? Chi è cieco come il mio privilegiato? Chi è cieco come il servo del Signore? Hai visto molte cose, ma senza farvi attenzione, hai aperto gli orecchi, ma senza sentire (Is 42,19-20). Ecco quanto il Siracide rivela all’uomo: Non dire: «A causa del Signore sono venuto meno»,  perché egli non fa quello che detesta.  Non dire: «Egli mi ha tratto in errore», perché non ha bisogno di un peccatore. Il Signore odia ogni abominio: esso non è amato da quelli che lo temono. Da principio Dio creò l’uomo e lo lasciò in balìa del suo proprio volere. Se tu vuoi, puoi osservare i comandamenti; l’essere fedele dipende dalla tua buona volontà.  Egli ti ha posto davanti fuoco e acqua: là dove vuoi tendi la tua mano. Davanti agli uomini stanno la vita e la morte: a ognuno sarà dato ciò che a lui piacerà. Grande infatti è la sapienza del Signore;  forte e potente, egli vede ogni cosa. I suoi occhi sono su coloro che lo temono, egli conosce ogni opera degli uomini. A nessuno ha comandato di essere empio e a nessuno ha dato il permesso di peccare (Sir 15,11-20). / LEGGIAMO Gen 2,4b-9.15-17 / Nel giorno in cui il Signore Dio fece la terra e il cielo nessun cespuglio campestre era sulla terra, nessuna erba campestre era spuntata, perché il Signore Dio non aveva fatto piovere sulla terra e non c’era uomo che lavorasse il suolo, ma una polla d’acqua sgorgava dalla terra e irrigava tutto il suolo. Allora il Signore Dio plasmò l’uomo con polvere del suolo e soffiò nelle sue narici un alito di vita e l’uomo divenne un essere vivente. Poi il Signore Dio piantò un giardino in Eden, a oriente, e vi collocò l’uomo che aveva plasmato.  Il Signore Dio fece germogliare dal suolo ogni sorta di alberi graditi alla vista e buoni da mangiare, e l’albero della vita in mezzo al giardino e l’albero della conoscenza del bene e del male.  Il Signore Dio prese l’uomo e lo pose nel giardino di Eden, perché lo coltivasse e lo custodisse. Il Signore Dio diede questo comando all’uomo: «Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire». Solo la Parola del Signore è legge di libertà e di vita.  Ogni disobbedienza alla Parola del Signore è generatrice di infinite schiavitù. Lo sapete, fratelli miei carissimi: ognuno sia pronto ad ascoltare, lento a parlare e lento all’ira. Infatti l’ira dell’uomo non compie ciò che è giusto davanti a Dio.  Perciò liberatevi da ogni impurità e da ogni eccesso di malizia, accogliete con docilità la Parola che è stata piantata in voi e può portarvi alla salvezza. Siate di quelli che mettono in pratica la Parola, e non ascoltatori soltanto, illudendo voi stessi; perché, se uno ascolta la Parola e non la mette in pratica, costui somiglia a un uomo che guarda il proprio volto allo specchio: appena si è guardato, se ne va, e subito dimentica come era. Chi invece fissa lo sguardo sulla legge perfetta, la legge della libertà, e le resta fedele, non come un ascoltatore smemorato ma come uno che la mette in pratica, questi troverà la sua felicità nel praticarla (Gc 1,19-25). La libertà è dalla fedeltà alla verità contenuta nella Parola del Signore. Si esce dalla Parola, si disobbedisce ad essa si cade nella schiavitù del peccato, della morte, del principe di questo mondo. A queste sue parole, molti credettero in lui. Gesù allora disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo.  Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato.  Per quale motivo non comprendete il mio linguaggio? Perché non potete dare ascolto alla mia parola. Voi avete per padre il diavolo e volete compiere i desideri del padre vostro. Egli era omicida fin da principio e non stava saldo nella verità, perché in lui non c’è verità. Quando dice il falso, dice ciò che è suo, perché è menzognero e padre della menzogna. A me, invece, voi non credete, perché dico la verità. Chi di voi può dimostrare che ho peccato? Se dico la verità, perché non mi credete? Chi è da Dio ascolta le parole di Dio. Per questo voi non ascoltate: perché non siete da Dio» (Gv 8,30-47). La Parola del Signore è infallibilmente vera. Nella fede e nell’obbedienza ad essa, produciamo libertà e ogni altro bene. Nella disobbedienza ad essa, sempre si produce un frutto di morte. Vale la pena ricordare quanto rivela Cristo Signore nel Vangelo secondo Giovanni: “E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio» (Gv 3,14-21). Urge che tutti ci convinciamo: la Parola di Dio è vita. La disobbedienza ad essa è morte e ogni schiavitù. La storia testimonia che ogni Parola di Dio è provata con il fuoco. Essa si compie sempre. / LETTURA DEL  <u>VANGELO</u> / Dal di dentro infatti, cioè dal cuore degli uomini, escono i propositi di male: impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza. Sui cibi ecco la regola di saggezza data dal Siracide: Principio di ogni opera è la parola, prima di ogni azione c’è la riflessione. Radice di ogni mutamento è il cuore, da cui derivano quattro scelte: bene e male, vita e morte, ma su tutto domina sempre la lingua. Figlio, per tutta la tua vita esamina te stesso, vedi quello che ti nuoce e non concedertelo. Difatti non tutto conviene a tutti e non tutti approvano ogni cosa. Non essere ingordo per qualsiasi ghiottoneria e non ti gettare sulle vivande, perché l’abuso dei cibi causa malattie e l’ingordigia provoca le coliche. Molti sono morti per ingordigia, chi invece si controlla vivrà a lungo (Sir 37,16-18.27-31). Il cuore invece, colpito e infettato dal peccato, può essere solo ricreato. Chi può e deve crearlo nuovo è solo Lui, lo Spirito del Signore. Ecco ora alcune verità rivelate sul cuore dallo Spirito Santo per bocca dei suoi profeti. Niente è più infido del cuore e difficilmente guarisce! Chi lo può conoscere? Io, il Signore, scruto la mente e saggio i cuori, per dare a ciascuno secondo la sua condotta, secondo il frutto delle sue azioni (Ger 17,8-10). Le labbra degli stolti raccontano sciocchezze, ma le parole dei prudenti sono pesate sulla bilancia. Il cuore degli stolti sta sulla loro bocca, mentre bocca dei saggi è il loro cuore (Sir 21,25-26). Più di ogni cosa degna di cura custodisci il tuo cuore, perché da esso sgorga la vita. Tieni lontano da te la bocca bugiarda e allontana da te le labbra perverse. I tuoi occhi guardino sempre in avanti e le tue pupille mirino diritto davanti a te. Bada alla strada dove metti il piede e tutte le tue vie siano sicure. Non deviare né a destra né a sinistra, tieni lontano dal male il tuo piede (Pr 4,23-27). Oracolo del peccato nel cuore del malvagio: non c’è paura di Dio davanti ai suoi occhi; perché egli s’illude con se stesso, davanti ai suoi occhi, nel non trovare la sua colpa e odiarla. Le sue parole sono cattiveria e inganno, rifiuta di capire, di compiere il bene. Trama cattiveria nel suo letto, si ostina su vie non buone, non respinge il male (Sal 36,2-5). Ascolta, o Dio, la voce del mio lamento, dal terrore del nemico proteggi la mia vita. Tienimi lontano dal complotto dei malvagi, dal tumulto di chi opera il male. Affilano la loro lingua come spada, scagliano come frecce parole amare per colpire di nascosto l’innocente; lo colpiscono all’improvviso e non hanno timore. Si ostinano a fare il male, progettano di nascondere tranelli; dicono: «Chi potrà vederli?». Tramano delitti, attuano le trame che hanno ordito; l’intimo dell’uomo e il suo cuore: un abisso! (Sal 64,2-7). Un uomo che non governa il suo cuore è come una nave senza timone. Come la nave è in balia delle onde del mare, così l’uomo è in balia del peccato. Si abbandona ad ogni trasgressione. Il peccato è vera morte del cuore. Una volta che il cuore è morto, non può essere neanche più risuscitato. Esso va nuovamente creato. / LEGGIAMO IL TESTO DI Mc 7,14-23 / Chiamata di nuovo la folla, diceva loro: «Ascoltatemi tutti e comprendete bene! Non c’è nulla fuori dell’uomo che, entrando in lui, possa renderlo impuro. Ma sono le cose che escono dall’uomo a renderlo impuro». Quando entrò in una casa, lontano dalla folla, i suoi discepoli lo interrogavano sulla parabola. E disse loro: «Così neanche voi siete capaci di comprendere? Non capite che tutto ciò che entra nell’uomo dal di fuori non può renderlo impuro, perché non gli entra nel cuore ma nel ventre e va nella fogna?». Così rendeva puri tutti gli alimenti. E diceva: «Ciò che esce dall’uomo è quello che rende impuro l’uomo. Dal di dentro infatti, cioè dal cuore degli uomini, escono i propositi di male: impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza. Tutte queste cose cattive vengono fuori dall’interno e rendono impuro l’uomo». Davide vive il suo cuore morto. Chiese al Signore che gliene creasse uno nuovo. Il cuore nuovo è solo per creazione del Signore. Aspergimi con rami d’issòpo e sarò puro; lavami e sarò più bianco della neve. Fammi sentire gioia e letizia: esulteranno le ossa che hai spezzato. Distogli lo sguardo dai miei peccati, cancella tutte le mie colpe. Crea in me, o Dio, un cuore puro, rinnova in me uno spirito saldo (Sal 51,9-12). Il Signore vede i figli del suo popolo con il cuore di pietra. Promette loro di togliere il cuore di pietra e al suo posto mettere un cuore di carne capace di amare. Darò loro un cuore nuovo, uno spirito nuovo metterò dentro di loro. Toglierò dal loro petto il cuore di pietra, darò loro un cuore di carne, perché seguano le mie leggi, osservino le mie norme e le mettano in pratica: saranno il mio popolo e io sarò il loro Dio. Ma su coloro che seguono con il cuore i loro idoli e i loro abomini farò ricadere la loro condotta». Oracolo del Signore Dio (Ez 11,19-21). Convertitevi e desistete da tutte le vostre iniquità, e l’iniquità non sarà più causa della vostra rovina. Liberatevi da tutte le iniquità commesse e formatevi un cuore nuovo e uno spirito nuovo. Perché volete morire, o casa d’Israele? Io non godo della morte di chi muore. Oracolo del Signore Dio. Convertitevi e vivrete (Ez 18,30-32). Vi prenderò dalle nazioni, vi radunerò da ogni terra e vi condurrò sul vostro suolo. Vi aspergerò con acqua pura e sarete purificati; io vi purificherò da tutte le vostre impurità e da tutti i vostri idoli, vi darò un cuore nuovo, metterò dentro di voi uno spirito nuovo, toglierò da voi il cuore di pietra e vi darò un cuore di carne. Porrò il mio spirito dentro di voi e vi farò vivere secondo le mie leggi e vi farò osservare e mettere in pratica le mie norme. Abiterete nella terra che io diedi ai vostri padri; voi sarete il mio popolo e io sarò il vostro Dio. Vi libererò da tutte le vostre impurità: chiamerò il grano e lo moltiplicherò e non vi manderò più la carestia. Moltiplicherò i frutti degli alberi e il prodotto dei campi, perché non soffriate più la vergogna della fame fra le nazioni. Vi ricorderete della vostra cattiva condotta e delle vostre azioni che non erano buone e proverete disgusto di voi stessi per le vostre iniquità e i vostri abomini. Non per riguardo a voi io agisco – oracolo del Signore Dio –, sappiatelo bene. Vergognatevi e arrossite della vostra condotta, o casa d’Israele (Ez 36,24-32). La Nuova Alleanza sarà stipulata sul cuore nuovo dell’uomo. Su questo cuore nuovo il Signore scriverà la sua legge: Ecco, verranno giorni – oracolo del Signore –, nei quali con la casa d’Israele e con la casa di Giuda concluderò un’alleanza nuova. Non sarà come l’alleanza che ho concluso con i loro padri, quando li presi per mano per farli uscire dalla terra d’Egitto, alleanza che essi hanno infranto, benché io fossi loro Signore. Oracolo del Signore. Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Non dovranno più istruirsi l’un l’altro, dicendo: “Conoscete il Signore”, perché tutti mi conosceranno, dal più piccolo al più grande – oracolo del Signore –, poiché io perdonerò la loro iniquità e non ricorderò più il loro peccato» (Ger 31,31-34). Oggi tutti vedono i frutti prodotti dal cuore di peccato, cuore morto, cuore difficilmente governabile e tuttavia si ostinano a pensare che ogni uomo da se stesso possa farsi un cuore nuovo e che tutto dipenda dalla sua volontà. Se tutto dipendesse dalla nostra volontà non avremmo bisogno né di Dio Padre, né di Cristo Gesù Redentore nostro, né dello Spirito Santo, Creatore del cuore nuovo. Chi ha rinnegato il Padre, il Figlio e lo Spirito Santo non è però l’uomo che non conosce il suo Signore, il suo Creatore e Dio. Chi lo ha rinegato è proprio il cristiano. È il cristiano oggi che propone vie per la costruzione di una società nuova, escludendo colui per il quale tutto questo è possibile. È in Cristo, per Cristo, con Cristo, che il Padre, per opera del suo Santo Spirito può togliere il cuore di pietra e al suo posto mettere il cuore di carne. Se Cristo viene rinnegato, l’uomo si condanna a vivere una vita di morte con il suo cuore morto. Qualcuno potrebbe anche non credere nella Parola della Scrittura. Che non creda. Che rimanga nella sua incredulità. La storia sempre gli attesterà che senza Cristo nessun cuore nuovo sarà mai fatto e l’uomo continuerà a vivere con il suo cuore morto, cuore che produce: “propositi di male: impurità, furti, omicidi, adultèri, avidità, malvagità, inganno, dissolutezza, invidia, calunnia, superbia, stoltezza”. Cuore che produce: “fornicazione, impurità, dissolutezza, idolatria, stregonerie, inimicizie, discordia, gelosia, dissensi, divisioni, fazioni, invidie, ubriachezze, orge e cose del genere” (Gal 5,19-21). Cuore che produce uomini: “ iniqui e ribelli, empi e peccatori, sacrìleghi e  profanatori, parricidi e matricidi, assassini, fornicatori, sodomiti, mercanti di uomini,  bugiardi,  spergiuri” (1Tm 1,9-10). Si può anche rifiutare Cristo Signore, lo si rifiuti pure. Sappia però l’uomo che il suo cuore farà di lui un uomo non governato dal bene, ma dominato e schiavizzato dal male. La storia non inganna, non mente, non illude. La storia è purissima verità che nessuno mai può contraddire. Adamo non ha creduto nella Parola del Signore. Si è voluto fare Dio, uguale a Lui. All’istante la storia gli ha attestato che lui è un Dio di morte, non un Dio di vita. Oggi la storia ci sta attestando che siano Dèi di morte, di disperazione, di tenebre, non Dèi di vita, non di speranza, non di luce. Madre di Dio, Donna dal cuore purissimo, immacolato, sempre colmo di grazia e di Spirito Santo, viene in nostro aiuto. Ottienici la grazia di credere che solo in Cristo, con Cristo, per Cristo lo Spirito Santo toglierà dal nostro petto il cuore di pietra e al suo posto metterà un cuore di carne, il cuore di Cristo Gesù, perché amiamo come Lui ha amato e crediamo come Lui ha creduto. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
