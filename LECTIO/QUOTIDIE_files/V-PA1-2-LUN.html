<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì fra l'Ottava di Pasqua
</p>

<p>
<u>ANTIFONA</u> / Il Signore vi ha fatto entrare in una terra dove scorrono latte e miele; la legge del Signore sia sempre sulla vostra bocca. Alleluia. (Es 13,5.9) ♦ Il Signore è risorto, come aveva predetto; rallegriamoci ed esultiamo: egli regna in eterno. Alleluia.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Padre, che fai crescere la tua Chiesa, donandole sempre nuovi figli, concedi ai tuoi fedeli di esprimere nella vita il sacramento che hanno ricevuto nella fede. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Questo Gesù, Dio l'ha risuscitato, e noi tutti ne siamo testimoni</b> / Dagli Atti degli Apostoli (At 2,14. 22-32) / [Nel giorno di Pentecoste,] Pietro con gli Undici si alzò in piedi e a voce alta parlò così: «Uomini di Giudea, e voi tutti abitanti di Gerusalemme, vi sia noto questo e fate attenzione alle mie parole: Gesù di Nàzaret - uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l'avete crocifisso e l'avete ucciso. Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere. Dice infatti Davide a suo riguardo: "Contemplavo sempre il Signore innanzi a me; egli sta alla mia destra, perché io non vacilli. Per questo si rallegrò il mio cuore ed esultò la mia lingua, e anche la mia carne riposerà nella speranza, perché tu non abbandonerai la mia vita negli ínferi né permetterai che il tuo Santo subisca la corruzione. Mi hai fatto conoscere le vie della vita, mi colmerai di gioia con la tua presenza". Fratelli, mi sia lecito dirvi francamente, riguardo al patriarca Davide, che egli morì e fu sepolto e il suo sepolcro è ancora oggi fra noi. Ma poiché era profeta e sapeva che Dio gli aveva giurato solennemente di far sedere sul suo trono un suo discendente, previde la risurrezione di Cristo e ne parlò: questi non fu abbandonato negli ínferi, né la sua carne subì la corruzione. Questo Gesù, Dio lo ha risuscitato e noi tutti ne siamo testimoni. Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire». / Parola di Dio.
</p>

<p>
<u>PSALMUS</u> / (Sal 15) <b>Proteggimi, o Dio: in te mi rifugio</b> / Proteggimi, o Dio: in te mi rifugio. Ho detto al Signore: «Il mio Signore sei tu, solo in te è il mio bene». Il Signore è mia parte di eredità e mio calice: nelle tue mani è la mia vita. / Benedico il Signore che mi ha dato consiglio; anche di notte il mio animo mi istruisce. Io pongo sempre davanti a me il Signore, sta alla mia destra, non potrò vacillare. / Per questo gioisce il mio cuore ed esulta la mia anima; anche il mio corpo riposa al sicuro, perché non abbandonerai la mia vita negli ínferi, né lascerai che il tuo fedele veda la fossa. / Mi indicherai il sentiero della vita, gioia piena alla tua presenza, dolcezza senza fine alla tua destra. 
</p>

<p>
<u>SEQUENZA</u> / Alla vittima pasquale, s'innalzi oggi il sacrificio di lode. L'Agnello ha redento il suo gregge, l'Innocente ha riconciliato noi peccatori col Padre. / Morte e Vita si sono affrontate in un prodigioso duello. Il Signore della vita era morto; ma ora, vivo, trionfa. / «Raccontaci, Maria: che hai visto sulla via?». «La tomba del Cristo vivente, la gloria del Cristo risorto, e gli angeli suoi testimoni, il sudario e le sue vesti. Cristo, mia speranza, è risorto: precede i suoi in Galilea». / Sì, ne siamo certi: Cristo è davvero risorto. Tu, Re vittorioso, abbi pietà di noi. 
</p>

<p>
<u>ACCLAMATIO</u> / Alleluia, Alleluia / Questo è il giorno fatto dal Signore: rallegriamoci ed esultiamo. (Sal 117,24) / Alleluia.
</p>

<p>
<u>VANGELO</u> / <b>Andate ad annunciare ai miei fratelli che vadano in Galilea: là mi vedranno</b> / Dal Vangelo secondo  Matteo (Mt 28,8-15) / In quel tempo, abbandonato in fretta il sepolcro con timore e gioia grande, le donne corsero a dare l'annuncio ai suoi discepoli. Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno». Mentre esse erano in cammino, ecco, alcune guardie giunsero in città e annunciarono ai capi dei sacerdoti tutto quanto era accaduto. Questi allora si riunirono con gli anziani e, dopo essersi consultati, diedero una buona somma di denaro ai soldati, dicendo: «Dite così: "I suoi discepoli sono venuti di notte e l'hanno rubato, mentre noi dormivamo". E se mai la cosa venisse all'orecchio del governatore, noi lo persuaderemo e vi libereremo da ogni preoccupazione». Quelli presero il denaro e fecero secondo le istruzioni ricevute. Così questo racconto si è divulgato fra i Giudei fino a oggi. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore si è manifestato alle donne venute al sepolcro e inviate a portare agli apostoli il messaggio pasquale. Anche noi possiamo incontrare il Risorto nella preghiera che gli rivolgiamo con grande gioia, dicendo: <b>Rendici capaci di riconoscerti, Signore.</b> ♦ Perchè la Chiesa, che custodisce la fede pasquale trasmessa dagli apostoli, sia sempre fedele ad annunciare con coraggio il messaggio pasquale a tutti i popoli. Preghiamo: ♦ Perchè il popolo, che fu un giorno eletto come destinatario delle profezie della rivelazione divina, sappia riconoscere nel Cristo l'uomo accreditato da Dio per mezzo di miracoli, prodigi e segni. Preghiamo: / Perchè i cristiani, che in questi giorni hanno incontrato Cristo nei sacramenti pasquali, sappiano scoprire la sua presenza viva in ogni persona che accostano. Preghiamo: / Perchè tutti gli uomini, che ricercano la verità e vivono con rettitudine morale, non si lascino mai deviare dalla menzogna dei falsi testimoni di oggi. Preghiamo: / Perchè noi credenti, che abbiamo accolto con gioia la buona novella della risurrezione del Signore, sappiamo vincere ogni menzogna e compromesso che ci inducono a negare nella pratica la nostra fede. Preghiamo: / Per le donne impegnate nell'attività parrocchiale. / Per quanti sono stati provati in questi giorni da un lutto. / Signore risorto, anche a noi ti sei rivelato nelle Sacre Scritture e nei segni operati nella Chiesa dei tuoi santi e credenti: rendici capaci di essere tuoi testimoni di fronte ad ogni tentazione che ci allontana da te. Tu sei Dio e vivi e regni per i secoli dei secoli. Amen.
</p>

<p>
<u>OFFERTORIO</u> / Accogli con bontà, Signore, i doni del tuo popolo; tu, che lo hai chiamato alla fede e rigenerato nel Battesimo, guidalo alla felicità eterna. Per Cristo nostro Signore.
</p>

<p>
<u>PREFAZIO</u> / <b>Il mistero pasquale</b> / E' veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. E' lui il vero Agnello che ha tolto i peccati del mondo, è lui che morendo ha distrutto la morte e risorgendo ha ridato a noi la vita. Per questo mistero, nella pienezza della gioia pasquale, l'umanità esulta su tutta la terra, e con l'assemblea degli angeli e dei santi canta l'inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Cristo risorto dai morti non muore più; la morte non ha più potere su di lui. Alleluia. (Rm 6,9) ♦ Le donne si avvicinarono a Gesù, gli abbracciarono i piedi e lo adorarono. Alleluia. (Cfr. Mt 28,9)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / La grazia di questo sacramento pasquale, o Signore, ricolmi i nostri cuori, perché coloro che hai fatto entrare nella via della salvezza eterna siano resi degni dei tuoi doni. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Giovanni Carpazio (VII sec.) monaco e vescovo / Capitoli di esortazione n. 1, 14, 89 / Con tremore esultate nel Signore / Come è eterno il re dell'universo, il cui Regno non ha né inizio né fine, così succede che sia ricompensato lo sforzo di coloro che scelgono di patire per lui e per le virtù. Poiché gli onori della vita presente, per quanto siano splendidi, scompaiono totalmente in questa vita. Al contrario gli onori che Dio dà a coloro che ne sono degni, onori incorruttibili, restano per sempre. (...) E' scritto: "Vi annunzio una grande gioia, che sarà di tutto il popolo" (Lc 2,10), non per una sola parte del popolo. E "tutta la terra ti adori e ti canti" (Sal 66,4 LXX). Non una sola parte della terra. Quindi non bisogna limitare. Cantare non è di coloro che chiedono aiuto, ma è di coloro che sono nella gioia. Se è così, non disperiamo mai, ma viviamo felici la vita presente, pensando alla gioia e allegria che ci porta. Tuttavia aggiungiamo alla gioia il timor di Dio, come è scritto: "Con tremore esultate" (Sal 2,11). E' così, piene di timore e grande gioia che le donne intorno a Maria corsero al sepolcro (Mt 28,8). Anche noi, un giorno, se aggiungiamo il timore alla gioia, ci slanceremo verso la tomba intelligibile. Mi stupisco che si possa ignorare il timore. Poiché nessuno è senza peccato, fosse pure Mosè o l'apostolo Pietro. In loro, tuttavia, l'amore divino è stato più forte, ha scacciato il timore (1Gv 4,18) all'ora dell'esodo. (...) Chi non vuol essere detto saggio, prudente e amico di Dio, per presentare la sua anima al Signore come l'ha da lui ricevuta, pura, intatta, completamente irreprensibile? Chi non lo desidera per essere così  incoronato nei cieli e detto beato dagli angeli?
</p>

<p>
<u>EVANGELIZO2</u> / <br>
San Nerses Snorhali (1102-1173) patriarca armeno / Gesù, Figlio unigenito del Padre, § 765- 770; SC 203 / "Ed ecco Gesù venne loro incontro" Tu che all'alba sei stato compianto dalle donne che portavano unguenti, dona anche al mio cuore di versare lacrime di fuoco per il tuo amore ardente. E grazie alla buona novella dell'angelo che parlava dall'alto della pietra (Mt 28,2), fammi sentire il suono dell'ultima tromba che annuncia la risurrezione. Dalla tomba nuova e intatta sei risuscitato col corpo nato da Maria Vergine sei diventato per noi primizia e primo nato tra i morti. E a me, che il Nemico ha legato  col male del peccato del corpo, concedi ancora la liberazione, come hai fatto per le anime del soggiorno dei morti (1Pt 3,19). Ti sei rivelato nel giardino a Maria Maddalena, ma non hai permesso di avvicinarsi a colei che apparteneva ancora alla stirpe di Eva. Rivelati anche a me l'ottavo giorno nell'ultima e grande alba; ed in quel momento permetti alla mia anima indegna di avvicinarsi a te.
</p>

<p>
<u>EVANGELIZO-21</u> / Sant'Odilone di Cluny (961-1048) monaco / 2° discorso per la Risurrezione; PL 142, 1005 / "Andate ad annunziare ai miei fratelli che vadano in Galilea e là mi vedranno" / Il Vangelo ci descrive la corsa gioiosa dei discepoli: "Correvano insieme tutti e due, ma l'altro discepolo corse più veloce di Pietro e giunse per primo al sepolcro" (Gv 20,4). Chi non vorrebbe ugualmente cercare Cristo che siede alla destra del Padre, e per ottenere di trovarlo al termine della ricerca, chi non si metterebbe a correre in spirito, ricordando la gioia della corsa a tutta velocità di questi apostoli? Per incoraggiarci in questo desiderio, ciascuno di noi ridica con slancio il versetto seguente del Cantico dei Cantici: "Portami con te, corriamo all'odore dei tuoi profumi" (3,4 LXX). Correre all'odore dei profumi, è camminare senza sosta, quasi fuori di testa, verso il nostro Creatore, col conforto del santo odore delle virtù. Questa è stata la corsa degna di elogi delle sante donne che, secondo i vangeli, avevano seguito il Signore fin dalla Galilea e gli sono rimaste fedeli al momento della Passione, mentre i discepoli erano scappati (Mt 27,55); loro sono corse all'odore dei profumi, in spirito, ed anche alla lettera, poiché hanno comprato aromi per ungere il corpo del Signore, come testimonia Marco (16,1). Fratelli, sull'esempio di quanto hanno fatto i discepoli, uomini e donne, presso il sepolcro del Maestro (...), proclamiamo a nostro modo la gioia della risurrezione del Signore. Sarebbe davvero peccato che la lingua di carne taccia la lode dovuta al Creatore, in questo giorno dove la sua carne è risorta. Questa magnifica risurrezione ci incita a proclamare la grandezza dell'Autore di tale gioia e ad annunciare la vittoria riportata sul nostro antico nemico (...): con l'istigatore alla morte, oggi la morte è vinta; oggi, grazie a Cristo, la vita è resa ai mortali. Oggi le catene del demonio sono spezzate; la libertà del Signore è data in questo giorno ai cristiani.
</p>

<p>
<u>DiBruno1</u> / <br>
Diedero una buona somma di denaro ai soldati (Mt 28,8-15) / L’empio si condanna con le sue stesse decisioni. Viene travolto dalla sua malizia e perversità. È la luce che viene dal Salmo: “Venite, figli, ascoltatemi: vi insegnerò il timore del Signore. Chi è l’uomo che desidera la vita e ama i giorni in cui vedere il bene? Custodisci la lingua dal male, le labbra da parole di menzogna. Sta’ lontano dal male e fa’ il bene, cerca e persegui la pace. Gli occhi del Signore sui giusti, i suoi orecchi al loro grido di aiuto. Il volto del Signore contro i malfattori, per eliminarne dalla terra il ricordo. Gridano e il Signore li ascolta, li libera da tutte le loro angosce. Il Signore è vicino a chi ha il cuore spezzato, egli salva gli spiriti affranti. Molti sono i mali del giusto, ma da tutti lo libera il Signore. Custodisce tutte le sue ossa: neppure uno sarà spezzato. Il male fa morire il malvagio e chi odia il giusto sarà condannato. Il Signore riscatta la vita dei suoi servi; non sarà condannato chi in lui si rifugia” (Sal 34 (33), 12-23). Ricordiamo cosa era avvenuto: “Il giorno seguente, quello dopo la Parasceve, si riunirono presso Pilato i capi dei sacerdoti e i farisei, dicendo: «Signore, ci siamo ricordati che quell’impostore, mentre era vivo, disse: “Dopo tre giorni risorgerò”. Ordina dunque che la tomba venga vigilata fino al terzo giorno, perché non arrivino i suoi discepoli, lo rubino e poi dicano al popolo: “È risorto dai morti”. Così quest’ultima impostura sarebbe peggiore della prima!». Pilato disse loro: «Avete le guardie: andate e assicurate la sorveglianza come meglio credete». Essi andarono e, per rendere sicura la tomba, sigillarono la pietra e vi lasciarono le guardie” (Mt 17,62-66). Questa loro malizia li condannerà in eterno. Quanto essi hanno chiesto e ottenuto si ripercuote contro di loro nel giorno del giudizio. Le guardie sono a loro garanzia. / Cosa succede ora? Sono proprio le guardie che vengono e attestano che Gesù è veramente risorto. Non sono i discepoli. Non sono le donne. Sono le loro guardie, quelle da essi poste a sigillo che Gesù sarebbe rimasto nelle tomba per sempre. Ma il loro cuore di pietra si ostina ancora di più. Vogliono distruggere Cristo anche ora che è indistruttibile perché non cade più sotto il loro peccato di malizia e perversità. Comprano con denaro il loro silenzio. Prima hanno comprato il tradimento di Giuda per ucciderlo. Ora comprano il silenzio delle guardie per negare la verità della sua risurrezione, che è il sigillo del Padre, Dio, su tutta la Persona e la missione di Gesù Signore. Anche il silenzio di Pilato sono pronti a comprarsi, qualora dovesse intraprendere qualche azione punitiva contro di esse. Ora però essi sono inescusabili. Cristo è realmente risorto. Tutta la Parola di Dio si compie in Lui. Lui è il vero Cristo, il vero Messia, il vero Mandato dal Padre. Eppure il Signore aveva fatto loro questa grandissima grazia: l’annunzio della risurrezione da parte di persone imparziali. / <b>In quel tempo, abbandonato in fretta il sepolcro con timore e gioia grande, le donne corsero a dare l’annuncio ai suoi discepoli. Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno». Mentre esse erano in cammino, ecco, alcune guardie giunsero in città e annunciarono ai capi dei sacerdoti tutto quanto era accaduto. Questi allora si riunirono con gli anziani e, dopo essersi consultati, diedero una buona somma di denaro ai soldati, dicendo: «Dite così: “I suoi discepoli sono venuti di notte e l’hanno rubato, mentre noi dormivamo”. E se mai la cosa venisse all’orecchio del governatore, noi lo persuaderemo e vi libereremo da ogni preoccupazione». Quelli presero il denaro e fecero secondo le istruzioni ricevute. Così questo racconto si è divulgato fra i Giudei fino a oggi.</b> / Ogni uomo deve porre molta attenzione ad ogni sua parola, ogni suo pensiero, ogni sua opera. Saranno proprio tutte queste cose domani ad accusarlo presso il Padre celeste, nel giorno del giudizio. Tu hai messo le guardie a tua garanzia. Esse ti hanno detto che Gesù è realmente risorto. Non hai creduto. Hai comprato il loro silenzio. Se le guardie non fossero state messe dinanzi al sepolcro, avresti una qualche scusa. Non sapevi. Non ti fidavi dei discepoli. Le guardie erano tue, non erano dei discepoli. Perché non hai creduto? È saggio chi misura, pesa, calcola il bene di ogni sua azione. Madre di Dio, Angeli, Santi, fate che i cristiani agiscano con somma sapienza. 
</p>

<p>
<u>DiBruno2</u> / <br>
Diedero una buona somma di denaro ai soldati (At 2,14.22-32; Sal 15; Mt 28,8-15) / Si può comprare la verità? Tutto nella società del peccato e della carne si vende e si compra. Si compra e si vende l’onore, la moralità, la parola, la giustizia, l’onestà. Oggi si vende e si compra un utero di donna. Si vendono e si comprano ogni organo del corpo umano. Si compra e si vende una filosofia, una ideologia, un sistema di pensiero. Siamo giunti a venderci anche la coscienza di essere uomini, cristiani. Stiamo costruendo la società del libero mercato. Anche il Padre dei cieli, Cristo Gesù, lo Spirito Santo, la Chiesa, i suoi sacramenti, il Vangelo, la verità eterna, la stessa sacralità, l’eternità, tutto si vende anche senza denaro, ma solo per il semplice prestigio di appartenere alla modernità liquida nella quale niente deve essere solido, fermo. Tutto deve essere degradabile, solvibile, evanescente, vaporoso. Gesù risorge. I segni della sua risurrezione sono inequivocabili, storicamente perfetti. I soldati, posti dai capi dei sacerdoti a custodia della tomba, vedono, ascoltano, assistono all’evento. Sanno che Gesù è risorto. Lui non è più nella tomba e nessuno è venuto a rompere i sigilli e a trafugare il corpo del Signore. Sono i testimoni scelti dalla parte avversa. Sono lì proprio per impedire che qualcuno si accosti alla tomba. Alcuni di essi vanno dai capi dei sacerdoti a riferire quanto è accaduto. Anziché confessare la loro sconfitta, essi vogliono risultare vincitori, contro ogni testimonianza della storia. Offrono loro una somma consistente di denaro perché dicano a tutti che mentre essi dormivano, sono venuti i suoi discepoli e lo hanno rubato. Non solo le guardie vendono la verità storica per denaro, devono accollarsi anche una gravissima colpa di omissione nello svolgimento del loro lavoro. Una sentinella di guardia mai avrebbe potuto addormentarsi. Pagava con la vita. Ma i capi dei sacerdoti sanno che Pilato dinanzi a loro è capace non di chiudere un solo occhio, ma tutti e due. Essi accettano di vendere la verità e di assumersi questa gravissima colpa, sulla promessa che nessun guaio sarebbe loro sopraggiunto. Si sarebbero essi interessati presso il Governatore. / Abbandonato in fretta il sepolcro con timore e gioia grande, le donne corsero a dare l’annuncio ai suoi discepoli. Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno». Mentre esse erano in cammino, ecco, alcune guardie giunsero in città e annunciarono ai capi dei sacerdoti tutto quanto era accaduto. Questi allora si riunirono con gli anziani e, dopo essersi consultati, diedero una buona somma di denaro ai soldati, dicendo: «Dite così: “I suoi discepoli sono venuti di notte e l’hanno rubato, mentre noi dormivamo”. E se mai la cosa venisse all’orecchio del governatore, noi lo persuaderemo e vi libereremo da ogni preoccupazione». Quelli presero il denaro e fecero secondo le istruzioni ricevute. Così questo racconto si è divulgato fra i Giudei fino ad oggi. / Chi vuole non vendere la sua coscienza al peccato, deve uscire dalla società di peccato. Sia i capi dei sacerdoti sia i soldati appartengono a questa società, per questo essi si incontrano al mercato della vendita della verità storica e della propria coscienza. Per questo esiste la Chiesa, non per predicare una morale liquida, una religione vaporosa, una verità evanescente, una ritualità depredata della sua verità eterna. Essa esiste per togliere l’uomo, ogni uomo, dalla società del peccato e condurlo nella società della vita, per liberare l’uomo dal regno delle tenebre e condurlo nel regno di Cristo Gesù, sotto il governo dello Spirito Santo. Se la Chiesa lascia che l’uomo muoia nella società del peccato, può predicargli ciò che vuole, gli può anche cancellare la morale, essa diviene come i soldati. Risulta venditrice alla società del peccato del Padre celeste, di Cristo Signore, dello Spirito Santo, e anche di se stessa. Vi è però una differenza eterna con i soldati, che sono segno e figura di essa posta a custodire la verità eterna, divina e umana di Cristo Signore. La società di peccato prima si compra la sua falsa testimonianza su Dio e su tutto ciò che ha origine da Lui in ordine alla creazione, redenzione, vita eterna, ma non le garantisce la perdizione eterna. / Madre di Dio, Angeli, Santi, fate che mai vendiamo voi alla società di peccato, di morte.
</p>

<p>
<u>DIBRUNO-21</u> / Fecero secondo le istruzioni ricevute (Mt 28,8-15) / Il denaro è così potente da riuscire a comprare non solo la coscienza di un uomo ma anche Dio e la sua verità, la sua grazia e la sua luce. Molti crimini sono frutto della sete del denaro. Così parla la Scrittura: “Per amore del denaro molti peccano, chi cerca di arricchire volta lo sguardo. Fra le giunture delle pietre si conficca un piolo, tra la compera e la vendita s’insinua il peccato. Se non ti afferri con forza al timore del Signore, la tua casa andrà presto in rovina” (Sir 27,1-3). “Allora uno dei Dodici, chiamato Giuda Iscariota, andò dai capi dei sacerdoti e disse: «Quanto volete darmi perché io ve lo consegni?». E quelli gli fissarono trenta monete d’argento. Da quel momento cercava l’occasione propizia per consegnarlo” (Mt 26,14-16). Simone, vedendo che lo Spirito veniva dato con l’imposizione delle mani degli apostoli, offrì loro del denaro dicendo: «Date anche a me questo potere perché, a chiunque io imponga le mani, egli riceva lo Spirito Santo». Ma Pietro gli rispose: «Possa andare in rovina, tu e il tuo denaro, perché hai pensato di comprare con i soldi il dono di Dio! Non hai nulla da spartire né da guadagnare in questa cosa, perché il tuo cuore non è retto davanti a Dio. Convèrtiti dunque da questa tua iniquità e prega il Signore che ti sia perdonata l’intenzione del tuo cuore. Ti vedo infatti pieno di fiele amaro e preso nei lacci dell’iniquità». Rispose allora Simone: «Pregate voi per me il Signore, perché non mi accada nulla di ciò che avete detto». Essi poi, dopo aver testimoniato e annunciato la parola del Signore, ritornavano a Gerusalemme ed evangelizzavano molti villaggi dei Samaritani” (At 8,18-25). “Dopo alcuni giorni, Felice arrivò in compagnia della moglie Drusilla, che era giudea; fece chiamare Paolo e lo ascoltava intorno alla fede in Cristo Gesù. Ma quando egli si mise a parlare di giustizia, di continenza e del giudizio futuro, Felice si spaventò e disse: «Per il momento puoi andare; ti farò chiamare quando ne avrò il tempo». Sperava frattanto che Paolo gli avrebbe dato del denaro; per questo abbastanza spesso lo faceva chiamare e conversava con lui” (At 24,24-26). I mali prodotti nella Chiesa dalla simonia sono stati oltremodo grandi. Vi fu un tempo in cui tutto si comprava e tutto si vendeva. Oggi non c’è un male sulla terra che non sia il frutto del denaro. Le potenze economiche oggi hanno il potere di comprare ogni coscienza e di distruggere ogni verità, compresa la verità di natura dello stesso uomo. / In quel tempo, abbandonato in fretta il sepolcro con timore e gioia grande, le donne corsero a dare l’annuncio ai suoi discepoli. Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno». Mentre esse erano in cammino, ecco, alcune guardie giunsero in città e annunciarono ai capi dei sacerdoti tutto quanto era accaduto. Questi allora si riunirono con gli anziani e, dopo essersi consultati, diedero una buona somma di denaro ai soldati, dicendo: «Dite così: “I suoi discepoli sono venuti di notte e l’hanno rubato, mentre noi dormivamo”. E se mai la cosa venisse all’orecchio del governatore, noi lo persuaderemo e vi libereremo da ogni preoccupazione». Quelli presero il denaro e fecero secondo le istruzioni ricevute. Così questo racconto si è divulgato fra i Giudei fino a oggi. / Il nostro Dio opera sempre con divina saggezza. Non è stato il Governatore di Roma a ordinare ai soldati di custodire il sepolcro. Sono stati i capi religiosi a volere che fosse custodito. I soldati vedono e riferiscono ciò che hanno veduto. Gesù non è stato trafugato da nessuno. Lui è risorto. I farisei offrono loro del denaro perché attestino il falso, incolpando i discepoli del furto del corpo del Signore. Tentatore e tentato sono responsabili ognuno per il suo peccato. I farisei sono colpevoli di aver rifiutato la testimonianza oggettiva dei soldati e anche per averli indotti alla falsa testimonianza. I soldati sono responsabili di essersi lasciati comprare e anche della falsa testimonianza proferita a danno dei discepoli. Il loro peccato è duplice: vendita della verità in favore della menzogna, falsa testimonianza contro i discepoli innocenti per non aver commesso quanto loro viene addebitato. Sono misfatti orrendi sempre da evitare. / Madre della Redenzione, Angeli, Santi fate che mai il denaro ci governi la coscienza. 
</p>

<p>
<u>SILVESTRINI-21</u> / La fede vera e le dicerie. Svolgono un ruolo essenziale le donne al momento della Risurrezione di Gesù: proprio loro che con coraggio lo hanno seguito fino al Calvario, sono le prime a recarsi al sepolcro e a costare, piene di meraviglia e di gioia, che quel sepolcro, che hanno visto sigillare e sorvegliare, è vuoto. Ora, dopo le lacrime versate per Cristo, hanno un annuncio grande da portare ai fratelli, una gioia immensa da condividere. Sentono nel loro cuore che quella visione è destinata al mondo, quella certezza deve essere di tutti: devono gridare che Cristo, il loro Signore, è vivo! Gesù in persona viene loro incontro, deve fugare quell'ultima ombra di timore, che ancora si annìda nel loro spirito. È fermamente radicato in ciascuno di noi il pensiero del sepolcro e della morte, concepito come una sconfitta ed una fine senza ritorno, per cui, anche dinanzi all'evidenza della risurrezione, stenta a cancellarsi quel timore che ciò che appare sia soltanto una fugace illusione. "Salute a voi!": la voce del Cristo risorto le fa prostrare in umile e devota adorazione. Ora sono davvero pronte ad andare ad annunziare la Pasqua. Debbono portare una testimonianza diretta e dare agli Apostoli, chiusi nel cenacolo, un ordine ed una promessa scandita dallo stesso Cristo: "Vadano in Galilea e là mi vedranno". Gesù apparirà loro come promesso e lo farà ripetutamente... Comprendiamo così che lo scopo delle sue apparizioni è quello di confermarli nella fede della risurrezione. Dovranno poi essere loro a testimoniare e confermare gli altri, a spargere in tutto il mondo quell'annuncio. Come ci appaiono meschini i subdoli raggiri di coloro che, allora come oggi, vogliono negare l'evidenza. Tentano di stravolgere la verità cercando di corrompere i testimoni: è lo stile di chi teme di perdere un potere, di chi si sente minacciato dall'amore, di chi ha immiserito la vita, riducendola solo a dimensioni umane e temporali. C'è sempre qualcuno che alla risurrezione contrappone i sepolcri, alla vita la morte, alla verità la menzogna. Sta a noi credenti e redenti, essere testimoni viventi della risurrezione, credere per vivere il tempo, anelando all'eternità, muoverci nelle vicende del mondo, mirando nella fede i bagliori di una vita piena in Dio, da godere con lui per sempre.
</p>

<p>
<u>LOYOLA1</u> / <br>
Anche oggi tutto ha inizio da un incontro e da questo saluto: «Salute a voi!», in greco kaírete, lo stesso verbo con il quale l’angelo saluta la Vergine. Non è dunque un semplice saluto, ma un più profondo «rallegratevi», «siate nella gioia». Le donne sono giustamente impaurite, ma Gesù le invita ad abbandonare ogni timore. È un invito rivolto oggi anche a noi. «Non temete»: siamo invitati ad abbandonare e consegnare a Lui ogni nostra paura. Oggi sembra difficile parlare di gioia… ma forse il Signore ci chiede proprio questo. Assumere il suo stile e portarlo nel mondo: l’annuncio oggi può essere un sorriso, una chiamata, un gesto. Sicuramente da oggi non finiranno le difficoltà , gli ostacoli, la fatica e la sofferenza, ma nulla può portarci via la gioia, perché ormai sappiamo che tutto concorre a costruire il Regno. La gioia annuncia e custodisce la speranza. Oggi chiediamo la grazia di accogliere in modo nuovo la gioia della Pasqua e di testimoniarla attraverso una vita in cui tutto diventa Vangelo, cioè una bella e gioiosa notizia. «Salute a voi!» non è solo quindi un augurio: Gesù dona quello che annuncia – ed è questa la prima parola, il primo dono della Resurrezione. / In cosa hai più bisogno di un annuncio di vita nuova? Dove puoi portare gioia, in questi giorni? Quale tua fatica offri perché concorra a costruire il Regno? (Domenico Pugliese)
</p>

<p>
<u>LOYOLA2</u> / <br>
Siamo arrivati davanti al sepolcro, certi di trovarvi un corpo morto, il corpo del maestro, il corpo dell’amico. Siamo arrivati davanti al sepolcro forse carichi di tristezza, di rabbia, di impotenza: la tristezza del dover salutare prima o poi tutte le cose che amiamo, la rabbia per questa ingiustizia, l’impotenza di sapere che non possiamo farci niente, che la morte è molto più grande e più forte da noi. E poi, al posto di tutto questo, troviamo uno spazio vuoto, uno spazio libero, uno spazio liberato. Dove ci aspettavamo la morte, troviamo invece la libertà. Una libertà che ci rilancia verso gli altri, che ci spinge a correre verso la vita, con gioia e forse un po’ di timore, lontano dal sepolcro: per trovare, in questa corsa, Gesù che ci viene incontro. Qual è oggi il mio sepolcro vuoto, il mio spazio liberato, o da liberare? Dove riconosco Gesù che mi viene incontro? Le donne, allontanandosi, provano gioia e timore: io cosa provo nell’allontanarmi dal sepolcro, nell’incamminarmi verso la vita? (Rete Loyola Bologna)
</p>

<p>
<u>LOYOLA-21</u> / Posso considerare le singole parole od espressioni, e riflettere su di esse. Vi propongo: “adorare”, cioè “portare alla bocca” (ad os). Qui “porrò la mia bocca sulla sua”, nel senso di porre le sue parole sulle mie labbra. Oppure: “andate ad annunziare”: vivere in missione, per annunziare; la vita come annuncio esplicito ed implicito del Vangelo, anche con scelte forti; “là mi vedranno”, cioè dove? Rivedendo la vita di prima, con i suoi sbagli e i suoi slanci, lì era presente, anche se allora non lo vedevo: qui sono gli effetti retroattivi della Resurrezione. Oppure: “una buona somma di denaro”: la gente dice che con i soldi si compra tutto, e si tacita tutto. Che si questa la diceria, divulgata fino ad oggi? Entro nella scena, ponendomi tra quelle donne, inviate ad annunziare, o tra i soldati, invitati a tacere. E scelgo che cosa dire. / Come porre le sue parole sulle mia labbra? Dove andare ad annunziare? Dov’è la mia Galilea (i luoghi della mia vita prima dell’esperienza della Risurrezione)? Come il mondo mi ha voluto comprare? (Ottavio De Bertolis SJ)
</p>

<p>
<u>LettureBose</u> / Apritemi le porte della giustizia / In tutto il Salterio viene profetizzato e cantato nostro Signore, poiché è lui che ha la chiave di David, che apre e nessuno chiude, è lui che chiude e nessuno apre (Ap 3,7). Ma è soprattutto nel salmo 117 (118) che si annuncia il mistero della sua resurrezione. È lui che nella sua ascesa vittoriosa al Padre dà quest'ordine agli angeli: Apritemi le porte della giustizia: entrerò per esse e confesserò il Signore (Sal 117 [118],19). Queste sono le porte di cui parlavano gli angeli nel salmo 23(24), mentre preparavano l'ingresso al Signore: Alzate, porte, i vostri frontoni. Alzatevi, porte antiche, ed entrerà il re della gloria (Sal 23 [24], 7.9). È cosa buona che si comandi alle porte di innalzarsi e di sollevarsi, dal momento che a motivo del disegno di salvezza, del mistero dell'incarnazione e della vittoria sulla croce [il Signore] fa ritorno al cielo, più grande di quando era venuto sulla terra. Questa è la porta del Signore e i giusti vi entreranno (Sal 117 [118],20). Attraverso questa porta è entrato Pietro, è entrato Paolo, sono entrati tutti gli apostoli, sono entrati i martiri, e ogni giorno entrano i santi. Per primo a entrare attraverso questa porta è stato il ladrone insieme con il Signore (Lc 23,43). Abbiate fiducia e sperate che sia così anche per voi. Il salmo non dice: "Gli apostoli e i martiri entreranno attraverso di essa, ma i giusti entreranno attraverso di essa. E perciò chiunque agisce con giustizia e merita di essere annoverato tra i giusti del Signore entrerà attraverso questa porta. Il Signore non chiede il sangue di chi lo confessa, ma la fede per la quale il sangue viene versato ... Affinché sappiate che questo salmo è stato scritto proprio in riferimento al Signore, anche i fanciulli del vangelo, che acclamarono il Salvatore che entrava in Gerusalemme innalzando palme e dicevano: "Osanna nell'alto dei cieli, benedetto colui che viene nel nome del Signore, osanna nell'alto dei cieli" (cf. Mt 21,9), fecero propri questi versetti del salmo 117 (118). Ciò che nella nostra lingua è espresso dalle parole: "Signore, salvami!", in ebraico si dice: "Osanna". (Girolamo, Omelia 2 nella domenica di Pasqua) 
</p>

<p>
<u>LuigiMariaEpicoco</u> / L'anticamera della gioia / “Con timore e gioia grande, le donne corsero a dare l’annuncio ai suoi discepoli”. È bella la commistione tra timore e gioia presente nel Vangelo di oggi. La Pasqua che abbiamo appena celebrato si prolunga per otto giorni. E in questi otto giorni continuamente entreremo nei racconti della resurrezione. Oggi lo facciamo con la corsa di queste donne. La grande differenza che c’è tra la paura e il timore è l’effetto che produce. La paura paralizza, il timore è solo l’anticamera della gioia, oltre ad essere, come ci ricorda la Scrittura, l’anticamera della sapienza. E tutto questo perché il timore è un prodotto dell’amore, non della colpa. In questo gesto di resurrezione rappresentato dalle donne accade la regola fondamentale del Vangelo: esse corrono verso i fratelli, e proprio mentre stanno andando incontro ai loro fratelli incontrano Gesù: “Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno»”. Se vuoi incontrare Gesù devi andare incontro ai fratelli. Se ti ripieghi su te stesso non incontrerai mai Gesù ma solo le tue mancanze. Incontrare Gesù però significa assumere nei suoi confronti la stessa postura dei Magi, dei pastori, dei veri discepoli che incontratolo lo adorano. Il gesto dell’adorazione è un gesto di grande intimità. Sembra che il Vangelo voglia dirci che quando incontri Gesù non puoi accontentarti semplicemente di un’esperienza intellettuale, ma deve poter essere l’inizio di un’esperienza affettiva, profonda, appassionata che segna la tua vita in maniera indelebile. Questo tipo di rapporto però non può mai avere come pretesa quello di possedere Gesù. La vita spirituale non è un modo per gestire Dio, ma solo una maniera attraverso cui facciamo un’esperienza di amore decisiva che ci mette costantemente in cammino e proprio per questo rende ciascuno di noi “angeli/annunziatori della resurrezione”.
</p>

<p>
<u>MichaelDavideSemeraro</u> / Il tuo nome è Storia, alleluia! / Al mattino dopo quel primo mattino che segue il grande Sabato è come se rimpiombassimo a valle della storia. L’evocazione delle guardie ancora una volta prezzolate e l’inizio della lettura annuale degli Atti degli Apostoli sono il modo efficace con cui la Liturgia ci tiene sulla corda… sulla corda della storia. La risurrezione di Cristo Signore non rappresenta una comoda fuga dalla storia né, tantomeno, una sorta di sogno per tenere buone le coscienze. La risurrezione è un fuoco gettato sulla terra per impedire in tutti i modi che si sprofondi nella dimenticanza di come la forza che viene da Dio – lo Spirito Santo evocato con così grande forza da Simon Pietro – è all’opera in misura proporzionale allo spazio che gli diamo dentro la nostra vita concreta. Nemmeno la risurrezione può mai essere un’evidenza che costringe a credere, ma è una porta che permette e obbliga ciascuno a scegliere. Questo è avvenuto al mattino di Pasqua, questo avviene ogni mattina in cui la nostra umanità si rimette in cammino sulla strada della vita, scegliendo di farsi pagare o accettando di pagare. La lettura degli Atti degli Apostoli ci aiuterà a comprendere come la risurrezione si fa storia nella vita delle prime comunità di discepoli in modo incarnato, concreto, con momenti di grande luminosità e momenti terribilmente umbratili. Ancora una volta, gli uomini da una parte e le donne dall’altra! Neppure la luce pasquale può evitarci il dramma della scelta, che non si impone mai come un’evidenza che non lasci scampo alla nostra libertà, ma la impegna radicalmente, tanto che nessuno – nemmeno l’Altissimo – può scegliere al nostro posto o prendere posizione davanti alla storia sollevandoci dal peso della nostra responsabilità, dalla gioia di dare una risposta alla storia anche quando sembra che tutto sia finito e i giochi definitivamente conclusi. Da una parte gli uomini – i discepoli e i soldati - si nascondono a se stessi per evitare fastidi, mentre le donne si fanno incontrare realmente dal Risorto e in modo nuovo, proprio perché si erano levate di buon mattino per andargli incontro a loro modo. Messesi in cammino per seguire il loro cuore, le donne hanno la grande sorpresa di poter ritrovare il Signore, tanto che «si avvicinarono, gli abbracciarono i piedi e lo adorarono» (Mt 28,9). L’apostolo Pietro, al mattino di Pentecoste, ritrova se stesso e si sente animato da un coraggio che non gli appartiene, ma che gli viene donato: «Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere» (At 2,24). Sarebbe meglio tradurre la parole di Pietro con doglie del parto poiché il termine greco indica i legami e le doglie. Paolo usa questo termine per indicare la nascita di un mondo nuovo nella creazione nuova. La storia, ogni storia piccola o grande, rilevante o sconosciuta, può riprendere il suo cammino solo nella misura in cui qualcuno – come le donne al mattino di Pasqua – accetta di rischiare la speranza e non – come i soldati – di barattarla con la rassicurazione di essere liberati da «ogni preoccupazione» (Mt 28,14).
</p>

<p>
<u>RobertoPasolini</u> / Dolcezza senza fine / All’indomani del grande giorno di Pasqua, la gioia della risurrezione invoca subito la capacità di scegliere da che parte stare, restando in un profondo ascolto dei segni — interiori ed esteriori — con cui la storia della salvezza si sviluppa e si approfondisce nel tempo. Così come è già accaduto nei giorni del triduo pasquale, i racconti di risurrezione tracciano una linea di separazione tra gli uomini, sempre travolti dalla paura, e le donne, capaci di trasformare il sentimento di timore nella scoperta di nuove «vie della vita» (At 2,28). Occorre, però, abbandonare «in fretta il sepolcro» (Mt 28,8) per non restare prigionieri della tristezza che avvelena e della disperazione che paralizza. Così fanno le donne, nel vangelo di Matteo, tutte ricolme di una «gioia» che non è ancora quella della «presenza» (At 2,28) del Signore morto e risorto, ma quella di poter essere «testimoni» (2,32) di un evento di grazia e di una parola da annunciare ai fratelli: «le donne corsero a dare l’annuncio ai suoi discepoli» (Mt 28,8). In questa obbedienza al dovere apostolico di diffondere il vangelo della Pasqua, a cui le donne acconsentono pur dentro una confusione emotiva tra «timore e gioia grande» (28,8), si dischiude l’occasione di sperimentare la prossimità del Signore risorto e di potersi accostare a lui nell’atteggiamento sponsale dell’intima adorazione: «Ed esse si avvicinarono, gli abbracciarono i piedi e lo adorarono» (Mt 28,9). Non accedono a questa gioia quelle guardie che si allontanano dal sepolcro senza alcun timore e senza nessuna gioia. Forse solo traumatizzate dallo «spavento» (28,4) per l’evento di risurrezione e dall’imbarazzo di non essere state all’altezza del compito di sorvegliare la tomba del Nazareno. Non meno impauriti appaiono «gli anziani» a cui viene raccontato l’accaduto, a cui non viene in mente niente di meglio che offrire «una buona somma di denaro ai soldati» in cambio di una smentita del mistero pasquale: «Dite così: “I suoi discepoli sono venuti di notte e l’hanno rubato, mentre noi dormivamo”» (28,13). Accettando il denaro, le guardie non si liberano solo da «ogni preoccupazione» (28,14), ma si allontanano dalla possibilità che la risurrezione di Cristo raggiunga e trasformi in vangelo la loro vita, ancora sepolta nella paura della morte. La risurrezione non è un’evidenza che obbliga a credere, ma un mistero d’amore che costringe a scegliere e a dichiarare in quale atteggiamento siamo disposti a porci nei confronti del sepolcro svuotato dalla fedeltà di Dio alla sua alleanza: «perché tu non abbandonerai la mia vita negli inferi né permetterai che il tuo Santo subisca la corruzione» (At 2,27). Nessuno, nemmeno il Signore Dio, può prendere posizione al posto nostro nella stupenda avventura di essere uomini e donne capaci di esplorare, fino agli inferi, il mistero della vita e della morte, dando una personale risposta all’enigma di un’esistenza dove il sepolcro non è tolto ma semplicemente riempito di amore infinito: «Per questo gioisce il mio cuore ed esulta la mia anima; anche il mio corpo riposa al sicuro» (Sal 15,9). Solo un’intima e profonda gioia può condurre la vita del discepolo di Cristo al frutto prezioso della Pentecoste, che può essere restituito e testimoniato solo «in piedi» e «a voce alta» (At 2,14), come fa Pietro insieme agli Undici quando lo «Spirito Santo promesso» (2,33) li affranca da ogni residuo timore. Quando questa guarigione avviene, non esistono più alcuna complicità e imbarazzo di fronte al male. Solo la responsabilità di annunciare come l’opera di Dio sia capace di risplendere in mezzo a qualsiasi tenebra e ombra di morte: «Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere» (At 2,24). Si tratta dunque di scegliere se continuare a prendere ciò che può solo anestetizzare la paura di morire, oppure avere il coraggio di offrire noi stessi per acconsentire alla luce della risurrezione di rallegrare la vita del mondo. Anche attraverso il nostro volto contento e risorto: «Gioia piena alla tua presenza, dolcezza senza fine alla tua destra» (Sal 15,11).
</p>

<p>
<u>HomilyVoice-21</u> / PRIMA LETTURA Questo Gesù, Dio lo ha risuscitato e noi tutti ne siamo testimoni. Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire. Chi è il Messia del Signore? Colui nella cui persona si compie ogni promessa, profezia, oracolo, giuramento, decreto usciti dal cuore del Signore nostro Dio e a noi rivelati per mezzo dei suoi profeti. Se una sola promessa, una sola profezia, un solo oracolo, un solo giuramento, un solo decreto non si compie in una persona, quella persona mai potrà dire di essere il Cristo di Dio. Neanche nessun altro potrà dire che lui è il Cristo Di Dio. Tutte le promesse, tutte le profezie, tutti gli oracoli, tutti i giuramenti, tutti i decreti del Signore si sono compiuti e si compiono in una sola persona: in Gesù il Nazareno. Ne consegue per logica di purissima fede, che Gesù è il Cristo Dio. In più c’è da aggiungere che essendosi ogni Parola di Dio realizzata e divenuta vita in Cristo Gesù, in nessun’altra persona vi potrà essere compimento o realizzazione. Uno, uno solo è il Cristo di Dio. La fede però non è fatta di sola storia. È fatta di storia e della verità che è posta dal Padre celeste nella storia. La storia per essere fede per noi deve essere letta, compresa, interpretata, illuminata, spiegata con la purissima verità e in pienezza di intelligenza dello Spirito Santo. Ecco come oggi l’Apostolo Pietro illumina la storia di Cristo Gesù con la purezza e la santità della luce dello Spirito di Dio che si è posato si di lui. Seguiamo la sua luce o la sua argomentazione. Gesù di Nazaret è stata persona accreditata da Dio presso quanti lo stanno ad ascoltare con miracoli, segni e prodigi. Il popolo ha visto Gesù, ha visto i segni, i miracoli, i prodigi da Lui operati. Cosa non vede il popolo? Non vede che è Dio che opera tutto per mezzo di Gesù. Invisibilmente opera il Padre. Visibilmente opera Gesù. La storia è visibile. L’opera di Dio è invisibile. Pietro rivela l’opera di Dio e la storia di Gesù diviene vero fondamento per la nostra fede. Questa è la prima argomentazione o il primo annuncio dell’Apostolo Pietro. Ora seguiamo nella seconda argomentazione o secondo annuncio. Gesù è stato consegnato a loro secondo il prestabilito disegno del Padre. La consegna è visibile. Il disegno del Padre è invisibile. Visibilità e invisibilità sono un solo annuncio. Non sono due annunci, ma un solo annuncio. Sempre al visibile va aggiunto l’invisibile. Consegnato a loro, essi lo hanno ucciso. Non direttamente, ma indirettamente per mano di pagani. L’uccisione è stata per crocifissione. La crocifissione è la parte visibile, come visibile è la consegna. Invisibile è la risurrezione. Essa però non è stata invisibile per tutti. Sappiamo per bocca di Paolo che hanno visto Gesù Risorto più di cinquecento fratelli. Ora l’Apostolo Pietro aggiunge un terzo elemento alla verità della storia. Dice che la risurrezione del Messia è vera profezia e questa profezia è data a noi per bocca del Patriarca Davide. Finora l’Apostolo Pietro è stato testimone di una storia nella quale ogni profezia si compie. Ora il Padre, nello Spirito Santo, costituisce lui, Pietro, suo profeta e gli fa rivelare cosa è avvenuto di Gesù dopo la sua gloriosa risurrezione. Passiamo visibile all’invisibile di oggi. Ecco la storia: Questo Gesù, Dio lo ha risuscitato e noi tutti ne siamo testimoni. Gesù il Crocifisso è Risorto. Ecco ora la profezia annunciata dall’Apostolo Pietro: Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire. I frutti operati dallo Spirito Santo sono visibili. L’effusione dello Spirito Santo è venuta in modo visibile per alcuni. Per quanti sono ora dinanzi a Pietro l’effusione è stata invisibile. Essi hanno solo sentito un vento che si abbatte gagliardo e un rombo come di tuono. C’è però una cosa che è invisibile per tutti: Gesù è innalzato alla destra di Dio. Questa è solo purissima rivelazione. Questa scienza è per ispirazione dello Spirito del Signore. Quando una sola di queste dinamiche della fede viene saltata, omessa, alterata, allora la vera fede mai potrà nascere in un cuore. Profezia, storia, compimento nella storia di ogni Parola di Dio, profezia sull’oggi stabilito, voluto, compiuto dal Signore devono essere una cosa sola: Ogni ministro di Cristo, ogni amministratore dei misteri di Dio, ogni membro del corpo di Cristo deve prestare somma attenzione. Tutti siamo obbligati a rispettare ogni dinamica della fede, pena o la non nascita della fede o la sua morte. Senza il rispetto di tutte le dinamiche, prima la fede avvizzisce e poi muore. Morta la fede, restano solo vaghi sentimenti. Leggiamo At 2,14.22-33 Allora Pietro con gli Undici si alzò in piedi e a voce alta parlò a loro così: « Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso. Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere. Dice infatti Davide a suo riguardo: Contemplavo sempre il Signore innanzi a me; egli sta alla mia destra, perché io non vacilli. Per questo si rallegrò il mio cuore ed esultò la mia lingua, e anche la mia carne riposerà nella speranza, perché tu non abbandonerai la mia vita negli inferi né permetterai che il tuo Santo subisca la corruzione. Mi hai fatto conoscere le vie della vita, mi colmerai di gioia con la tua presenza. Fratelli, mi sia lecito dirvi francamente, riguardo al patriarca Davide, che egli morì e fu sepolto e il suo sepolcro è ancora oggi fra noi. Ma poiché era profeta e sapeva che Dio gli aveva giurato solennemente di far sedere sul suo trono un suo discendente, previde la risurrezione di Cristo e ne parlò: questi non fu abbandonato negli inferi, né la sua carne subì la corruzione. Questo Gesù, Dio lo ha risuscitato e noi tutti ne siamo testimoni. Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire. Oggi noi abbiamo privato la fede del suo mistero trinitario, della storia, della profezia sia antica che nuova o perenne, che dovrà caratterizzare l’annuncio, la testimonianza, la predicazione, l’insegnamento. Cosa rimane della vera fede? Un vago sentimento filantropico. Si tratta però non di una filantropia soprannaturale, bensì di una filantropia puramente umana, sovente anche di una filantropia atea. Pensare di costruire il nuovo uomo o la nuova umanità è semplicemente follia e insipienza. Al nostro annuncio manca la verità e dove la verità è assente lì è anche assente l’uomo nuovo e anche la nuova umanità. LETTURA DEL VANGELO «Dite così: “I suoi discepoli sono venuti di notte e l’hanno rubato, mentre noi dormivamo”. E se mai la cosa venisse all’orecchio del governatore, noi lo persuaderemo e vi libereremo da ogni preoccupazione». Il nostro Dio, che è Sapienza eterna ed infinita, che conosce i pensieri degli uomini, prima ancora che vengano concepiti, mai si lascerà prendere in trappola dall’uomo. Ecco cosa rivela il Salmo: Con l’uomo buono tu sei buono, con l’uomo integro tu sei integro, con l’uomo puro tu sei puro e dal perverso non ti fai ingannare. Perché tu salvi il popolo dei poveri, ma abbassi gli occhi dei superbi (Sal 18,26-28). Nella Vulgata: Cum sancto sanctus eris et cum viro innocente innocens eris et cum electo electus eris et cum perverso perverteris, quoniam tu populum humilem salvum facies et oculos superborum humiliabis (Sal 17,26-28). Il Signore mai permetterà che il Figlio suo venga travolto da una falsità storica. Potrà essere infangato da ogni menzogna e falsità ideologica, mai però da una falsità storica. Ecco cosa fa il Signore nostro Dio: Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote (Lc 1,51-53). Dire che Gesù è stato portato via dalla tomba dai suoi discepoli è falsità storica. Gesù è risorto e il Signore mai permetterà che si dicano falsità storiche e per questo è lui stesso che prepara la storia perché solo la verità storica trionfi. Sono i capi dei sacerdoti e i farisei che pongono dei soldati a custodia della tomba di Gesù perché il corpo non venga trafugato. Il giorno seguente, quello dopo la Parasceve, si riunirono presso Pilato i capi dei sacerdoti e i farisei, dicendo: «Signore, ci siamo ricordati che quell’impostore, mentre era vivo, disse: “Dopo tre giorni risorgerò”. Ordina dunque che la tomba venga vigilata fino al terzo giorno, perché non arrivino i suoi discepoli, lo rubino e poi dicano al popolo: “È risorto dai morti”. Così quest’ultima impostura sarebbe peggiore della prima!». Pilato disse loro: «Avete le guardie: andate e assicurate la sorveglianza come meglio credete». Essi andarono e, per rendere sicura la tomba, sigillarono la pietra e vi lasciarono le guardie (Mt 27, 52-66). Ora sono i soldati i testimoni della verità storica. Non sono gli apostoli. Sarebbero testimoni di parte. Sono invece quanti sono stati posti come custodi dalla parte avversa a Cristo Gesù. La loro testimonianza è a fondamento della risurrezione di Gesù. I discepoli non lo hanno trafugato. Cosa fanno però i soldati? Si lasciano comprare per denaro. Per denaro negano ciò che essi hanno visto e udito. Per denaro da testimoni della verità storica si trasformano in annunciatori e testimoni di falsità. Loro sanno di mentire. Il denaro è stato sempre e sempre sarà attore principale della storia. Con esso tutto si può comprare e tutto si può vendere. Giuda per denaro vendette Gesù. I soldati per denaro vendono la verità storica e si fanno diffusori di falsità. Ecco alcune rivelazioni sul denaro fatte dalla Scrittura Santa: Per amore del denaro molti peccano, chi cerca di arricchire volta lo sguardo. Fra le giunture delle pietre si conficca un piolo, tra la compera e la vendita s’insinua il peccato. Se non ti afferri con forza al timore del Signore, la tua casa andrà presto in rovina (Sir 27,1-3). Chi ama l’oro non sarà esente da colpa, chi insegue il denaro ne sarà fuorviato. Molti sono andati in rovina a causa dell’oro, e la loro rovina era davanti a loro. È una trappola per quanti ne sono infatuati, e ogni insensato vi resta preso. Beato il ricco che si trova senza macchia e che non corre dietro all’oro (Sir 31,6-8). Nessun servitore può servire due padroni, perché o odierà l’uno e amerà l’altro, oppure si affezionerà all’uno e disprezzerà l’altro. Non potete servire Dio e la ricchezza». I farisei, che erano attaccati al denaro, ascoltavano tutte queste cose e si facevano beffe di lui. Egli disse loro: «Voi siete quelli che si ritengono giusti davanti agli uomini, ma Dio conosce i vostri cuori: ciò che fra gli uomini viene esaltato, davanti a Dio è cosa abominevole (Lc 16,13-15). Dopo alcuni giorni, Felice arrivò in compagnia della moglie Drusilla, che era giudea; fece chiamare Paolo e lo ascoltava intorno alla fede in Cristo Gesù. Ma quando egli si mise a parlare di giustizia, di continenza e del giudizio futuro, Felice si spaventò e disse: «Per il momento puoi andare; ti farò chiamare quando ne avrò il tempo». Sperava frattanto che Paolo gli avrebbe dato del denaro; per questo abbastanza spesso lo faceva chiamare e conversava con lui. Trascorsi due anni, Felice ebbe come successore Porcio Festo. Volendo fare cosa gradita ai Giudei, Felice lasciò Paolo in prigione (At 24,24-27). Guai a loro! Perché si sono messi sulla strada di Caino e, per guadagno, si sono lasciati andare alle seduzioni di Balaam e si sono perduti nella ribellione di Core (Gd 1,11). Verità e sete del denaro mai potranno abitare nello stesso cuore. Per sete del denaro sempre si venderà la verità storica. LEGGIAMO IL TESTO DI Mt 28,8-15 Abbandonato in fretta il sepolcro con timore e gioia grande, le donne corsero a dare l’annuncio ai suoi discepoli. Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno». Mentre esse erano in cammino, ecco, alcune guardie giunsero in città e annunciarono ai capi dei sacerdoti tutto quanto era accaduto. Questi allora si riunirono con gli anziani e, dopo essersi consultati, diedero una buona somma di denaro ai soldati, dicendo: «Dite così: “I suoi discepoli sono venuti di notte e l’hanno rubato, mentre noi dormivamo”. E se mai la cosa venisse all’orecchio del governatore, noi lo persuaderemo e vi libereremo da ogni preoccupazione». Quelli presero il denaro e fecero secondo le istruzioni ricevute. Così questo racconto si è divulgato fra i Giudei fino ad oggi. Nessuno inganni se stesso. Quando nel cuore entra la sete del denaro, sempre sarà venduto Cristo Gesù, il suo Vangelo, la sua verità. Alla sete del denaro va aggiunta la sete di gloria mondana ed effimera. Chi vuole annunciare il Vangelo nella sua purissima verità, chi vuole essere testimone della verità storica di Gesù Signore, nella comprensione di essa nella sapienza e intelligenza dello Spirito Santo, deve essere libero, anzi deve essere povero in spirito. Desiderio di denaro, brama di gloria mondana, sete di fama terrena, sempre fanno sì che si venda la verità e si diventi proclamatori di falsità. Madre di Dio, vieni in nostro soccorso. Non permettere che i cristiani siano inquinati nel cuore e nella mente da questa sete di peccato. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
