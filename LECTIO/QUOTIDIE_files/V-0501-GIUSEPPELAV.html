<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> 1 maggio, San Giuseppe Lavoratore
</p>

<p>
<u>ANTIFONA</u> / Beato chi teme il Signore e cammina nelle sue vie. Della fatica delle tue mani ti nutrirai, sarai felice e avrai ogni bene. Alleluia. (Sal 127, 1-2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che hai chiamato l’uomo a cooperare con il lavoro al disegno della tua creazione, fa' che per l'esempio e l'intercessione di san Giuseppe siamo fedeli ai compiti che ci affidi, e riceviamo la ricompensa che ci prometti. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Dio vide quanto aveva fatto, ed ecco, era cosa molto buona</b> / Dal libro della Gènesi (Gen 1,26-2,3) / Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò: maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogàtela, dominate sui pesci del mare e sugli uccelli del cielo e su ogni essere vivente che striscia sulla terra». Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno. Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando. / Parola di Dio.
</p>

<p>
<u>LETTURA2</u> / <b>Qualunque cosa facciate, fatela di buon animo, come per il Signore e non per gli uomini</b> / Dalla lettera di san Paolo apostolo ai Colossési (Col 3, 14-15.17.23-24) / Fratelli, sopra tutte queste cose rivestitevi della carità, che le unisce in modo perfetto. E la pace di Cristo regni nei vostri cuori, perché a essa siete stati chiamati in un solo corpo. E rendete grazie! E qualunque cosa facciate, in parole e in opere, tutto avvenga nel nome del Signore Gesù, rendendo grazie per mezzo di lui a Dio Padre. Qualunque cosa facciate, fatela di buon animo, come per il Signore e non per gli uomini, sapendo che dal Signore riceverete come ricompensa l’eredità. Servite il Signore che è Cristo! / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 89) <b>Rendi salda, Signore, l’opera delle nostre mani</b> / Prima che nascessero i monti e la terra e il mondo fossero generati, da sempre e per sempre tu sei, o Dio. / Tu fai ritornare l’uomo in polvere, quando dici: «Ritornate, figli dell’uomo». Mille anni, ai tuoi occhi, sono come il giorno di ieri che è passato, come un turno di veglia nella notte. / Insegnaci a contare i nostri giorni e acquisteremo un cuore saggio. Ritorna, Signore: fino a quando? Abbi pietà dei tuoi servi! / Saziaci al mattino con il tuo amore: esulteremo e gioiremo per tutti i nostri giorni. Si manifesti ai tuoi servi la tua opera e il tuo splendore ai loro figli.
</p>

<p>
<u>ALLELUIA</u> / Alleluia, alleluia / Di giorno in giorno benedetto il Signore: a noi Dio porta la salvezza. (Sal 67,20) / Alleluia.
</p>

<p>
<u>VANGELO</u> / <b>Non è costui il figlio del falegname?</b> / Dal Vangelo secondo Matteo (Mt 13,54-58) / In quel tempo Gesù, venuto nella sua patria, insegnava nella loro sinagoga e la gente rimaneva stupita e diceva: «Da dove gli vengono questa sapienza e i prodigi? Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria e in casa sua». E lì, a causa della loro incredulità, non fece molti prodigi. / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Rivolgiamo la nostra preghiera a Cristo, che non ha disdegnato di essere chiamato il figlio del falegname, e con la sua opera ha elevato a nuova dignità il lavoro dell'uomo. Diciamo insieme: <b>Ascoltaci, o Signore.</b> / Signore Dio, che hai creato la terra perchè diventasse la dimora dell'uomo, aiutaci a renderla, col nostro lavoro, sempre più umana e abitabile. Preghiamo. / Signore, che hai nobilitato l'opera delle mani dell'uomo facendoti tu stesso lavoratore, Fa' che non diventiamo mai schiavi del lavoro e del guadagno, ma ce ne serviamo come mezzo di liberazione a gloria del tuo nome. Preghiamo. / Signore, che hai manifestato la tua predilezione per i poveri e gli oppressi, aiuta i disoccupati ad avere un lavoro sicuro e una condizione degna di uomini liberi. Preghiamo. / Signore, che hai scelto una famiglia povera e un villaggio sconosciuto per la tua dimora fra noi, Fa' che non disprezziamo le cose umili e semplici, perchè attraverso di esse tu ci porti la salvezza. Preghiamo. / Per i movimenti sindacali. Preghiamo. / Per la giustizia e l'onestà nel lavoro. Preghiamo. / Padre santo, che hai rivelato a san Giuseppe il mistero di tuo Figlio e lo hai affidato alla sua guida e custodia, donaci di poter sempre più comprendere il mistero della sua incarnazione. Per Cristo nostro Signore. Amen.
</p>

<p>
<u>OFFERTORIO</u> / O Dio, fonte della misericordia, guarda i doni che ti presentiamo nella memoria di san Giuseppe, e fa’ che la nostra umile offerta diventi pegno della tua protezione. Per Cristo nostro Signore.
</p>

<p>
<u>PREFAZIO</u> / <b>La missione di san Giuseppe</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Noi ti lodiamo, ti benediciamo, ti glorifichiamo nella memoria di san Giuseppe. Egli, uomo giusto, da te fu prescelto come sposo di Maria, Vergine e Madre di Dio; servo saggio e fedele, fu posto a capo della santa Famiglia per custodire, come padre, il tuo unico Figlio, concepito per opera dello Spirito Santo, Gesù Cristo Signore nostro. Per mezzo di lui gli Angeli lodano la tua gloria, le Dominazioni ti adorano, le Potenze ti venerano con tremore; a te inneggiano i cieli dei cieli e i Serafini, uniti in eterna esultanza. Al loro canto concedi, o Signore, che si uniscano le nostre umili voci nell’inno di lode: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Qualunque cosa facciate, in parole e in opere, tutto avvenga nel nome del Signore Gesù, rendendo grazie a Dio. Alleluia. (Col 3,17)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai nutriti con il pane del cielo, fa’ che, sull’esempio di san Giuseppe, conserviamo nei nostri cuori la memoria del tuo amore, per godere il frutto della pace senza fine. Per Cristo nostro Signore.
</p>

<h3>LECTIO</h3>

<p>
<u>EVANGELIZO-13</u> / Isacco della Stella (? - ca 1171) monaco cistercense / Omelia 16, prima per la domenica del Settantesimo, §5-8 ; SC 130 / La Parabola della vigna / Dichiaro il mio completo rispetto alla spiegazione fedele e pertinente che riconosce la Chiesa universale nella vigna [della parabola in Matteo 20,15]: la vigna rappresenta Cristo; i rami, i cristiani; il vignaiolo e padrone, il Padre celeste; il giorno, il tempo nella sua totalità o la vita dell'uomo; le ore, le età del mondo o dell'individuo; la piazza, la frenetica attività del mondo, avida di denaro. Personalmente tuttavia, mi piace considerare l'anima e il corpo, cioè la persona intera, come una vigna. Non devo trascurarla, ma zappare bene e lavorare perché non sia soffocata da germogli o radici estranee, né disturbata dall'abbondanza dei suoi propri germogli. Devo potarla perché non produca troppi rami e porti più frutti. Devo assolutamente circondarla con una siepe perché non sia a portata di mano dei passanti sulla strada e soprattutto perché il cinghiale del bosco non la distrugga (cfr Sal 80,14). Devo coltivarla con la massima cura affinché il ceppo autentico della vigna prescelta non degeneri e non diventi una vigna straniera, incapace di rallegrare Dio e gli uomini (cfr Sal 104,15), piuttosto capace di rattristarli. Devo proteggerla con la massima vigilanza affinché il frutto che è costato tanto lavoro ed è stato così a lungo atteso non sia rubato in segreto da chi, di nascosto, divora il povero (Ab 3,14), affinché non scompaia all'improvviso a causa di una devastazione imprevista. Ecco perché il primo uomo ha ricevuto l'ordine di custodire il Paradiso come se fosse la sua vigna (Gen 2,15).
</p>

<p>
<u>EVANGELIZO-14</u> / Sant'Ireneo di Lione (ca130-ca 208) vescovo, teologo e martire / Contro le eresie, IV, 37 / “Chi crede nel Figlio ha la vita eterna; chi non obbedisce al Figlio non vedrà la vita” / Dio ha fatto l’uomo libero… perché possa rispondere alla sua chiamata in modo volontario e senza costrizione. La violenza infatti non esiste presso Dio, al contrario egli senza posa ci invita al bene. E non solo nel campo dell’agire, ma anche nella fede il Signore ha voluto salvaguardare la libertà … dell’uomo. Dice infatti: “Sia fatto a voi secondo la vostra fede » (Mt 9,29). Mostra così che la fede appartiene propriamente all’uomo, poiché deriva dalla sua decisione personale. Dice ancora: “Tutto è possibile per chi crede » (Mc 9,23), e altrove: “Và, e sia fatto secondo la tua fede” Mt 8,13). Tutti questi testi dimostrano che è l’uomo stesso a decidere il suo destino secondo quanto sceglie o no. Ecco perché: “Chi crede nel Figlio ha la vita eterna; chi non crede in lui non ha la vita eterna”… Allora, si dirà, sarebbe stato meglio che Dio non avesse creato gli angeli con la possibilità di trasgredire la sua Legge. Non avrebbe dovuto neppure creare gli uomini, poiché sarebbero divenuti presto ingrati verso di lui: era infatti il rischio connesso alla natura umana razionale, capace di esaminare e giudicare. Avrebbe dovuto farli come gli esseri senza ragione e senza principio di vita propria… Ma, in questo caso, il bene non avrebbe avuto alcun fascino per l’uomo, la comunione con Dio alcun valore ai suoi occhi. Il bene non avrebbe acceso il minimo desiderio in lui, perché l’avrebbe avuto senza andarlo a cercare…; il bene innato in lui, va da sé… Se l’uomo fosse buono per natura e non per sua volontà…, non capirebbe più che il bene è bello, non potrebbe gioirne. Quale gioia del bene potrebbero avere coloro che l’ignorano? Quale gloria coloro che non avranno fatto alcuno sforzo? Quale corona coloro che non avranno lottato per ottenerla ?... Al contrario, più la nostra ricompensa sarà il risultato di una lotta, più avrà valore ; più avrà valore, più l’ameremo.
</p>

<p>
<u>EVANGELIZO-15</u> / Sant'Ambrogio (ca 340-397 vescovo di Milano e dottore della Chiesa / Sul bene della morte, 12, 52-55; CSEL 32, 747-750 / «La via, la verità e la vita» / Andiamo senza timore a Gesù, nostro Redentore, andiamo con animo intrepido verso la schiera dei santi, verso l’assemblea dei giusti. Sì, andremo dai nostri fratelli, andremo dai nostri maestri nella fede… Il Signore sarà la luce di tutti e splenderà su tutti quella “luce vera che illumina ogni uomo” (Gv 1,19). Andremo là dove il Signore Gesù ha preparato per i suoi la dimora, affinché siamo anche noi dove lui è. Così infatti ha voluto… E qual è la sua volontà? “Ritornerò e vi prenderò con me, perché siate anche voi dove sono io” (Gv 14,2-3)… Ha indicato la via e il luogo dicendo: “E del luogo dove io vado, voi conoscete la via”. Il luogo è presso il Padre, la via è Cristo, come dice lui stesso: “Io sono la via, la verità e la vita. Nessuno viene al Padre se non per mezzo di me”. Entriamo in questa via, custodiamo la verità, seguiamo la vita. È via che conduce, verità che conforta, vita che si dona. Affinché poi conoscessimo la sua vera volontà, alla fine del discorso aggiunge: “Padre, voglio che anche quelli che mi hai dato siano con me dove sono io, perché contemplino la mia gloria” (Gv 17,24)… Ti seguiamo, Signore Gesù; ma tu chiamaci affinché possiamo seguirti davvero, poiché senza di te nessuno può ascendere. Tu infatti sei la via, la verità, la vita, e sei anche il nostro aiuto, la nostra fede, il premio. Accogli i tuoi, tu che sei la via; confermali, tu che sei la verità; vivificali, tu che sei la vita.
</p>

<p>
<u>EVANGELIZO-16</u> / San Bernardo (1091-1153) monaco cistercense e dottore della Chiesa / Discorsi sul Cantico dei cantici 27, 8-10 / «Noi verremo e prenderemo dimora presso di lui» / “Io e il Padre, dice il Figlio, verremo a lui e prenderemo dimora presso di lui”. A lui, cioè all’uomo santo. Penso che anche il profeta non parlasse di altro quando disse: “Eppure tu abiti la santa dimora, tu, lode di Israele” (Sal 22,4). Lo dichiara pure l’apostolo Paolo: “Che il Cristo abiti per la fede nei vostri cuori” (Ef 3,17). Non è da meravigliarsi, se il Signore Gesù si compiace di abitare questo cielo, per il quale non solo disse: “Sia”, come per le altre creature, ma lottò  per conquistarlo e morì per redimerlo. Per questo, dopo aver sofferto, dice con più desiderio: “Questo è il mio riposo per sempre; qui abiterò, perché l’ho desiderato” (Sal 132,14)... “Perché dunque sei triste, o anima mia, e perché su di me gemi?” (Sal 42,6). Pensi forse che in te non troverai posto per il Signore? E quale posto in noi può essere capace della sua gloria e sufficiente per la sua maestà? Che io meriti almeno di adorarlo nel luogo che fa da sgabello ai suo piedi. Chi mi darà di aderire alle orme di qualche anima santa che il Signore si è scelta in eredità? (Sal 32,12). Tuttavia, se si degnerà di infondere anche nella mia anima l’olio della sua misericordia, tanto che anch’io possa dire: “Corro per la via dei tuoi comandamenti, perché hai dilatato il mio cuore” (Sal 119,32), allora potrò forse io pure offrire in me stesso, se non un grande cenacolo ove egli possa mettersi a tavola con i suoi discepoli (Mc 14,15), almeno un luogo dove posare il capo (Mt 8,20).
</p>

<p>
<u>EVANGELIZO-17</u> / Pietro il Venerabile (1092-1156) abate di Cluny / Discorso sulla lode del sacro sepolcro / «Alla ricerca di Gesù» / Ascoltate popoli tutti; ascoltate, nazioni disperse sulla faccia della terra; prestate orecchio, popoli di ogni razza e lingua (Ap 7,9), voi tutti che vi credavate abbandonati e vi pensavate fino a oggi spregevoli; prestate orecchio e rallegratevi: il vostro Creatore non vi ha dimenticati. Non ha voluto lasciare che la sua ira restasse oltre la sua misericordia; ora egli vuole salvare nella sua bontà non soltanto il piccolo numero dei giudei, ma anche le moltitudini innumerevoli che siete voi. Ascoltate il santo profeta Isaia...: «In quel giorno la radice di Iesse si leverà a vessillo per i popoli» (Is 11,10)... Come attestò Gesù stesso, egli è colui sul quale «il Padre, Dio, ha messo il suo sigillo» perché egli fosse un segno. Ma un segno per che cosa? Perché, innalzato sopra il vessillo della croce, tale il serpente di bronzo innalzato in mezzo all'accampamento (Num 21), egli volgesse verso di sé lo sguardo non soltanto del popolo ebreo ma dell'universo intero, e attirasse a sé con la morte sulla croce il cuore di tutti gli uomini. In tal modo, egli avrebbe insegnato loro a riporre in lui ogni speranza. Guarendo tutte le debolezze, perdonando tutti i peccati, aprendo a tutti il Regno dei cieli chiuso da tanto tempo, egli avrebbe mostrato loro che è proprio «Colui che deve venire..., colui che è atteso dalle nazioni» (Gen 49,10 volg). Questo vessillo è stato da lui innalzato per le nazioni, per «raccogliere gli espulsi di Israele e radunare i dispersi di Giuda» (Is 11,12).
</p>

<p>
<u>EVANGELIZO-18</u> / San Giovanni XXIII (1881-1963) papa / Discorsi, V, p. 210 / "Vi dò la mia pace" / Oh Principe della pace, Gesù risorto, guarda con benevolenza l'umanità intera. Da te solo ella attende aiuto e soccorso. Come al tempo della tua vita terrestre, tu preferisci sempre i piccoli, gli umili, quelli che soffrono. Vai sempre dai peccatori. Fa' che tutti t'invochino e ti trovino, per aver in te la via, la verità e la vita (Gv 14,6). Dacci la tua pace, Agnello immolato per la nostra salvezza (Ap 5,6; Gv 1,29): "Agnello di Dio che togli il peccato dal mondo, dacci la pace!" Ecco la nostra preghiera, Gesù: Allontana dal cuore dell'uomo tutto ciò che può compromettere la pace, confermali nella verità, nella giustizia e nell'amore fraterno. Illumina i responsabili; i loro sforzi, in vista del bene dei popoli, siano uniti allo sforzo di assicurare loro la pace. Infiamma la volontà di tutti al fine di rovesciare le barriere che dividono, e rinforzare i legami della carità. Infiamma la volontà di tutti al fine che tutti siano pronti a comprendere, a compatire, a perdonare, affinché tutti siano uniti nel tuo nome e trionfi nei cuori, le famiglie, il mondo intero, la pace, la tua pace.
</p>

<p>
<u>EVANGELIZO-19</u> / Sant'Ippolito di Roma (?-ca 235) sacerdote e martire / La Tradizione apostolica, 25; SC 11, 101 / "Chi opera la verità viene alla luce" / Venuta la sera, presente il vescovo, il diacono porta la lampada. E in piedi in mezzo a tutti i fedeli, renderà grazie. Saluterà prima dicendo: "Il Signore sia con voi." E il popolo dirà: "E con il tuo spirito" - "Rendiamo grazie al Signore" E diranno: "È cosa buona e giusta; a lui sia ogni gloria e onore"... E pregherà dicendo: "Ti ringrazio, o Dio, per il tuo Figlio Gesù Cristo, nostro Signore, di averci illuminati, durante tutto il giorno, rivelandoci la luce incorruttibile. Abbiamo terminata la giornata e siamo giunti sulle soglie della notte. Siamo stati ricolmi della luce del giorno, che tu hai creato per la nostra gioia. Ed ora non ci manca la luce della lampada della sera. Cantiamo dunque la tua santità e la tua gloria per il tuo Figlio unico, nostro Signore Gesù Cristo. Per lui e con lui tu possiedi la gloria, la potenza, l'onore, con lo Spirito Santo, ora e nei secoli dei secoli. Amen" E tutti diranno: "Amen". Si alzeranno dopo il pasto pregando. I bambini diranno i salmi, così pure le vergini.
</p>

<p>
<u>EVANGELIZO-20</u> / San Colombano (563-615) monaco, fondatore di monasteri / Istruzione spirituale, 13, 2, 3 / «La mia carne è vero cibo e il mio sangue vera bevanda» / Fratelli carissimi, ascoltate attentamente. Vi parlerò della inesauribile sorgente divina. Però, per quanto sembri paradossale, vi dirò: Non estinguete mai la vostra sete. Così potrete continuare a bere alla sorgente della vita, senza smettere mai di desiderarla. È la stessa sorgente, la fontana dell'acqua viva che vi chiama a sé e vi dice: «Chi ha sete venga a me e beva» (Gv 7,37). Bisogna capire bene quello che si deve bere. Ve lo dice lo stesso profeta Geremia, ve lo dice la sorgente stessa: «Hanno abbandonato me, sorgente di acqua viva, dice il Signore» (Ger 2,13). È dunque il Signore, il nostro Dio Gesù Cristo, questa sorgente di vita che ci invita a sé, perché di lui beviamo. Beve di lui chi lo ama. Beve di lui chi si disseta della Parola di Dio... Beviamo dunque alla sorgente che altri hanno abbandonata». Affinché mangiamo di questo pane e beviamo a questa sorgente (...), egli dice essere il «pane vivo che dà la vita al mondo (Gv 6,51.33) e che dobbiamo mangiare. (...) Osservate bene da dove scaturisce questa fonte; poiché quello stesso che è il pane è anche la fonte, cioè il Figlio unico, il nostro Dio Cristo Signore, di cui dobbiamo aver sempre fame. È vero che amandolo lo mangiamo e desiderandolo lo introduciamo in noi; tuttavia dobbiamo sempre desiderarlo come degli affamati. Con tutta la forza del nostro amore beviamo di lui che è la nostra sorgente; attingiamo da lui con tutta l'intensità del nostro cuore e gustiamo la dolcezza del suo amore. Il Signore infatti è dolce e soave: sebbene lo mangiamo e lo beviamo, dobbiamo tuttavia averne sempre fame e sete, perché è nostro cibo e nostra bevanda. Nessuno potrà mai mangiarlo e berlo interamente, perché mangiandolo e bevendolo non si esaurisce, né si consuma. Questo nostro pane è eterno, questa nostra sorgente è perenne.
</p>

<p>
<u>DIBRUNO1</u> / Non è costui il figlio del falegname? (Mt 13,54-58) / Vale per San Giuseppe ciò che San Paolo annunzia ai Corinzi: “Considerate infatti la vostra chiamata, fratelli: non ci sono fra voi molti sapienti dal punto di vista umano, né molti potenti, né molti nobili. Ma quello che è stolto per il mondo, Dio lo ha scelto per confondere i sapienti; quello che è debole per il mondo, Dio lo ha scelto per confondere i forti; quello che è ignobile e disprezzato per il mondo, quello che è nulla, Dio lo ha scelto per ridurre al nulla le cose che sono, perché nessuno possa vantarsi di fronte a Dio. Grazie a lui voi siete in Cristo Gesù, il quale per noi è diventato sapienza per opera di Dio, giustizia, santificazione e redenzione, perché, come sta scritto, chi si vanta, si vanti nel Signore” (1Cor 1,26-31). In fondo, Giuseppe rispetta la tradizione di famiglia. Anche il Padre suo, Davide, era persona umile, perché custode di gregge: “Samuele fece santificare anche Iesse e i suoi figli e li invitò al sacrificio. Quando furono entrati, egli vide Eliàb e disse: «Certo, davanti al Signore sta il suo consacrato!». Il Signore replicò a Samuele: «Non guardare al suo aspetto né alla sua alta statura. Io l’ho scartato, perché non conta quel che vede l’uomo: infatti l’uomo vede l’apparenza, ma il Signore vede il cuore». Iesse chiamò Abinadàb e lo presentò a Samuele, ma questi disse: «Nemmeno costui il Signore ha scelto». Iesse fece passare Sammà e quegli disse: «Nemmeno costui il Signore ha scelto». Iesse fece passare davanti a Samuele i suoi sette figli e Samuele ripeté a Iesse: «Il Signore non ha scelto nessuno di questi». Samuele chiese a Iesse: «Sono qui tutti i giovani?». Rispose Iesse: «Rimane ancora il più piccolo, che ora sta a pascolare il gregge». Samuele disse a Iesse: «Manda a prenderlo, perché non ci metteremo a tavola prima che egli sia venuto qui». Lo mandò a chiamare e lo fece venire. Era fulvo, con begli occhi e bello di aspetto. Disse il Signore: «Àlzati e ungilo: è lui!»” (1Sam 16,5-12). Anche la Vergine Maria è grande per la sua umiltà: “L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata. Grandi cose ha fatto per me l’Onnipotente e Santo è il suo nome” (Lc 1,46-49). Anche Gesù si è fatto umile, si è annichilito fino alla morte di croce: “Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre” (Fil 2,6-11). Per Gesù è un onore essere figlio di un falegname. Avere un padre umile, che vive sempre nella più pura obbedienza al suo Signore, è la nobiltà più alta che si possa desiderare. / In quel tempo Gesù, venuto nella sua patria, insegnava nella loro sinagoga e la gente rimaneva stupita e diceva: «Da dove gli vengono questa sapienza e i prodigi? Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria e in casa sua». E lì, a causa della loro incredulità, non fece molti prodigi. / La grandezza secondo Dio e quella secondo il mondo non coincidono. La grandezza secondo il mondo si misura in potere, in potenza, in possesso, in denaro, in vizio. Quella secondo Dio si misura invece in umiltà, povertà, virtù, servizio, obbedienza a Dio e alle sue Leggi. Quando si vive nella Legge del Signore – e Giuseppe vive nella più alta obbedienza al suo Dio – nessun lavoro è vile, perché sempre benedetto dal Signore e dal Signore arricchito di molti frutti. Vile è quel lavoro che è svolto nella disonestà, nell’ingiustizia, nella trasgressione della Legge di Dio, nel peccato. Vile è ogni opera dell’uomo che arreca danni ai suoi fratelli, sia danni spirituali che materiali. Vile è tutto ciò che nasce dal peccato, perché lede la giustizia di Dio e degli uomini. / Madre di Dio, Angeli, Santi, fateci essere umili, miti, ricchi di ogni virtù dinanzi a Dio.
</p>

<p>
<u>DIBRUNO-21</u> / Non è costui il figlio del falegname? (Mt 13,54-58) / Il Signore Dio prima di fare l’uomo a sua immagine, gli aveva creato un giardino di delizie. Tutto la terra gli dava spontaneamente nutrimento: “Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò: maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra». Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo” (Cfr. Gen 1,26-31). La stessa verità viene affermata nel Secondo Capitolo della Genesi: “Allora il Signore Dio plasmò l’uomo con polvere del suolo e soffiò nelle sue narici un alito di vita e l’uomo divenne un essere vivente. Poi il Signore Dio piantò un giardino in Eden, a oriente, e vi collocò l’uomo che aveva plasmato. Il Signore Dio fece germogliare dal suolo ogni sorta di alberi graditi alla vista e buoni da mangiare, e l’albero della vita in mezzo al giardino e l’albero della conoscenza del bene e del male. Un fiume usciva da Eden per irrigare il giardino, poi di lì si divideva e formava quattro corsi. Il Signore Dio prese l’uomo e lo pose nel giardino di Eden, perché lo coltivasse e lo custodisse. Il Signore Dio diede questo comando all’uomo: «Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire»” (Cfr. Gen 2,4-18). Cosa era il lavoro per l’uomo? Il lavoro prima era un gioco. Come Dio giocava con la sapienza nella creazione dell’universo, così avrebbe voluto giocare con l’uomo nella custodia e nella coltivazione della terra: “Il Signore mi ha creato come inizio della sua attività, prima di ogni sua opera, all’origine. Dall’eternità sono stata formata, fin dal principio, dagli inizi della terra. Quando egli fissava i cieli, io ero là; quando tracciava un cerchio sull’abisso, quando condensava le nubi in alto, quando fissava le sorgenti dell’abisso, quando stabiliva al mare i suoi limiti, così che le acque non ne oltrepassassero i confini, quando disponeva le fondamenta della terra, io ero con lui come artefice ed ero la sua delizia ogni giorno: giocavo davanti a lui in ogni istante, giocavo sul globo terrestre, ponendo le mie delizie tra i figli dell’uomo” (Pr 8,22-31). Poi però venne la disobbedienza. L’uomo non riconobbe Dio come suo Signore, la terra non riconobbe e non riconosce l’uomo come suo signore, per il quale deve produrre i suoi frutti. Il Signore Dio ha tolto alla terra questa obbedienza: “All’uomo disse: «Poiché hai ascoltato la voce di tua moglie e hai mangiato dell’albero di cui ti avevo comandato: “Non devi mangiarne”, maledetto il suolo per causa tua! Con dolore ne trarrai il cibo per tutti i giorni della tua vita. Spine e cardi produrrà per te e mangerai l’erba dei campi. Con il sudore del tuo volto mangerai il pane, finché non ritornerai alla terra, perché da essa sei stato tratto: polvere tu sei e in polvere ritornerai!»” (Gen 3,17-19). Se l’uomo vuole trarre i frutti dalla terra la deve irrorare con il suo sudore. Deve versare su di essa il suo sangue, il suo alito di vita. / In quel tempo Gesù, venuto nella sua patria, insegnava nella loro sinagoga e la gente rimaneva stupita e diceva: «Da dove gli vengono questa sapienza e i prodigi? Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria e in casa sua». E lì, a causa della loro incredulità, non fece molti prodigi. / Anche Giuseppe, il Custode del Redentore e della Vergine Maria, sua sposa, deve trarre i frutti dalla terra esercitando il duro lavoro del falegname. Il lavoro, svolto come obbedienza a Dio e la sofferenza che esso produce, diviene vera via, vero sacrificio per l’espiazione dei nostri peccati e strumento di redenzione per i nostri fratelli. / Madre della Redenzione, Angeli, Santi, fate che viviamo il lavoro come vero olocausto.  
</p>

<p>
<u>SILVESTRINI-21</u> / Il Figlio del carpentiere. Oggi celebriamo la memoria di san Giuseppe, santo di cui non sappiamo molto. Giuseppe, anche lui, come la Madonna Santissima, è l'uomo di fede, di fede e di speranza. Anche lui ha creduto. Ha creduto alla Parola, senza pretendere di capire tutto, come Maria. Il vangelo ci presenta proprio questa famiglia, famiglia di Giuseppe, una famiglia semplice... e Gesù in mezzo ai santi genitori, il Sapiente perché La Sapienza incarnata. Anche se non ha studiato nelle scuole di Gerusalemme stupisce per la sua saggezza. Ma oggi la nostra attenzione viene spostata al lavoro, infatti: san Giuseppe lavoratore... La reazione della gente di Nàzaret, nel vangelo di oggi, a proposito della sapienza di Gesù, fa pensare al capitolo del Siracide, che contrappone il lavoro manuale alla Legge. La gente del popolo (operai, contadini) - dice il Siracide -, mette tutta la sua attenzione nelle cose materiali; lo scriba invece ha pensieri profondi, cerca le cose importanti e può essere consultato per il buon andamento della città. La gente di Nàzaret si domanda: «Da dove mai viene a costui questa sapienza. Non é il figlio del carpentiere?», che non ha studiato e non può avere cultura? È chiaro: la sapienza di Gesù è sapienza divina ed egli ha insistito varie volte sul mistero di Dio che viene rivelato ai piccoli, ai semplici e nascosto ai sapienti ed ha criticato, ecco il legame con Siracide di prima, gli scribi che dicono e non fanno. D'altra parte il Vangelo insiste anche sulla Parola: è necessario accogliere la Parola di Dio! E soltanto se ci ispiriamo alla parola di Dio il nostro lavoro ha un valore costruttivo, costruiamo, creiamo il mondo con Dio. «Tutto quello che fate in parole ed opere, tutto si compia nel nome del Signore Gesù, rendendo per mezzo di lui grazie a Dio Padre». Tutto quello che facciamo, tutti i lavori, lavori materiali, intellettuali, sia lo studio, sia la carità fraterna, lo facciamo per il Signore... Il Vangelo ci dice, che il nostro servizio deve essere sincero, umile, dobbiamo avere la disponibilità nella carità, tutto questo per essere uniti a Gesù, figlio del carpentiere, quel Figlio, che ha dichiarato di essere venuto a servire e non per essere servito. La vera dignità consiste proprio in questo, nel servizio dei fratelli, secondo le proprie capacità, in unione con Gesù, Figlio di Dio. Verifichiamo la nostra scala di valori, per renderla sempre più aderente ai pensieri di Dio.
</p>

<p>
<u>LOYOLA1</u> / Perché Gesù non compie prodigi per mostrare ai suoi compaesani chi è veramente? Perché si trattiene dal compiere quei segni che aprono loro le porte del Regno per lasciare intravedere la verità su di lui? Il credere in lui non è forse l’esito dell’aver constatato quello che sa fare di straordinario nella nostra vita? A causa dell’incredulità, lui non compie prodigi. I suoi compaesani non possono credere che uno come loro sia capace di fare prodigi. Non credono che l’uomo non sia un essere divino. E allora Gesù lega il potere del suo agire al nostro credere. Come a dire che lui può solo ciò che noi vogliamo. La realtà che crediamo possibile è il luogo dove avvengono i prodigi che Dio sa fare. È una bella responsabilità che ci viene consegnata: è il suo modo per dirci che ci vuole protagonisti della nostra storia! Il nostro modo di guardare la realtà rende possibile l’irrompere di Dio nella vicenda umana. Dio chiede il nostro aiuto per poter agire nel mondo. Se ci tiriamo indietro, non succede nulla. Lui, in quanto Dio incarnato, non può far altro che rivelarsi nella carne che siamo noi. La sua incarnazione dice il suo desiderio di coinvolgerci nel compiere i prodigi. Attraverso uno sguardo pieno di compassione, attraverso un silenzio commosso e presente, attraverso un cuore che si lascia ferire dal dolore altrui. In quegli istanti diventiamo consapevolmente umani: la potenza di Dio irrompe nel mondo attraverso di noi e guarisce, salva, ridona speranza. Ma quanto è difficile! Un profeta non è disprezzato se non nella sua patria e in casa sua. Talvolta è proprio in casa nostra, dentro di noi, che non siamo capaci di uno sguardo misericordioso. Quante volte ci accusiamo, ci giudichiamo, pretendiamo da noi l’impossibile, non ci perdoniamo. Quante volte ci illudiamo di conoscerci così bene da non lasciare posto al mistero che siamo. Ed è proprio lì di fronte a quell’ignoranza inconsapevole che lui attende paziente di poter fare prodigi. / Che effetto ti fa sentire che Dio compie prodigi solo dove vuoi tu? In quale occasione hai sentito tutta la bellezza del tuo essere umano, limitato eppure infinito? Con quali aspetti di te non sei ancora riconciliato e li senti come canali dove Dio non può passare per raggiungere l’altro? (Flavio Emanuele Bottaro SJ)
</p>

<p>
<u>LOYOLA-21</u> / A causa dell’incredulità della sua gente, Gesù non compie molti prodigi nella sua patria. I suoi non sono ancora pronti e lui non è un fenomeno da baraccone. Non predice il futuro come una fattucchiera, prevedendo degli eventi che devono accadere. Il futuro che lui annuncia chiede di essere accolto nel presente come novità che irrompe e cambia la vita, non come un destino ineluttabile che bisogna accettare senza fiatare. È la stessa sensazione che sperimentiamo anche noi quando facciamo un’esperienza importante e poi proviamo a condividerla con le persone care. Ci accorgiamo che per quanto ci sforziamo a raccontare, non sempre i nostri interlocutori riescono a comprendere quello che abbiamo vissuto e perché sia stato così importante per noi. Ci accorgiamo che c’è una soglia di incomunicabilità dell’esperienza che la parola non può colmare: non c’è spiegazione che tenga. È una sensazione liminare: da una parte sperimentiamo una certa solitudine di fronte all’incomprensione, dall’altra sentiamo di essere portatori di qualcosa di irrinunciabile che non possiamo tenere per noi. Assumere l’incomprensione dell’altro diventa parte integrante dell’esperienza, perché stimola un nuovo modo di stare di fronte agli altri. È così che quell’esperienza cambia davvero la nostra vita. E’ successo anche a Gesù: attraverso l’incomprensione dei suoi matura pian piano la consapevolezza che solo la vita donata può diventare parola efficace per dire la bellezza del futuro che lui intravede e che sta bussando nel presente dell’umanità… / Quale tua esperienza personale senti che non ha ancora trovato parole per comunicarsi? In che modo quell’esperienza ha cambiato la tua vita? Come questo cambiamento parla alle persone che hai intorno? (Flavio Emanuele Bottaro SJ)
</p>

<p>
<u>LettureBose</u> / Abbia sopravvento il peso della misericordia / Questo ti raccomando, fratello mio: che in ogni tua condotta abbia il sopravvento il peso della misericordia, perché in ciò tu sperimenti la misericordia che Dio prova per l'universo intero ... Un cuore impietoso non sarà mai puro. L'uomo misericordioso è medico della propria anima, che come con un vento impetuoso scaccia da dentro di sé la nebbia della tenebra. Questa è la ricompensa buona che [viene] da Dio, secondo la parola del vangelo di vita: Beati i misericordiosi perché su di loro sarà la misericordia (Mt 5,7). [E questo], oltre che in futuro, [avviene], in mistero, anche quaggiù. Quale misericordia, infatti, è più grande di questa: che quando un uomo è mosso dalla misericordia verso un suo fratello e diventa compagno della sua sofferenza, il Signore nostro preserva la sua anima dall' oscurità della tenebra, che è la geenna intelligibile, e lo avvicina alla luce della vita, perché se ne delizi? Bene ha detto il beato Evagrio: "Una via limpida è [frutto] di misericordia". Per questo, come ho detto, fa' che tutte le tue condotte siano superate da un cuore misericordioso, e troverai pace presso Dio. Bada a che nessun male sia assolutamente recato a chicchessia, per mano tua, fosse anche un malvagio! ... Ricorda questo a proposito di colui che porta tutto: le azioni di ogni uomo sono davanti ai suoi occhi e davanti a lui risplendono più del sole; e se vuole, egli è capace di distruggere ogni uomo con il soffio della sua bocca. Tu, invece, non sei stato stabilito per pronunciare la vendetta contro le azioni e contro coloro che le hanno fatte, ma per invocare sul mondo la misericordia, per vegliare per la salvezza di tutto, e per unirti alla sofferenza di ogni uomo, dei giusti e dei peccatori. (Isacco di Ninive, Prima collezione 65) 
</p>

<p>
<u>FEGF1</u> / «Se conoscete me, conoscerete anche il Padre » San Bernardo nel dodicesimo secolo / Colui che dice: «Il Padre è in me e io nel Padre» (Gv 10,38) dirà anche: «Sono uscito dal Padre e sono venuto nel mondo» (Gv 10,38)… «Il Verbo si fece carne e venne ad abitare in mezzo a noi» (Gv 1,14); venne ad abitare particolarmente nei nostri cuori per mezzo della fede. Divenne oggetto del nostro ricordo, del nostro pensiero e della nostra stessa immaginazione. Se egli non fosse venuto in mezzo a noi, che idea si sarebbe potuto fare di Dio l’uomo, se non quella di un idolo, frutto di fantasia? Sarebbe rimasto incomprensibile e inaccessibile, invisibile e del tutto inimmaginabile. Invece ha voluto essere compreso, ha voluto essere veduto, ha voluto essere immaginato. Dirai: Dove e quando si rende a noi visibile? Appunto nel presepio, in grembo alla Vergine, mentre predica sulla montagna, mentre passa la notte in preghiera, mentre pende sulla croce e illividisce nella morte; oppure, mentre libero tra i morti, comanda sull’inferno, o anche quando risorge il terzo giorno e mostra agli apostoli le trafitture dei chiodi, quali segni di vittoria, e, finalmente, mentre sale al cielo sotto i loro sguardi. Non è forse cosa giusta, pia e santa meditare tutti questi misteri? Quando la mia mente li pensa vi trova Dio, vi sente colui che in tutto e per tutto è il mio Dio. È dunque vera sapienza fermarsi su di essi in contemplazione. È da spiriti illuminati riandarvi per colmare il proprio cuore del dolce ricordo di Cristo.
</p>

<p>
<u>FEGF2</u> / Non amiamo a parole né con la lingua, ma coi fatti nella verità, di Sant’Agostino nel quinto secolo / «Da questo abbiamo conosciuto l’amore». Qui parla della perfezione dell’amore, di quella perfezione che ci è stata raccomandata: «Da questo abbiamo conosciuto l’amore: Egli ha dato la sua vita per noi; quindi anche noi dobbiamo dare la vita per i fratelli» (1Gv 3, 16). Ecco da dove veniva: Pietro, mi vuoi bene? Pasci le mie pecore (cfr. Gv 21, 16). Fratelli, da dove ha inizio la carità? Prestate attenzione: avete sentito dove giunge la sua perfezione, il Signore stesso nel vangelo ce ne ha presentato il termine e il modo: «Nessuno ha un amore più grande di questo: dare la vita per i propri amici» (Gv 15, 13). Nel vangelo, quindi, ci rivelò la perfezione della carità, e qui ce la raccomanda. Ma vi interrogate e vi chiedete: quando possiamo avere questa carità? Non voler disperare troppo presto di te stesso; forse in te la carità è appena nata, ma non è ancora perfetta. Nutrila, perché non abbia a venir meno. Ma potrai dirmi: Da dove la conosco? Abbiamo sentito in che consiste la sua perfezione; ascoltiamo da dove trae inizio: «Se uno ha ricchezze di questo mondo e vedendo il suo fratello in necessità gli chiude il proprio cuore, come dimora in lui l’amore di Dio? (1 Gv 3, 17). Ecco da dove incomincia la carità. Se ancora non sei capace di morire per il fratello, sii disposto a dare al fratello una parte dei tuoi beni. Ma forse dirai: che importa a me? Dovrò dare il mio denaro perché egli non soffra l’indigenza? Se la tua coscienza ti suggerisce queste cose, non abita in te l’amore del Padre. Se l’amore del Padre non abita in te, non sei nato da Dio. Come ti puoi gloriare di essere cristiano? Ne porti il nome, ma non possiedi i fatti. Se invece il nome è seguito dalle opere, ti chiamino pure pagano, tu coi fatti dimostra di essere cristiano. Se non ti mostri cristiano coi fatti, anche se tutti ti chiamano cristiano, a che ti giova il nome quando ad esso non corrisponde la realtà? «Se uno ha ricchezze di questo mondo e vedendo il suo fratello in necessità gli chiude il proprio cuore, come dimora in lui l’amore di Dio? Figlioli, non amiamo a parole né con la lingua, ma coi fatti e nella verità (1Gv 3, 17-18)
</p>

<p>
<u>MichaelDavideSemeraro</u> / Il tuo nome è Salvezza, alleluia! / Gli apostoli devono far fronte alla «gelosia» dei Giudei, i quali si sentono feriti dal fatto che una «moltitudine» (At 13,45) riceve la parola del Signore attraverso la testimonianza dei discepoli di quel Gesù che essi avevano ucciso. La minaccia, per così dire, dell’amore predicato e patito dal Signore Gesù sembra non dare pace ai Giudei. La presa di posizione da parte degli apostoli è molto forte e al contempo assai semplice: «Era necessario che fosse proclamato prima di tutto a voi la parola di Dio, ma poiché la respingete e non vi giudicate degni della vita eterna, ecco: noi ci rivolgiamo ai pagani» (At 13,46). Nessuno viene escluso dall’esperienza e dal dono della salvezza, ma nessuno può essere costretto ad accogliere il dono di una salvezza che non può mai essere né una costrizione né un’evidenza, ma è il frutto di una scelta di consenso libero e gioioso. In questo passaggio epocale, testimoniato dal testo degli Atti degli Apostoli, non siamo di fronte a un'esclusione dei Giudei dal piano della salvezza, ma si ribadisce che la salvezza è un dono di cui non si può essere gelosi, ma che, per sua natura, esige di essere partecipato e condiviso. Il segno di tutto ciò è che i «discepoli erano pieni di gioia e di Spirito Santo» (13,52). Le parole che il Signore rivolge ai suoi discepoli, mentre si prepara il tempo della separazione e dello scandalo pasquale della sua umiliazione, sembrano un vero testamento. Il sigillo di questo testamento non è né la nostalgia né la gelosia, ma la certezza che la vita è più forte di ogni morte; la speranza che la gioia di un amore condiviso non si può spegnere nemmeno nella bufera e nell’uragano dell’odio più tremendo: «Credete a me: io sono nel Padre e il Padre è in me. Se non altro credetelo per le opere stesse» (Gv 14,11). Il Signore Gesù non vive con gelosia la sua relazione con il Padre, ma con un amore la cui intensità e autenticità sono direttamente proporzionali alla sua possibilità di partecipazione e di incremento: «In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre» (14, 12). L’esodo pasquale di Cristo non crea un vuoto, ma diventa premessa e possibilità di una crescita, di quella che potremmo definire una vera espansione della grazia, il cui segno è l’approfondimento e la dilatazione della gioia, senza rimandi e senza diminuzioni: «Chi ha visto me, ha visto il Padre» (Gv 14,9). Non c’è nessuno spazio per nessuna forma di «gelosia»! Il Signore Gesù non attira a se stesso, ma, attraverso di sé, ci porta verso il Padre con una gioia che diventa uno stile e un sigillo. Laddove Filippo chiede di essere ammesso, per così dire, alla contemplazione e alla fruizione dell’infinito, Gesù gli ricorda e ci ricorda che l’assoluto di Dio si dà a vedere nella finitudine dell’uomo-Gesù, in cui e per cui la nostra finitudine di uomini diventa porta del cielo. Non solo, è come se, abituandoci a riconoscere il volto invisibile del Padre in quello ben definito di Cristo Signore, ci si abiliti a scorgere un riflesso della presenza divina in ogni creatura, con rinnovato stupore e con accresciuta gratitudine.
</p>

<p>
<u>RobertoPasolini</u> / Estremità / Mentre le settimane di Pasqua scorrono velocemente verso il dono e il mistero della Pentecoste, gli Atti degli Apostoli documentano un passaggio delicato nella storia della chiesa primitiva, quando Paolo, dopo aver tenacemente provato ad annunciare il vangelo in sinagoga dove si era formata la sua sensibilità religiosa, si «arrende» di fronte alla «gelosia» dei «Giudei» che, «con parole ingiuriose contrastavano» le sue «affermazioni» (At 13,45). Questa battuta d’arresto, che segna il cammino di Paolo nel suo desiderio di condividere, anzitutto con i suoi fratelli nella fede, la notizia della risurrezione di Cristo, non arresta invece in alcun modo la corsa del vangelo. Insieme a Bàrnaba, l’apostolo delle genti scopre di essere chiamato a partecipare a una missione più grande proprio mentre assapora il gusto amaro della sconfitta: «Era necessario che fosse proclamata prima di tutto a voi la parola di Dio, ma poiché la respingete e non vi giudicate degni della vita eterna, ecco: noi ci rivolgiamo ai pagani» (At 13,46). Elaborare il lutto di un grande desiderio, anche e soprattutto quando esso ci sembra importante per rispondere a Dio e alla sua chiamata per noi, non è mai un passaggio facile, né lineare. Qualcosa di – ancora troppo – «nostro» deve morire per lasciare spazio a un disegno più grande, nel quale possiamo consegnarci sempre più liberamente a servizio del desiderio di Dio. Dopo essere caduto dal trespolo delle sue aspettative, Paolo giunge a dichiarare: «Così infatti ci ha ordinato il Signore: “Io ti ho posto per essere luce delle genti, perché tu porti la salvezza sino all’estremità della terra”» (At 13,47). Il tempo di Pasqua ci incoraggia a saper interpretare fallimenti e intoppi con uno sguardo luminoso, capace di scorgere anche nelle più fitte tenebre dell’indifferenza, e persino nei momenti di persecuzione, la presenza di una luce inarrestabile. Del resto, il cammino verso le periferie del mondo e della storia non può che essere un processo in cui c’è bisogno di mettere in discussione sempre e in primo luogo noi stessi. Si tratta, infatti, di estremizzarci nella nostra passione per l’umanità amata da Dio, senza però correre il rischio di diventare estremisti, ricordando che la vita nuova del vangelo non può mai essere una possibilità riservata a una élite, ma un’onda di misericordia che vuole raggiungere una «moltitudine» (13,45), tutti coloro che sono e saranno «destinati alla vita eterna» (13,48). Non deve sorprendere che questo lavoro di espansione del deposito evangelico sia affidato proprio a noi, che con il battesimo siamo diventati il corpo (reale) di Cristo: «In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre» (Gv 14,12). Semmai dobbiamo fare attenzione al rischio di non diventare come quelle «pie donne della nobiltà» e quei «notabili della città» che «suscitarono una persecuzione contro Paolo e Bàrnaba e li cacciarono dal loro territorio» (13,50), cioè di non arroccarci in atteggiamenti di superiorità con cui ci permettiamo di escludere e selezionare, anziché fare di tutto perché la luce del vangelo possa fare la sua corsa e raggiungere ogni uomo e ogni donna. Certo, nemmeno il numero crescente e favorevole di persone che gioiscono per il nostro annuncio può diventare un criterio indiscutibile di fedeltà alla verità del vangelo. Il rischio di una predicazione mondana con cui si rincorre l’audience è, evidentemente, molto alto per chiunque si incarica di parlare al cuore e alla coscienza delle persone. Si tratta, invece, di imparare a valutare e ad agire non soltanto a partire dalla propria sensibilità, né dalle aspettative dell’altro, ma da una pienezza di intenzioni in cui ci troviamo dolcemente immersi a causa della risurrezione del Signore: «I discepoli erano pieni di gioia e di Spirito Santo» (At 13,52).
</p>

<p>
<u>RobertoPasolini</u> / Destinati alla vita eterna / I pagani non hanno alcun motivo di ingelosirsi per la parola di Dio annunciata dall’apostolo Paolo. Anzi, accogliendola con gioia e disponibilità si accorgono che, per il semplice fatto di aver ascoltato la notizia della risurrezione di Cristo, sono già destinati alla vita eterna. Gesù aveva provato a spiegare ai suoi amici quanto potesse essere semplice e bello il destino di quanto imparano a vivere da figli di Dio. Noi siamo nel Padre ed egli rimane in noi per compie le sue opere, le più grandi che siano state fatte. Solo se iniziamo a credere che la fiducia di Dio nei nostri confronti è davvero infinita, possiamo prenderci l’eredità che ci spetta, interpretandola umilmente e creativamente.
</p>

<p>
<u>HomilyVoice-21</u> / PRIMA LETTURA Dio vide quanto aveva fatto, ed ecco, era cosa molto buona. E fu sera e fu mattina: sesto giorno. Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando. La Scrittura Santa rivela che l’uomo è stato fatto dal Suo Creatore, Signore, Dio a sua immagine e somiglianza. L’immagine e la somiglianza che è nella sua natura, deve essere anche nel suo operare. Questo significa che l’uomo, nel suo lavoro, deve sempre imitare il suo Dio. Il suo Dio è il solo ed unico modello. Cosa ha fatto il suo Dio e Signore con il suo lavoro? Soprattutto come lo ha fatto? Prima di ogni cosa il lavoro di Dio è armonia. In cosa consiste questa armonia? L’armonia consiste nell’essere ogni creatura da Lui fatta necessaria per mostrare la bellezza di ogni sua creatura, ma anche per dare vita ad ogni altra sua creatura. Dio in sé è vita. Ogni creatura dona vita alle altre creature. Come la dona questo è un mistero tutto da esplorare. Ancora siamo proprio agli inizi dell’esplorazione dell’universo. Ancora neanche abbiamo iniziato a conoscer i misteri che si nascondono nella creazione del Signore. Quanti parlano di cieca evoluzione, neanche sanno di cosa stanno parlano. Essendo costoro non credenti nel Dio Creatore, offrono teorie per credere nelle quali occorre molta più fede di quella necessaria per credere nella creazione. All’uomo è stata affidata la terra. Qual è il suo ministero? Quello di completare l’opera del Signore. Come dovrà completarla? Imitando il suo Dio. Aiutando ogni cosa ad essere sempre fonte di vita per ogni altra creatura, compreso lo stesso uomo. Operando come il suo Signore e lavorando per creare armonia. Quanto distrugge l’armonia non è opera dell’uomo secondo Dio. Quanto crea o dona morte, non è opera dell’uomo secondo Dio. Quanto infrange il fine per la quale una cosa è stata creata da Dio, neanche questa è opera dell’uomo secondo Dio. Ogni disordine operato nella creazione non è opera dell’uomo secondo Dio. Neanche quanto serve per ingrassare il nostro egoismo è opera dell’uomo secondo Dio. L’opera di Dio è stata fatta da Dio. Non da chi non è Dio. Anche l’opera dell’uomo nella creazione deve essere fatta dall’uomo creato ad immagine e a somiglianza del suo Creatore e Signore. Poiché con il peccato l’uomo ha frantumato la sua immagine, se l’uomo vuole fare bene le opere di Dio, vuole collaborare con Lui, vuole servire la sua creazione, deve lasciarsi nuovamente ricomporre dal suo Dio. Come l’uomo potrà lasciarsi ricomporre? Accogliendo la fede in Cristo Gesù, divenendo nuova creatura per opera dello Spirito Santo nelle acque del battesimo. Divenuto in Cristo nuovamente ad immagine del suo Dio e Signore, potrà compiere le opere dell’uomo di Dio, a condizione che cresca come vero corpo di Cristo, crescendo in grazia, in sapienza, in Spirito Santo. Senza questa crescita armoniosa secondo la fede, mai l’uomo potrà collaborare con Dio nel fare bella la sua creazione. È questo oggi e sempre il vero problema dell’uomo. Una società atea vuole risolvere i problemi della creazione senza risolvere il vero, il solo problema dal quale ogni altro problema dipende. Il solo, il vero problema, è il ritorno dell’uomo nella sua verità di creazione. Se non ritorna ad essere ad immagine e a somiglianza del suo Creatore, mai potrà risolvere un solo problema della creazione. Manca il soggetto agente. Il problema della creazione non è la creazione, il problema della creazione è l’uomo. Avendo l’uomo distrutto l’armonia del suo essere ad immagine e a somiglianza del suo Dio, romperà ogni armonia che necessariamente dovrà regnare nella creazione. Più l’uomo frantumerà la sua immagine con le sue ribellioni contro il suo Signore, più frantumerà l’armonia della creazione. Da creazione per la vita farà una creazione per la morte. LEGGIAMO Gen 1,26-2,3 Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò: maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra». Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno. Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando. Oggi la Chiesa celebra la memoria di San Giuseppe Lavoratore. Lui era falegname. Con questo suo umile e modesto lavoro nutriva la sua famiglia: la Madre di Dio e il Figlio Unigenito del Padre fattosi vero uomo nel seno della sua sposa, castissima, immacolata, sempre vergine. Lui lavorava da vero uomo giusto, da persona nella quale, per grazia dell’Onnipotente Signore, del suo Creatore, l’immagine di Dio frantumata dal peccato, era stata ricomposta. Questo significa che al lavoro fatto sempre secondo giustizia piena si aggiungeva anche l’armonia. Giustizia e armonia danno verità al lavoro. Un lavoro fatto senza giustizia e senza armonia, un lavoro che distrugge l’armonia, qualsiasi armonia regnante nella creazione, anche l’armonia che deve regnare all’interno del corpo dell’uomo, è un lavoro da evitare. Oggi molti lavori distruggono l’armonia. Sono lavori a servizio della disarmonia, della distruzione dello stesso corpo dell’uomo, della morte. Se queste cose Dio non le ha fatto, non le fa, non le farà, neanche all’uomo è consentito di farle. Se il nostro Dio è il Dio della vita, chi lavora per la morte, per uccidere, servendosi anche della scienza, attesta che l’immagine di Dio è frantumata in Lui. Il lavoro che svolge attesta che non è lavoro dell’uomo fatto ad immagine e a somiglianza del suo Creatore. Ogni lavoro che l’uomo compie rivela se l’uomo è persona ricomposta nella sua natura o vive secondo la corruzione operata dal peccato nella sua natura. Una verità va gridata: Chi non si lascia ricomporre da Cristo Gesù, rimane di natura corrotta e il suo lavoro rischia di infrangere l’armonia anche negli elementi della stessa creazione. Inutile lamentarsi quando il nostro lavoro vissuto dalla corruzione della nostra natura produce disastri. La nostra natura solo uno la può ricomporre nella sua armonia di creazione: Cristo Gesù per mezzo dello Spirito Santo. Cristo Gesù la ricompone per mezzo della sua Chiesa e dei suoi sacramenti. Non è data altra via perché si ricomponga l’armonia. LETTURA DEL VANGELO «Da dove gli vengono questa sapienza e i prodigi? Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?». Ed era per loro motivo di scandalo. Il Vangelo secondo Luca rivela con più dettagli quanto è avvenuto nella sinagoga di Nazaret: “Venne a Nàzaret, dove era cresciuto, e secondo il suo solito, di sabato, entrò nella sinagoga e si alzò a leggere. Gli fu dato il rotolo del profeta Isaia; aprì il rotolo e trovò il passo dove era scritto: Lo Spirito del Signore è sopra di me; per questo mi ha consacrato con l’unzione e mi ha mandato a portare ai poveri il lieto annuncio, a proclamare ai prigionieri la liberazione e ai ciechi la vista; a rimettere in libertà gli oppressi, a proclamare l’anno di grazia del Signore. Riavvolse il rotolo, lo riconsegnò all’inserviente e sedette. Nella sinagoga, gli occhi di tutti erano fissi su di lui. Allora cominciò a dire loro: «Oggi si è compiuta questa Scrittura che voi avete ascoltato». Tutti gli davano testimonianza ed erano meravigliati delle parole di grazia che uscivano dalla sua bocca e dicevano: «Non è costui il figlio di Giuseppe?» (Lc 4,16-22). Perché Gesù non viene accolto nella sua grande rivelazione che annuncia il compimento nella sua persona della profezia di Isaia? Perché è il figlio di un umile falegname. Per chi conosce la storia sacra, sa che è il Signore la fonte e la sorgente di ogni parola e di ogni opera che i suoi inviati dicono o fanno nel compimento della loro missione. La verità del Messia di Dio non viene dalla carne, non ha importanza se la carne è di origine umilissima o nobilissima, viene invece dallo Spirito Santo: “Un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. Percuoterà il violento con la verga della sua bocca, con il soffio delle sue labbra ucciderà l’empio. La giustizia sarà fascia dei suoi lombi e la fedeltà cintura dei suoi fianchi (Is 11,1-5). È lo Spirito Santo l’Agente principale negli uomini di Dio. La carne non dice nulla. Anche questa verità è rivelata da Gesù nel Vangelo secondo Giovanni: “Gesù disse queste cose, insegnando nella sinagoga a Cafàrnao. Molti dei suoi discepoli, dopo aver ascoltato, dissero: «Questa parola è dura! Chi può ascoltarla?». Gesù, sapendo dentro di sé che i suoi discepoli mormoravano riguardo a questo, disse loro: «Questo vi scandalizza? E se vedeste il Figlio dell’uomo salire là dov’era prima? E lo Spirito che dà la vita, la carne non giova a nulla; le parole che io vi ho detto sono spirito e sono vita. Ma tra voi vi sono alcuni che non credono». Gesù infatti sapeva fin da principio chi erano quelli che non credevano e chi era colui che lo avrebbe tradito. E diceva: «Per questo vi ho detto che nessuno può venire a me, se non gli è concesso dal Padre» (Gv 6,60-65). Gli uomini di Dio parlano dallo Spirito Santo. Chi vuole comprendere quanto gli uomini di Dio dicono, devono anche loro essere nello Spirito Santo. Quanti sono nella sinagoga di Nazaret attestano di non essere nello Spirito Santo. Non comprendono le parole dello Spirito. Chi è nello Spirito parla dallo Spirito. Chi è nello Spirito riconosce chi parla dallo Spirito e chi parla dalla carne. Oggi gli abitanti di Nazaret parlano dalla carne. Rifiutano Cristo Gesù che parla dallo Spirito Santo. Infatti i loro pensieri sono tutti dalla carne e non dallo Spirito di Dio. Questa regola vale per ogni uomo, di ogni tempo. Per comprendere chi parla dallo Spirito del Signore si ha bisogno dello Spirito del Signore. Si ha bisogno di una sua particolare grazia. Se il cuore è semplice e umile, lo Spirito Santo dona la sua grazia e l’uomo lo comprende in ogni sua parola. Se invece è superbo, arrogante, stolto, empio, iniquo, idolatra, immorale, mai potrà comprendere lo Spirito Santo che parla, perché lo Spirito Santo non lo potrà mai illuminare con la sua luce di verità, sapienza, intelligenza, conoscenza. Questa verità così viene rivelata dall’Apostolo Paolo: “Tra coloro che sono perfetti parliamo, sì, di sapienza, ma di una sapienza che non è di questo mondo, né dei dominatori di questo mondo, che vengono ridotti al nulla. Parliamo invece della sapienza di Dio, che è nel mistero, che è rimasta nascosta e che Dio ha stabilito prima dei secoli per la nostra gloria. Nessuno dei dominatori di questo mondo l’ha conosciuta; se l’avessero conosciuta, non avrebbero crocifisso il Signore della gloria. Ma, come sta scritto: Quelle cose che occhio non vide, né orecchio udì, né mai entrarono in cuore di uomo, Dio le ha preparate per coloro che lo amano. Ma a noi Dio le ha rivelate per mezzo dello Spirito; lo Spirito infatti conosce bene ogni cosa, anche le profondità di Dio. Chi infatti conosce i segreti dell’uomo se non lo spirito dell’uomo che è in lui? Così anche i segreti di Dio nessuno li ha mai conosciuti se non lo Spirito di Dio. Ora, noi non abbiamo ricevuto lo spirito del mondo, ma lo Spirito di Dio per conoscere ciò che Dio ci ha donato. Di queste cose noi parliamo, con parole non suggerite dalla sapienza umana, bensì insegnate dallo Spirito, esprimendo cose spirituali in termini spirituali. Ma l’uomo lasciato alle sue forze non comprende le cose dello Spirito di Dio: esse sono follia per lui e non è capace di intenderle, perché di esse si può giudicare per mezzo dello Spirito. L’uomo mosso dallo Spirito, invece, giudica ogni cosa, senza poter essere giudicato da nessuno. Infatti chi mai ha conosciuto il pensiero del Signore in modo da poterlo consigliare? Ora, noi abbiamo il pensiero di Cristo” (1Cor 2,6-16). LEGGIAMO IL TESTO DI Mt 13,54-58 Terminate queste parabole, Gesù partì di là. Venuto nella sua patria, insegnava nella loro sinagoga e la gente rimaneva stupita e diceva: «Da dove gli vengono questa sapienza e i prodigi? Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria e in casa sua». E lì, a causa della loro incredulità, non fece molti prodigi. Giuseppe è veramente uomo nobile. La sua nobiltà non viene dalla carne. Gli viene dallo Spirito Santo. Lo Spirito Santo lo ha fatto uomo umile, giusto, obbediente, pieno di grande amore, colmo di ogni virtù. Lo ha fatto saggio e intelligente. Se Giuseppe non fosse stato sempre governato dallo Spirito Santo, mai avrebbe potuto custodire il Figlio di Dio. Lui ha custodito il Figlio di Dio con le sue sante virtù poste interamente a suo servizio. Anche la virtù di lavorare per creare armonia e vita è stata posta a servizio del Figlio di Dio. Grande esempio sempre da imitare. Madre del Verbo Incarnato, Donna nobilissima per le tue virtù, aiutaci. Vogliamo imitare Te e Giuseppe per essere custodi oggi di Gesù e della sua Chiesa. Dalla carne non c’è custodia. La custodia è dallo Spirito.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
