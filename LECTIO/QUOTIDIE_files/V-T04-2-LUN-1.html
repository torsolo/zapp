<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della IV settimana del Tempo Ordinario.
</p>

<p>
<u>ANTIFONA</u> / Salvaci, Signore Dio nostro, radunaci dalle genti, perché ringraziamo il tuo nome santo: lodarti sarà la nostra gloria. (Sal 105,47)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Signore Dio nostro, concedi a noi tuoi fedeli di adorarti con tutta l’anima e di amare tutti gli uomini con la carità di Cristo. Egli è Dio e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Per fede conquistarono regni. Dio per noi aveva predisposto qualcosa di meglio</b> / Dalla lettera agli Ebrei. (Eb 11,32-40) / Fratelli, che dirò ancora? Mi mancherebbe il tempo se volessi narrare di Gedeone, di Barak, di Sansone, di Iefte, di Davide, di Samuèle e dei profeti; per fede, essi conquistarono regni, esercitarono la giustizia, ottennero ciò che era stato promesso, chiusero le fauci dei leoni, spensero la violenza del fuoco, sfuggirono alla lama della spada, trassero vigore dalla loro debolezza, divennero forti in guerra, respinsero invasioni di stranieri. Alcune donne riebbero, per risurrezione, i loro morti. Altri, poi, furono torturati, non accettando la liberazione loro offerta, per ottenere una migliore risurrezione. Altri, infine, subirono insulti e flagelli, catene e prigionia. Furono lapidati, torturati, tagliati in due, furono uccisi di spada, andarono in giro coperti di pelli di pecora e di capra, bisognosi, tribolati, maltrattati - di loro il mondo non era degno! –, vaganti per i deserti, sui monti, tra le caverne e le spelonche della terra. Tutti costoro, pur essendo stati approvati a causa della loro fede, non ottennero ciò che era stato loro promesso: Dio infatti per noi aveva predisposto qualcosa di meglio, affinché essi non ottenessero la perfezione senza di noi. / Parola di Dio.
</p>

<p>
<u>PSALMUS</u> / (Sal 30) <b>Rendete saldo il vostro cuore, voi tutti che sperate nel Signore</b> / Quanto è grande la tua bontà, Signore! La riservi per coloro che ti temono, la dispensi, davanti ai figli dell'uomo, a chi in te si rifugia. / Tu li nascondi al riparo del tuo volto, lontano dagli intrighi degli uomini; li metti al sicuro nella tua tenda, lontano dai litigi delle lingue. / Benedetto il Signore, che per me ha fatto meraviglie di grazia in una città fortificata. / Io dicevo, nel mio sgomento: «Sono escluso dalla tua presenza». Tu invece hai ascoltato la voce della mia preghiera quando a te gridavo aiuto. / Amate il Signore, voi tutti suoi fedeli; il Signore protegge chi ha fiducia in lui e ripaga in abbondanza chi opera con superbia.
</p>

<p>
<u>ACCLAMATIO</u> / Alleluia, alleluia / Un grande profeta è sorto tra noi, e Dio ha visitato il suo popolo. (Lc 7,16) / Alleluia.
</p>

<p>
<u>VANGELO</u> / <b>Esci, spirito impuro, da quest’uomo!</b> / Dal Vangelo secondo  Marco (Mc 5,1-20) / In quel tempo, Gesù e i suoi discepoli giunsero all'altra riva del mare, nel paese dei Gerasèni. Sceso dalla barca, subito dai sepolcri gli venne incontro un uomo posseduto da uno spirito impuro. Costui aveva la sua dimora fra le tombe e nessuno riusciva a tenerlo legato, neanche con catene, perché più volte era stato legato con ceppi e catene, ma aveva spezzato le catene e spaccato i ceppi, e nessuno riusciva più a domarlo. Continuamente, notte e giorno, fra le tombe e sui monti, gridava e si percuoteva con pietre. Visto Gesù da lontano, accorse, gli si gettò ai piedi e, urlando a gran voce, disse: «Che vuoi da me, Gesù, Figlio del Dio altissimo? Ti scongiuro, in nome di Dio, non tormentarmi!». Gli diceva infatti: «Esci, spirito impuro, da quest'uomo!». E gli domandò: «Qual è il tuo nome?». «Il mio nome è Legione - gli rispose - perché siamo in molti». E lo scongiurava con insistenza perché non li cacciasse fuori dal paese. C'era là, sul monte, una numerosa mandria di porci al pascolo. E lo scongiurarono: «Mandaci da quei porci, perché entriamo in essi». Glielo permise. E gli spiriti impuri, dopo essere usciti, entrarono nei porci e la mandria si precipitò giù dalla rupe nel mare; erano circa duemila e affogarono nel mare. I loro mandriani allora fuggirono, portarono la notizia nella città e nelle campagne e la gente venne a vedere che cosa fosse accaduto. Giunsero da Gesù, videro l'indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all'indemoniato e il fatto dei porci. Ed essi si misero a pregarlo di andarsene dal loro territorio. Mentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: «Va' nella tua casa, dai tuoi, annuncia loro ciò che il Signore ti ha fatto e la misericordia che ha avuto per te». Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, il Dio a lungo atteso, dopo aver parlato in molti modi agli uomini, nella pienezza dei tempi si è rivelato nel suo Figlio Gesù e nel dono dello Spirito che istruisce il nostro cuore. Leviamo, quindi, con fiducia le nostre mani nella preghiera, dicendo: <b>Signore, salvaci! / </b>Perché l'intervento della Chiesa nel dialogo internazionale porti solidarietà ai poveri, speranza agli infelici, pace a tutti gli uomini. Preghiamo: / Perché i cristiani sentano la missione all'unità voluta dal Padre e collaborino con amore alla strada dell'ecumenismo. Preghiamo: / Perché mitezza e umiltà di cuore sciolgano le tensioni che lacerano le nostre comunità e le nostre famiglie. Preghiamo: / Perché chi tenta di costruire la felicità sul benessere materiale scopra che tutti siamo poveri e bisognosi della liberazione portata da Cristo. Preghiamo: / Perché ci lasciamo guarire da Gesù, medico dei corpi e delle anime. Preghiamo: / Perché il Signore ci liberi dalla tentazione di escludere qualcuno dalla nostra comunità. / Per coloro che hanno bisogno di essere perdonati. / Padre Santo, che per l'uomo hai tracciato una storia di salvezza, continua ad assisterci col dono del tuo Spirito e non permettere che la presenza del male soffochi la vita del regno. Per Cristo nostro Signore. Amen.
</p>

<p>
<u>OFFERTORIO</u> / Accogli con bontà, o Signore, i doni del nostro servizio sacerdotale: li deponiamo sull’altare perché diventino sacramento della nostra redenzione. Per Cristo nostro Signore.
</p>

<p>
<u>COMMUNIO</u> / Sul tuo servo fa’ splendere il tuo volto, salvami per la tua misericordia. Signore, che io non debba vergognarmi per averti invocato. (Sal 30,17-18) 
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Sul tuo servo fa’ splendere il tuo volto, salvami per la tua misericordia. Signore, che io non debba vergognarmi per averti invocato. (Sal 30,17-18) 
</p>

<h3>LECTIO</h3>

<p>
<u>EVANGELIZO1</u> / <br>
Concilio Vaticano II, Costituzione dogmatica Sulla Chiesa, Lumen Gentium, 17 / "Va' nella tua casa, dai tuoi, annunzia loro ciò che il Signore ti ha fatto e la misericordia che ti ha usato" / Come il Figlio è stato mandato dal Padre, così ha mandato egli stesso gli apostoli (Gv 20,21) dicendo: "Andate dunque e ammaestrate tutte le genti, battezzandole nel nome del Padre e del Figlio e dello Spirito Santo, insegnando loro ad osservare tutto quanto vi ho comandato. Ed ecco, io sono con voi tutti i giorni, sino alla fine del mondo" (Mt 28,18-20). E questo solenne comando di Cristo di annunziare la verità salvifica, la Chiesa l'ha ricevuto dagli apostoli per proseguirne l'adempimento sino all'ultimo confine della terra (At 1,8). Essa fa quindi sue le parole dell'apostolo: "Guai... a me se non predicassi!" (1 Cor 9,16) e continua a mandare araldi del Vangelo, fino a che le nuove Chiese siano pienamente costituite e continuino a loro volta l'opera di evangelizzazione. È spinta infatti dallo Spirito Santo a cooperare perché sia compiuto il piano di Dio, il quale ha costituito Cristo principio della salvezza per il mondo intero. Predicando il Vangelo, la Chiesa dispone coloro che l'ascoltano a credere e a professare la fede, li dispone al battesimo, li toglie dalla schiavitù dell'errore e li incorpora a Cristo per crescere in lui mediante la carità finché sia raggiunta la pienezza. Procura poi che quanto di buono si trova seminato nel cuore e nella mente degli uomini o nei riti e culture proprie dei popoli, non solo non vada perduto, ma sia purificato, elevato e perfezionato a gloria di Dio, confusione del demonio e felicità dell'uomo. Ad ogni discepolo di Cristo incombe il dovere di disseminare, per quanto gli è possibile, la fede. Ma se ognuno può conferire il battesimo ai credenti, è tuttavia ufficio del sacerdote di completare l'edificazione del corpo col sacrificio eucaristico, adempiendo le parole dette da Dio per mezzo del profeta: "Da dove sorge il sole fin dove tramonta, grande è il mio Nome tra le genti e in ogni luogo si offre al mio Nome un sacrificio e un'offerta pura" (Ml 1,11). Così la Chiesa unisce preghiera e lavoro, affinché il mondo intero in tutto il suo essere sia trasformato in popolo di Dio, corpo mistico di Cristo e tempio dello Spirito Santo, e in Cristo, centro di tutte le cose, sia reso ogni onore e gloria al Creatore e Padre dell'universo.
</p>

<p>
<u>EVANGELIZO-21</u> / Benedetto XVI papa dal 2005 al 2013 / Udienza generale del 03/12/08 - «Esci, spirito immondo, da quest'uomo!» / Quindi il fatto del potere del male nel cuore umano e nella storia umana è innegabile. La questione è: come si spiega questo male? (...) La fede ci dice che non ci sono due principi, uno buono e uno cattivo, ma c'è un solo principio, il Dio creatore, e questo principio è buono, solo buono, senza ombra di male. E perciò anche l'essere non è un misto di bene e male; l'essere come tale è buono e perciò è bene essere, è bene vivere. Questo è il lieto annuncio della fede: c'è solo una fonte buona, il Creatore. (...) Poi segue un mistero di buio, di notte. Il male non viene dalla fonte dell'essere stesso, non è ugualmente originario. Il male viene da una libertà creata, da una libertà abusata. Come è stato possibile, come è successo? Questo rimane oscuro. Il male non è logico. Solo Dio e il bene sono logici, sono luce. Il male rimane misterioso. (...) Possiamo indovinare, non spiegare; neppure possiamo raccontarlo come un fatto accanto all'altro, perché è una realtà più profonda. Rimane un mistero di buio, di notte. Ma si aggiunge subito un mistero di luce. Il male viene da una fonte subordinata. Dio con la sua luce è più forte. E perciò il male può essere superato. Perciò la creatura, l'uomo, è sanabile. Le visioni dualiste, anche il monismo dell'evoluzionismo, non possono dire che l'uomo sia sanabile; ma se il male viene solo da una fonte subordinata, rimane vero che l'uomo è sanabile. (...) E finalmente, ultimo punto, l'uomo non è solo sanabile, è sanato di fatto. Dio ha introdotto la guarigione. È entrato in persona nella storia. Alla permanente fonte del male ha opposto una fonte di puro bene. Cristo crocifisso e risorto, nuovo Adamo, oppone al fiume sporco del male un fiume di luce. E questo fiume è presente nella storia: vediamo i santi, i grandi santi ma anche gli umili santi, i semplici fedeli. Vediamo che il fiume di luce che viene da Cristo è presente, è forte.
</p>

<p>
<u>DiBruno1</u> / <br>
Mandaci da quei porci, perché entriamo in essi / (Eb 11,32-40; Sal 30; Mc 5,1-20) / Satana è astuto e scaltro. Si tratta di una scaltrezza e astuzia tutto finalizzata a compiere il male. Lui sa che con Gesù nulla può. A Lui deve ogni obbedienza. Se Gesù gli dirà di uscire da corpo dell’uomo che tiene sotto il suo completo governo, lui dovrà uscire. Se lui esce, è una sconfitta per lui. Come far sì che la sua sconfitta si trasformi in vittoria? Come pervenire perché Gesù venga fatto uscire da quel territorio allo stesso modo che lui uscirà dal corpo del posseduto? Chiedendo a Gesù di mandare la Legione nei porci. Gesù acconsente. Dona il permesso. La legione lascia l’uomo finora posseduto, entra nei porci, questi precipitano dalla rupe nel lago, annegano nelle acque. I mandriani vedono l’accaduto, corrono ad avvisare quelli della città. Essi accorrono e chiedono a Gesù di lasciare il loro territorio. Se Lui ancora dovesse permettere che i diavoli entrino in qualche altro branco di porci, sarebbe la fine per la loro economia. Morirebbero di fame. Gesù ascolta il loro desiderio e lascia il territorio. Gesù non sapeva che sarebbe stato invitato a lasciare quella regione? Perché allora acconsente? Perché permette che Satana appaia vincitore e non vinto? Gesù non è mai mosso dalla storia né presente e né futura. Lui è dalla sola volontà del Padre, che conosce nella sua pienezza vivendo e abitando nella comunione dello Spirito Santo. Di per sé neanche Gesù deve comprendere quello che fa – anche se lo comprende perché nella scienza e conoscenza dello Spirito di Dio – Lui deve solo obbedire a quanto il Padre suo vuole che faccia. Oggi vuole che il Figlio doni il permesso alla Legione di impossessarsi dei porci e il Figlio lo permette. Dopo il Padre chiede che ascolti la voce di quella gente e il Figlio obbedisce. Obbedienza prima e dopo. Tutto in Gesù è dall’obbedienza al comando che il Padre fa giungere al suo orecchio. / Giunsero all’altra riva del mare, nel paese dei Gerasèni. Sceso dalla barca, subito dai sepolcri gli venne incontro un uomo posseduto da uno spirito impuro. Costui aveva la sua dimora fra le tombe e nessuno riusciva a tenerlo legato, neanche con catene, perché più volte era stato legato con ceppi e catene, ma aveva spezzato le catene e spaccato i ceppi, e nessuno riusciva più a domarlo. Continuamente, notte e giorno, fra le tombe e sui monti, gridava e si percuoteva con pietre. Visto Gesù da lontano, accorse, gli si gettò ai piedi e, urlando a gran voce, disse: «Che vuoi da me, Gesù, Figlio del Dio altissimo? Ti scongiuro, in nome di Dio, non tormentarmi!». Gli diceva infatti: «Esci, spirito impuro, da quest’uomo!». E gli domandò: «Qual è il tuo nome?». «Il mio nome è Legione – gli rispose – perché siamo in molti». E lo scongiurava con insistenza perché non li cacciasse fuori dal paese. C’era là, sul monte, una numerosa mandria di porci al pascolo. E lo scongiurarono: «Mandaci da quei porci, perché entriamo in essi». Glielo permise. E gli spiriti impuri, dopo essere usciti, entrarono nei porci e la mandria si precipitò giù dalla rupe nel mare; erano circa duemila e affogarono nel mare. I loro mandriani allora fuggirono, portarono la notizia nella città e nelle campagne e la gente venne a vedere che cosa fosse accaduto. Giunsero da Gesù, videro l’indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all’indemoniato e il fatto dei porci. Ed essi si misero a pregarlo di andarsene dal loro territorio.  Mentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: «Va’ nella tua casa, dai tuoi, annuncia loro ciò che il Signore ti ha fatto e la misericordia che ha avuto per te». Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati. / La storia è così come essa è stata narrata. Cosa si nasconde per noi  in questa storia? Quale insegnamento dobbiamo trarre fuori? Gesù vuole rivelarci una altissima verità. Il comando del Padre va sempre ascoltato. Ad esso si deve dare immediata obbedienza. Cosa produce il comando non spetta a noi valutarlo e neanche agire a seconda dei frutti che esso produce. Gesù nel sinedrio confessa la sua verità, quella così come essa è scritta nel cuore del Pare suo. Cosa produce questa sua obbedienza? La morte per crocifissione. Il dopo non appartiene a Cristo, come non appartiene a noi. A noi appartiene la più alta, immediata, pura obbedienza ad ogni Parola del Signore. / Madre di Dio, Angeli, Santi, fate che la nostra via sia solo obbedienza. Il dopo è di Dio.
</p>

<p>
<u>DIBRUNO-21</u> / Mandaci da quei porci, perché entriamo in essi (Mc 5,1-20) / Una sola anima vale più che tutti i tesori e le ricchezze di questo mondo. Se occorre scegliere tra la salvezza di un’anima e i beni della terra, sempre va scelta la salvezza dell’anima e abbandonati i beni della terra. Non si possono uccidere persone per un misero guadagno. Tutto invece va finalizzato per il più grande bene dell’uomo. Il lavoro è per l’uomo e non l’uomo per il lavoro. La terra è per l’uomo e non l’uomo per la terra. La fabbrica è per l’uomo e non l’uomo per la fabbrica. I porci sono per l’uomo e non l’uomo per i porci. Se servono duemila porci per dare pace ad un cuore, duemila porci vanno messi a servizio dell’uomo. Dio stesso, nel suo Figlio Amato, si lascia crocifiggere per la salvezza dell’uomo. Ora se Dio si dona per l’uomo, vi potrà essere una sola cosa da Lui creata che non debba essere messa a servizio dell’uomo per il suo più grande bene? Dio ha creato l’uomo signore nel suo creato, non servo. / In quel tempo, Gesù e i suoi discepoli giunsero all’altra riva del mare, nel paese dei Gerasèni. Sceso dalla barca, subito dai sepolcri gli venne incontro un uomo posseduto da uno spirito impuro. Costui aveva la sua dimora fra le tombe e nessuno riusciva a tenerlo legato, neanche con catene, perché più volte era stato legato con ceppi e catene, ma aveva spezzato le catene e spaccato i ceppi, e nessuno riusciva più a domarlo. Continuamente, notte e giorno, fra le tombe e sui monti, gridava e si percuoteva con pietre. Visto Gesù da lontano, accorse, gli si gettò ai piedi e, urlando a gran voce, disse: «Che vuoi da me, Gesù, Figlio del Dio altissimo? Ti scongiuro, in nome di Dio, non tormentarmi!». Gli diceva infatti: «Esci, spirito impuro, da quest’uomo!». E gli domandò: «Qual è il tuo nome?». «Il mio nome è Legione – gli rispose – perché siamo in molti». E lo scongiurava con insistenza perché non li cacciasse fuori dal paese. C’era là, sul monte, una numerosa mandria di porci al pascolo. E lo scongiurarono: «Mandaci da quei porci, perché entriamo in essi». Glielo permise. E gli spiriti impuri, dopo essere usciti, entrarono nei porci e la mandria si precipitò giù dalla rupe nel mare; erano circa duemila e affogarono nel mare. I loro mandriani allora fuggirono, portarono la notizia nella città e nelle campagne e la gente venne a vedere che cosa fosse accaduto. Giunsero da Gesù, videro l’indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all’indemoniato e il fatto dei porci. Ed essi si misero a pregarlo di andarsene dal loro territorio. Mentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: «Va’ nella tua casa, dai tuoi, annuncia loro ciò che il Signore ti ha fatto e la misericordia che ha avuto per te». Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati. / L’uomo liberato dalle legione degli spiriti impuri, vorrebbe seguire Gesù. Gesù lo invita a stare nella sua terra: “Va’ nella tua casa, dai tuoi, annuncia loro ciò che il Signore ti ha fatto e la misericordia che ha avuto per te”. Tu devi rimanere nella tua casa, nella tua città, nella tua regione, nella tua terra. È in questa terra che tu devi innalzare una voce di lode per il Signore. Questo è il tuo posto. L’uomo obbedisce: “Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati”. Un solo uomo, cantando l’opera compiuta da Gesù, evangelizza una intera regione, crea meraviglia in molti cuori. Se ogni discepolo di Gesù imitasse quest’uomo, di sicuro sulla terra vi sarebbe la più grande testimonianza resa a Cristo Gesù. La gloria del Signore coprirebbe l’universo. Così si edifica il regno di Dio. Invece a volte, per ragioni di peccato e non di grazia, di abitudini storiche ci si obbliga a cose che il Signore non ha mai chiesto e mai chiederà. Da quest’uomo si deve imparare che l’obbedienza a Cristo Gesù è la sola via per la diffusione del Vangelo sulla nostra terra. Non ci sono forme per evangelizzare al di fuori dell’obbedienza ad ogni suo comando. È questo il nostro grande limite: volere evangelizzare dalla nostra mente e non invece dalla più pura obbedienza a Cristo Gesù. Evangelizzare è obbedire. / Madre della Redenzione, Angeli, Santi, fate che obbediamo sempre a Cristo Signore. 
</p>

<p>
<u>SILVESTRINI-21</u> / Gesù e i demoni. L'episodio di Marco che leggiamo oggi, non è di facile comprensione. Sicuramente però deve aver suscitato una profonda impressione nei primi cristiani. Il tutto si svolge in territorio pagano e questo sta a indicarci che nessuno è escluso dal messaggio di salvezza e dall'opera redentiva di Cristo. Quel mondo è tutto invasato dal male: non si tratta infatti di un singolo demonio, ma di una legione, un numero sterminato, che ha ridotto il malcapitato, che ne è posseduto, a vivere come un morto nei sepolcri. È interessante la dichiarazione che il demonio fa urlando, prostrato ai piedi di Gesù: «Che hai tu in comune con me, Gesù, Figlio del Dio altissimo? Ti scongiuro, in nome di Dio, non tormentarmi!». Ancora una volta i demoni lo riconoscono come Figlio del Dio altissimo. Chiedono poi in particolare di non essere scacciati da quella regione o almeno che possano trasferirsi in un branco di porci, che sono al pascolo in un monte vicino. Viene da pensare che esistano luoghi prediletti da satana, che abbia i suoi inferni anche nel mondo, lì dove il male dilaga, dove è accettato e vissuto come stile di vita, dove nessuno gli è contrario, dove può prendervi stabile dimora. Sono spiriti immondi e quindi l'abitare nei porci potrebbe essere loro di sollievo rispetto all'essere rilegati nel loro inferno. La loro presenza è sempre e comunque devastante anche nei confronti di quegli animali, infatti al loro arrivo nei porci, un enorme branco precipita nel mare. I mandriani avvertono i padroni dell'accaduto, ma questi più che considerare l'intervento salvifico e prodigioso operato da Gesù, calcolano il grave danno economico subìto e lo invitano ad uscire dal loro territorio. Capita ancora che l'interesse per le cose di questo mondo, per quanto misere possano apparire, prevalgano su quello per lo stesso Cristo. Solo l'indemoniato guarito si mostra grato e desidererebbe addirittura diventare un seguace del Signore. Riceve però l'invito e l'incarico di essere un annunciatore in terra pagana di quanto ha ricevuto dalla misericordia del Signore.
</p>

<p>
<u>LOYOLA1</u> / <br>
Fa paura quest’uomo devastato, trasfigurato e guidato dal male. Fa così paura che è meglio incatenarlo e rinchiuderlo in una tomba come se fosse morto (è un pericolo pubblico!). Eppure la forza aggressiva del male rompe anche le catene, l’uomo si muove nel buio, nel caos, facendo violenza più di tutti a se stesso. La gente lo teme, solo Gesù non scappa, ha il coraggio di stargli davanti guardandolo negli occhi, e non soffoca il suo grido d’aiuto ma lo ascolta. Che colpa ha quest’uomo se è, per natura umana, fragile, sedotto e caduto vittima del male? Che questo nemico abbia il nome di solitudine, malattia, individualismo, guerra, diverso tra gli altri perché diverso è il colore della pelle non importa, resta una persecuzione che va allontanata. Allora Gesù soffre con quest’uomo, sente la sua umana e logorante sofferenza e lo libera. Anche il più disperato di questa terra, il più colpevole, il più perseguitato ha il diritto di gustare l’accoglienza, il perdono, la vicinanza di una mano amica. Perché poi è proprio l’ultimo degli ultimi che viene chiamato a portare ad altri il bene ricevuto: “Va’, annunzia ciò che il Signore ti ha fatto”. Gesù non crea un muro ma guarda la sofferenza negli occhi: quante volte ci capita di aggirare gli ostacoli o metterli a tacere per paura di affrontarli? Chi sono per noi gli immigrati, gli anziani soli nelle case, i poveri? Presenze scomode da occultare o fare finta che non esistano, o fratelli da ascoltare e accompagnare? Mettiamoci in moto, lasciamoci toccare dalla sofferenza di chi ci passa accanto, proprio come Lui ha avuto compassione di noi facendoci dono della misericordia. Quando sono stato vittima di un male da cui il Signore mi ha liberato? Come vivo nella quotidianità l’invito ad andare e annunciare? Chi sento di essere chiamato ad accogliere? (Ilaria De Lillo)
</p>

<p>
<u>LOYOLA-21</u> / Una cosa è certa: vogliamo essere liberi! Ogni volta che qualcuno attenta al nostro anelito di libertà soffriamo e ci ribelliamo. La libertà è un’operazione della nostra coscienza. Ha a che fare con la capacità di trasformare la propria intenzionalità in azione concreta per poter affermare la propria unicità nel mondo. Per essere liberi abbiamo bisogno sia di un’attitudine interiore, l’intenzionalità appunto, ma anche del mondo, ovvero del contesto in cui esercitare questa intenzionalità. La libertà non è un valore in se stessa, assume significato dentro il mondo. Quando manca uno di questi due ingredienti, la libertà viene a mancare. Finiamo come l’uomo con lo spirito impuro che si percuote il petto con le pietre o che deve stare incatenato per non fare del male. Il problema è che a volte avvertiamo la nostra intenzionalità in opposizione al mondo in cui viverla. Allora ricorriamo al compromesso. Un colpo al cerchio, un colpo alla botte: un po’ di intenzionalità, un po’ di accondiscendenza. È così che impariamo a indossare delle maschere. Ti è mai capitato di accorgerti che con persone diverse ti comporti in modo diverso? Come se dentro di te ci fossero diverse personalità, ciascuna con il suo carattere particolare, che nelle diverse situazioni entrano in gioco e generano comportamenti diversi? Così a volte siamo compiacenti, altre volte inflessibili, talvolta precisi e pignoli, altre volte approssimativi e superficiali, con alcuni siamo rigidi e severi, con altri siamo indulgenti e teneri. E poi finisce che ci abituiamo a indossare maschere e non riusciamo più a riconoscere la nostra vera identità. «Qual è il tuo nome?» Ecco la domanda che ci mette in crisi․․․ Finché ci identifichiamo con una maschera particolare per volta, non possiamo prendere contatto con chi siamo veramente. Quando prendiamo distanza dalle maschere che indossiamo e le osserviamo da fuori, ci accorgiamo di quanto sono grottesche, inadeguate per  rivelare chi siamo veramente, inadatte per sentirci davvero liberi. Quando ci liberiamo di una maschera, impariamo a stare nel mondo a partire da ciò che siamo realmente. Non abbiamo più bisogno di scendere a compromessi. Non servono più catene per tenerci a bada, perché ritorniamo “sani di mente”. Impariamo a essere noi stessi dentro il mondo: quando questo accade, stiamo amando. La nostra intenzionalità si trasforma in amore, il potere più potente che possiamo esercitare sul mondo. L’amore è capace di rompere le regole trascendendole e questo a volte fa paura al mondo, perché smaschera la sua ipocrisia, appunto․․․ È qui che comprendiamo come la libertà che diventa amore è anche responsabilità da assumere di fronte al mondo. / In quali ambiti ti senti libero/a in quali no? Lì dove ti senti libero/a stai indossando maschere? Pensa ai contesti quotidiani in cui non ti senti libero/a. Quali diverse maschere indossi per salvare la faccia? Hai mai sperimentato la frustrazione di un complimento fatto a una tua maschera anziché al tuo vero io? (Flavio Emanuele Bottaro SJ)
</p>

<p>
<u>LettureBose</u> / Per essere trasformati a somiglianza di Dio / Dio fece l'uomo, lo fece a immagine di Dio (Gen 1,27). Dobbiamo vedere qual è questa immagine di Dio e ricercare a somiglianza dell'immagine di chi sia stato fatto l'uomo. Non sta scritto: Dio fece l'uomo a sua immagine e somiglianza, ma lo fece a immagine di Dio. Qual è dunque quest'altra immagine di Dio a somiglianza della quale è stato fatto l'uomo, se non il nostro Salvatore? Egli è il primogenito di tutta la creazione (Col 1,15); di lui è stato scritto che è splendore della luce eterna e immagine della sostanza di Dio (Eb 1,3), lui che dice di sé: Io sono nel Padre e il Padre è in me (Gv 14,10), e: Chi ha visto me ha visto anche il Padre (Gv 14,9). Come infatti chi vede l'immagine di qualcuno vede colui del quale essa è l'immagine, così attraverso il Verbo di Dio, che è immagine di Dio, si vede Dio. E così si avvera quello che ha detto: Chi ha visto me ha visto anche il Padre. L'uomo è stato fatto a somiglianza di questa immagine e per questo il nostro Salvatore, che è l'immagine di Dio, mosso da misericordia per l'uomo che era stato fatto a somiglianza di lui, vedendo che, deposta la sua immagine, aveva rivestito l'immagine del maligno, mosso da misericordia, assunse l'immagine dell'uomo e venne da lui, come attesta anche l'Apostolo dicendo: Essendo nella forma di Dio, non considerò una rapina l'essere uguale a Dio, ma annientò se stesso, assumendo la forma di schiavo e, ritrovato nel sembiante come uomo, umiliò se stesso fino alla morte (Fil 2,6-8). Quanti dunque vengono a lui e si sforzano di diventare partecipi dell'immagine spirituale, costoro si rinnovano di giorno in giorno secondo l'uomo interiore (2Cor 4,16), a immagine di colui che li ha fatti, così da poter diventare partecipi dell'immagine spirituale, mediante il loro progresso, ma ciascuno secondo le sue forze ... Perciò guardiamo sempre a questa immagine di Dio per poter essere trasformati a sua somiglianza. Se infatti l'uomo, fatto a immagine di Dio, guardando contro natura l'immagine del diavolo, è diventato simile a lui a causa del peccato, molto di più, guardando all'immagine di Dio, a somiglianza della quale è stato fatto, mediante la Parola e la sua potenza, riceverà quella forma che gli era stata data per natura. (Origene, Omelie sulla Genesi 1,13) 
</p>

<h5>Semeraro MichaelDavide</h5>

<p>
Quello dell’indemoniato di Gerasa è uno dei racconti più circostanziati che l’evangelista Marco ci offre nel suo Vangelo. Il contesto è quello di una svolta nel cammino e nella missione del Signore Gesù. Per la prima volta Gesù, unitamente ai suoi discepoli, si lascia alle spalle la Giudea e s’inoltra dall’altra parte del Giordano. In quei luoghi, così vicini a Gerusalemme eppure così lontani, si sente maggiormente il peso e il giogo dell’occupazione straniera, a motivo del pericolo più grande di essere quasi contaminati da ciò che si oppone alla purezza della fede. Il fatto che vi si allevino, in grande quantità, dei porci, è segno che qualcuno deve pure mangiarli! La terra è occupata da ciò che rischia di snaturarla. Così il cuore e la vita di quest’uomo, che esce incontro a Gesù dai sepolcri, sono segnati da una sofferenza e da una rabbia che rischiano di farlo vivere in uno stato più simile a quello degli animali – tra l’altro i più immondi – condannandolo a una vita disumana. L’indemoniato di Gerasa è interiormente combattuto tra il desiderio di uscire dallo stato in cui la sua vita è stata prostrata e il bisogno, fatto di abitudine e di strana, quanto dolorosa complicità, con il male che lo abita, tanto che una parte di sé si fa interprete del desiderio - meglio sarebbe dire del non-desiderio - del mondo in cui abita: è troppo presto per la salvezza! Sì, sarebbe bene riceverla, ma non troppo presto perché questo significa un incremento di vita che comporta una serie di cambiamenti e di imprescindibili rinunce. La parola pronunciata dalla Legione di demoni non è altro che l’espressione anticipata di ciò che gli abitanti della regione chiederanno al Signore Gesù: ritornarsene da dove era venuto perché è troppo presto per accogliere fino in fondo, e in pienezza, il dono di quella libertà fatta di molteplici e continue liberazioni dalle innumerevoli catene che ci tengono prigionieri e schiavi. Forse, proprio lo svantaggio di quell’uomo ormai ridotto allo stremo della vita era proprio il fatto di non avere più niente da perdere, tanto da sentire in Gesù la sua ultima possibilità per poter finalmente passare o di qua o di là: o nella vita o nella morte. La legione non è d’accordo, la gente del luogo neanche, non resta a Gesù che ritornarsene dall’altra parte del lago, dopo aver posto, comunque, un segno forte e indimenticabile: la liberazione è possibile! A noi scegliere di aprire le porte e di accettare di entrare nella sua dinamica di liberazione e di vita. I Geraseni non hanno dubbi sul da farsi: «si misero a pregarlo di andarsene dal loro territorio» (Mc 5,17). I demoni, a loro volta, non avevano avuto alcun dubbio: «Mandaci da quei porci, perché entriamo in essi» (Mc 5,12). / L’autore della Lettera agli Ebrei ci ricorda che Dio «aveva predisposto qualcosa di meglio» (Eb 11,40). Ma il meglio che il Signore ci vuole offrire esige, sempre e comunque, la disponibilità a riprendere la strada della vita con una responsabilità e creatività veramente nuove, che non ci permettono di «restare» (Mc 5,18) ma ci chiedono, piuttosto, di andare sempre oltre.
</p>

<h5>Epicoco</h5>

<p>
“Come Gesù scese dalla barca, gli venne incontro dai sepolcri un uomo posseduto da uno spirito immondo.(…) Visto Gesù da lontano, accorse, gli si gettò ai piedi”. La reazione che ha questo indemoniato davanti a Gesù ci fa davvero molto riflettere. Il male dovrebbe fuggire davanti a Lui, perché allora invece gli corre incontro? È così grande l’attrattiva che Gesù esercita che neppure il male ne è immune. Gesù è davvero la risposta a tutto ciò che è creato, che persino il male non può non riconoscere in Lui il compimento vero di ogni cosa, la risposta più vera ad ogni esistenza, il significato profondo di ogni vita. Il male non è mai ateo, è sempre credente. Credere è un’evidenza per lui. Il suo problema è fare spazio a questa evidenza fino a trasformarne le scelte, le azioni. Il male sa, e proprio a partire da ciò che sa compie una scelta contraria, opposta a Dio. Ma allontanarsi da Dio significa anche sperimentare l’inferno dell’allontanarsi dall’amore. Lontano da Dio non riusciamo nemmeno più ad amarci. E il Vangelo ci descrive questa situazione di allontanamento come una forma di masochismo verso se stessi: “Continuamente, notte e giorno, tra i sepolcri e sui monti, gridava e si percuoteva con pietre”. Si ha sempre bisogno di essere liberati da dei mali del genere. Nessuno di noi, a meno che non soffra di una qualche patologia, può davvero con lucidità scegliere di farsi male, di non amarsi. Chi vive questo vorrebbe esserne liberato, anche se non sa come e con quale forza. È il demonio stesso a suggerirci la risposta: “urlando a gran voce disse: «Che hai tu in comune con me, Gesù, Figlio del Dio altissimo? Ti scongiuro, in nome di Dio, non tormentarmi!». Gli diceva infatti: «Esci, spirito immondo, da quest’uomo!»”. Gesù può liberarci da ciò che ci tormenta. La fede è fare tutto ciò che umanamente possiamo fare per aiutarci, e poi lasciare che ciò che non riusciamo più a fare noi lo possa compiere la Grazia di Dio. “Videro l’indemoniato seduto, vestito e sano di mente”.
</p>

<p>
<u>HomilyVoice-21</u> / PRIMA LETTURA / Tutti costoro, pur essendo stati approvati a causa della loro fede, non ottennero ciò che era stato loro promesso: Dio infatti per noi aveva predisposto qualcosa di meglio, affinché essi non ottenessero la perfezione senza di noi. La nostra fede non è in Dio Onnipotente, Creatore e Signore del cielo e della terra, di tutte le cose visibili e invisibili. Questa era la fede degli uomini venuti al mondo prima di Cristo Gesù. Oggi la nostra fede è in Cristo Gesù, nel Figlio Unigenito del Padre, fattosi carne per la nostra salvezza e redenzione. Gesù è detto dallo Spirito Santo l’Apostolo e il Sommo sacerdote della fede e anche l’Autore e il Perfezionatore di essa. Perciò, fratelli santi, partecipi di una vocazione celeste, fissate bene la mente in Gesù, l'apostolo e sommo sacerdote della fede che noi professiamo (Eb 3, 1). Tenendo fisso lo sguardo su Gesù, autore e perfezionatore della fede. Egli in cambio della gioia che gli era posta innanzi, si sottopose alla croce, disprezzando l'ignominia, e si è assiso alla destra del trono di Dio (Eb 12, 2). Così dicendo lo Spirito Santo rivela che senza la fede in Cristo, la fede di Cristo, non esiste la vera fede. Senza Cristo, senza la fede in Cristo, senza la fede di Cristo, la nostra fede è un cumulo di pensieri della terra. Anche se è fondata sul Dio di Abramo, essa è fede incipiente, ma non è giunta alla perfezione, perché la perfezione della fede è Cristo Gesù ed è in Cristo Gesù. Senza la professione che è Cristo l’Apostolo, il Sommo sacerdote, l’Autore e il Perfezionatore della fede, non esiste la vera fede e mai potrà esistere. Il cristiano è chiamato a confessare che Cristo Gesù è la sua fede: fede di Cristo in Cristo, fede con Cristo per Cristo. Come Cristo Gesù è il cuore di tutta la Rivelazione e di conseguenza di tutta la Scrittura, così deve essere il cuore di tutta la fede di ogni uomo. Chi separa il mistero della fede da Cristo Gesù è come se separasse l’anima di un uomo dal suo corpo. Muore l’uomo. Così dicasi della vera fede: separata da Cristo la vera fede è morta. Poiché morta, essa non potrà più operare nessun frutto né di salvezza, né di redenzione, né di santificazione. Produrrà qualche frutto di amore umano, mai però frutti di amore divino e l’amore divino è uno solo: dare la nostra vita al Padre in Cristo per la salvezza del mondo. Predicare Cristo, essendo noi in Cristo, vivendo con Cristo, operando per Cristo, è l’opera che il Signore ha chiesto di produrre ad ogni suo discepolo, secondo la speciale, particolare, personale volontà a lui manifestata dallo Spirito Santo. Senza la predicazione di Cristo, secondo le regole dello Spirito Santo, saremo solo degli uomini che parlano agli uomini. Per noi nessuna salvezza viene operata, perché la salvezza la opera Cristo per mezzo nostro se siamo in Lui, con Lui, per Lui. / LEGGIAMO Eb 11,32-40 / E che dirò ancora? Mi mancherebbe il tempo se volessi narrare di Gedeone, di Barak, di Sansone, di Iefte, di Davide, di Samuele e dei profeti; per fede, essi conquistarono regni, esercitarono la giustizia, ottennero ciò che era stato promesso, chiusero le fauci dei leoni, spensero la violenza del fuoco, sfuggirono alla lama della spada, trassero vigore dalla loro debolezza, divennero forti in guerra, respinsero invasioni di stranieri. Alcune donne riebbero, per risurrezione, i loro morti. Altri, poi, furono torturati, non accettando la liberazione loro offerta, per ottenere una migliore risurrezione. Altri, infine, subirono insulti e flagelli, catene e prigionia. Furono lapidati, torturati, tagliati in due, furono uccisi di spada, andarono in giro coperti di pelli di pecora e di capra, bisognosi, tribolati, maltrattati – di loro il mondo non era degno! –, vaganti per i deserti, sui monti, tra le caverne e le spelonche della terra. Tutti costoro, pur essendo stati approvati a causa della loro fede, non ottennero ciò che era stato loro promesso: Dio infatti per noi aveva predisposto qualcosa di meglio, affinché essi non ottenessero la perfezione senza di noi. Chi deve dare ogni perfezione a tutto l’Antico Testamento è Cristo Gesù e la fede nella sua Persona. Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento (Mt 5,17). Prima della venuta di Cristo Gesù l’Antico Testamento guardava verso Cristo, credeva nel Cristo promesso e per questa fede otteneva la vita, anche se ancora non era la vita eterna che si ottiene in Cristo Gesù per partecipazione della divina natura. Ora che Cristo è venuto, Dio non approva più quelli che vivono quella fede, senza aggiungere la perfezione alla quale tutti simo chiamati e la perfezione di ogni fede è Gesù Signore. Cos l’Apostolo Paolo nella Lettera ai Romani: Non voglio infatti che ignoriate, fratelli, questo mistero, perché non siate presuntuosi: l’ostinazione di una parte d’Israele è in atto fino a quando non saranno entrate tutte quante le genti. Allora tutto Israele sarà salvato, come sta scritto: Da Sion uscirà il liberatore, egli toglierà l’empietà da Giacobbe. Sarà questa la mia alleanza con loro quando distruggerò i loro peccati. Quanto al Vangelo, essi sono nemici, per vostro vantaggio; ma quanto alla scelta di Dio, essi sono amati, a causa dei padri, infatti i doni e la chiamata di Dio sono irrevocabili! Come voi un tempo siete stati disobbedienti a Dio e ora avete ottenuto misericordia a motivo della loro disobbedienza, così anch’essi ora sono diventati disobbedienti a motivo della misericordia da voi ricevuta, perché anch’essi ottengano misericordia. Dio infatti ha rinchiuso tutti nella disobbedienza, per essere misericordioso verso tutti! (Rm 11,25-32). Volere una religione universale senza Cristo Gesù è l’opera più vana che si possa pensare. Che nessun discepolo di Gesù cada in questa tentazione di Satana. La religione universale senza Cristo è l’ultima invenzione di Satana per la rovina del mondo. È con questo pensiero, inoculato nei discepoli di Gesù, che Satana sta distruggendo la Chiesa una, santa, cattolica, apostolica. Satana sa che solo Cristo è la verità della fede e solo nella vera fede in Lui è la salvezza. Tolto Cristo, il mondo è suo. La Chiesa è sua. / LETTURA DEL VANGELO / «Va’ nella tua casa, dai tuoi, annuncia loro ciò che il Signore ti ha fatto e la misericordia che ha avuto per te». Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati. Ecco la vera evangelizzazione: narrare ciò che il Signore ha fatto per noi e la misericordia che ha avuto per noi. Il Salmistra trasforma la sua storia in “Vangelo”, in buona notizia. Lui narra ciò che il Signore per lui ha fatto. Acclamate Dio, voi tutti della terra, cantate la gloria del suo nome, dategli gloria con la lode. Dite a Dio: «Terribili sono le tue opere! Per la grandezza della tua potenza ti lusingano i tuoi nemici. A te si prostri tutta la terra, a te canti inni, canti al tuo nome». Venite e vedete le opere di Dio, terribile nel suo agire sugli uomini. Egli cambiò il mare in terraferma; passarono a piedi il fiume: per questo in lui esultiamo di gioia. Con la sua forza domina in eterno, il suo occhio scruta le genti; contro di lui non si sollevino i ribelli. Popoli, benedite il nostro Dio, fate risuonare la voce della sua lode; è lui che ci mantiene fra i viventi e non ha lasciato vacillare i nostri piedi. O Dio, tu ci hai messi alla prova; ci hai purificati come si purifica l’argento. Ci hai fatto cadere in un agguato, hai stretto i nostri fianchi in una morsa. Hai fatto cavalcare uomini sopra le nostre teste; siamo passati per il fuoco e per l’acqua, poi ci hai fatto uscire verso l’abbondanza. Entrerò nella tua casa con olocausti, a te scioglierò i miei voti, pronunciati dalle mie labbra, promessi dalla mia bocca nel momento dell’angoscia. Ti offrirò grassi animali in olocausto con il fumo odoroso di arieti, ti immolerò tori e capri. Venite, ascoltate, voi tutti che temete Dio, e narrerò quanto per me ha fatto. A lui gridai con la mia bocca, lo esaltai con la mia lingua. Se nel mio cuore avessi cercato il male, il Signore non mi avrebbe ascoltato. Ma Dio ha ascoltato, si è fatto attento alla voce della mia preghiera. Sia benedetto Dio, che non ha respinto la mia preghiera, non mi ha negato la sua misericordia (Sal 66,1-20). L’evangelizzazione del Salmista è annuncio delle opere del Dio di Abramo, del Dio di Isacco, del Dio di Giacobbe. La nostra evangelizzazione deve essere invece vera narrazione di ciò che il Dio che è Padre del Signore nostro Gesù Cristo ha fatto per noi. Ecco la grande evangelizzazione dell’Apostolo Paolo: Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra (Ef 1,3-10). Ognuno è obbligato a narrare al mondo intero ciò che il Signore ha fatto per Lui, in Cristo, con Cristo, per Cristo, per opera dello Spirito Santo. È questo oggi il fallimento della nostra evangelizzazione: parliamo di un Dio, di un Cristo, di uno Spirito Santo, di una Vergine Maria, di un Vangelo che è fuori di noi. È questa la vera evangelizzazione: narrare la nostra vita salvata, redenta, santificata da Cristo Signore. / LEGGIAMO IL TESTO DI Mc 5,1-20 / Giunsero all’altra riva del mare, nel paese dei Gerasèni. Sceso dalla barca, subito dai sepolcri gli venne incontro un uomo posseduto da uno spirito impuro. Costui aveva la sua dimora fra le tombe e nessuno riusciva a tenerlo legato, neanche con catene, perché più volte era stato legato con ceppi e catene, ma aveva spezzato le catene e spaccato i ceppi, e nessuno riusciva più a domarlo. Continuamente, notte e giorno, fra le tombe e sui monti, gridava e si percuoteva con pietre. Visto Gesù da lontano, accorse, gli si gettò ai piedi e, urlando a gran voce, disse: «Che vuoi da me, Gesù, Figlio del Dio altissimo? Ti scongiuro, in nome di Dio, non tormentarmi!». Gli diceva infatti: «Esci, spirito impuro, da quest’uomo!». E gli domandò: «Qual è il tuo nome?». «Il mio nome è Legione – gli rispose – perché siamo in molti». E lo scongiurava con insistenza perché non li cacciasse fuori dal paese. C’era là, sul monte, una numerosa mandria di porci al pascolo. E lo scongiurarono: «Mandaci da quei porci, perché entriamo in essi». Glielo permise. E gli spiriti impuri, dopo essere usciti, entrarono nei porci e la mandria si precipitò giù dalla rupe nel mare; erano circa duemila e affogarono nel mare. I loro mandriani allora fuggirono, portarono la notizia nella città e nelle campagne e la gente venne a vedere che cosa fosse accaduto. Giunsero da Gesù, videro l’indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all’indemoniato e il fatto dei porci. Ed essi si misero a pregarlo di andarsene dal loro territorio. Mentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: «Va’ nella tua casa, dai tuoi, annuncia loro ciò che il Signore ti ha fatto e la misericordia che ha avuto per te». Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati (Mc 5,1-20). Ecco l’evangelizzazione operata dalla Vergine Maria: Allora Maria disse: «L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata. Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre» (Lc 1,46-55). Anche Cristo Gesù narra ciò che il Padre ha fatto per Lui nel suo Santo Spirito: In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). Se la Vergine Maria narra ciò che il Signore per Lei ha fatto; se anche Gesù narra ciò che il Signore per Lui ha fatto, perché oggi i discepoli di Gesù non narrano ciò che Gesù ha fatto per loro? Se non narrano è segno che essi non si sono lasciati liberare dagli spiriti impuri, da questa legione di tenebre, che è il pensiero del mondo, le sue filosofie, antropologie, ideologie. Non solo. Oggi è il cristiano stesso annunciatore del pensiero del mondo come purissimo Vangelo. Più il cristiano si lascia liberare da Cristo da ogni spirito impuro del pensiero del mondo e più lui narrerà quanto Cristo ha fatto per lui. Se nulla narriamo è perché viviamo con il pensieri del mondo. Madre di Dio, Donna interamente fatta dal tuo Signore, aiutaci. Vogliamo lasciarci fare da Cristo, nello Spirito Santo, per narrare quanto Cristo Gesù ha fatto per noi, per la nostra salvezza e vita eterna. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
