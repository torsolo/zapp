<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì dopo le Ceneri
</p>

<p>
<u>ANTIFONA</u> / Ho invocato il Signore ed egli ha ascoltato la mia voce: da coloro che mi opprimono mi libera. Affida al Signore la tua sorte ed egli sarà il tuo sostegno. (Sal 54,17-20.23)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Ispira le nostre azioni, o Signore, e accompagnale con il tuo aiuto, perché ogni nostra attività abbia sempre da te il suo inizio e in te il suo compimento. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / Io pongo oggi davanti a te la benedizione e la maledizione / Dal libro del Deuteronòmio (Dt 30,15-20) / Mosè parlò al popolo e disse: «Vedi, io pongo oggi davanti a te la vita e il bene, la morte e il male. Oggi, perciò, io ti comando di amare il Signore, tuo Dio, di camminare per le sue vie, di osservare i suoi comandi, le sue leggi e le sue norme, perché tu viva e ti moltiplichi e il Signore, tuo Dio, ti benedica nella terra in cui tu stai per entrare per prenderne possesso. Ma se il tuo cuore si volge indietro e se tu non ascolti e ti lasci trascinare a prostrarti davanti ad altri dèi e a servirli, oggi io vi dichiaro che certo perirete, che non avrete vita lunga nel paese in cui state per entrare per prenderne possesso, attraversando il Giordano. Prendo oggi a testimoni contro di voi il cielo e la terra: io ti ho posto davanti la vita e la morte, la benedizione e la maledizione. Scegli dunque la vita, perché viva tu e la tua discendenza, amando il Signore, tuo Dio, obbedendo alla sua voce e tenendoti unito a lui, poiché è lui la tua vita e la tua longevità, per poter così abitare nel paese che il Signore ha giurato di dare ai tuoi padri, Abramo, Isacco e Giacobbe». / Parola di Dio.
</p>

<p>
<u>PSALMUS</u> / (Sal 1) <b>Beato l'uomo che confida nel Signore</b> / Beato l'uomo che non segue il consiglio dei malvagi, non resta  nella via dei peccatori e non siede in compagnia degli arroganti; ma nella legge del Signore trova la sua gioia, la sua legge medita giorno e notte. R. / E' come albero piantato lungo corsi d'acqua, che dà frutto a suo tempo:  le sue foglie non appassiscono e tutto quello che fa, riesce bene. R. / Non così, non così i malvagi, ma come pula che il vento disperde; poichè il Signore veglia sul cammino dei giusti, ma la via dei malvagi va in rovina. R.
</p>

<p>
<u>ACCLAMATIO</u> / Lode a te, o Cristo, re di eterna gloria! / Convertitevi, dice il Signore, perchè il regno dei cieli è vicino.  (Mt 4,17) / Lode a te, o Cristo, re di eterna gloria!
</p>

<p>
<u>VANGELO</u> / <b>Chi perderà la propria vita per causa mia, la salverà</b> / Dal Vangelo secondo Luca (Lc 9,22-25) / In quel tempo, Gesù disse ai suoi discepoli: «Il Figlio dell'uomo deve soffrire molto, essere rifiutato dagli anziani, dai capi dei sacerdoti e dagli scribi, venire ucciso e risorgere il terzo giorno». Poi, a tutti, diceva: «Se qualcuno vuole venire dietro a me, rinneghi se stesso, prenda la sua croce ogni giorno e mi segua. Chi vuole salvare la propria vita, la perderà, ma chi perderà la propria vita per causa mia, la salverà. Infatti, quale vantaggio ha un uomo che guadagna il mondo intero, ma perde o rovina se stesso?». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore ascolta la preghiera di chi riconosce le doppiezze e le contraddizioni della propria condotta morale. Preghiamo insieme e diciamo: <b>Ascoltaci o Signore.</b> / Perchè la parola del Papa in difesa della vita, della libertà e della pace, sia accolta nella Chiesa e nel mondo come proposta di valori umani, atti ad ispirare l'impegno morale dei singoli e dei popoli. Preghiamo: / Perchè la Conferenza episcopale trovi nell'assistenza dello Spirito Santo, il coraggio di proporre alla Chiesa italiana linee pastorali a partire dalle emarginazioni e dalle povertà presenti sul territorio. Preghiamo: / Perchè la sofferenza, che accomuna persone malate, sole e svantaggiate, susciti nella comunità cristiana, raccolta attorno allo sposo Gesù nel banchetto dell'eucaristia, risposte concrete di carità e di solidarietà. Preghiamo: / Perchè il digiuno, che il vangelo paragona all'attesa dello sposo, ci prepari a testimoniare più concretamente la fede e l'amore. Preghiamo: / Perchè la gioia donataci da Gesù in quest'eucaristia, ci aiuti ad essere fedeli ai nostri doveri di cristiani. Preghiamo: / Per i cristiani che si dicono credenti pur avendo abbandonato la pratica religiosa. / Per i cristiani che ritengono l'impegno sociale estraneo alla Chiesa. / Scuoti, o Padre, la nostra coscienza pigra e intorpidita dal peccato, e fa' che, accogliendo il giudizio della tua Parola sulle nostre incoerenze, viviamo in maniera più responsabile l'impegno della fede. Amen.
</p>

<p>
<u>OFFERTORIO</u> / Accogli con bontà, o Signore, l’offerta che presentiamo sul tuo santo altare, perché ottenga a noi il perdono e renda onore al tuo nome. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Crea in me, o Dio, un cuore puro, rinnova in me uno spirito saldo. (Sal 50,12) ♦ Se qualcuno vuol venire dietro a me rinneghi se stesso, prenda la sua croce ogni giorno e mi segua. (Lc 9,23)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Il pane del cielo che abbiamo ricevuto, Dio onnipotente, ci santifichi e sia per noi sorgente inesauribile di perdono e di salvezza. Per Cristo nostro Signore. / Orazione sul popolo ad libitum / Dio onnipotente, che al tuo popolo hai rivelato le vie della vita eterna, fa’ che percorrendole giunga fino a te, luce senza tramonto. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Santa Gertrude di Helfta (1256-1301) monaca benedettina / L'Araldo del divino Amore, Libro III,  "Prenda la sua croce e mi segua" / Gertrude, malata all'avvicinarsi di una festa, espresse al Signore il desiderio di un sollievo almeno fino a dopo questa festa per avere la possibilità di celebrarla; ma si rimetteva tuttavia senza riserve alla volontà di Dio. Il Signore le diede questa risposta: "Dicendomi il tuo desiderio e soprattutto rimettendoti alla mia volontà, era come mi conducessi in un giardino di delizie, di aiuole fiorite e accoglienti. Ma sappi che, se ti esaudisco perché tu possa rendermi servizio, è come se ti seguissi nel luogo scelto da te; se al contrario non ti esaudisco e tu perseveri nella pazienza, è come se tu mi seguissi nel luogo scelto da me. Mi è più gradito infatti il tuo stato di desiderio nella sofferenza che quello di pietà compiuta."
</p>

<p>
<u>DIBRUNO-21</u> / Prenda la sua croce ogni giorno e mi segua (Lc 9,22-25) / Non esiste la croce dei battezzati, dei cresimati, dei diaconi, dei presbiteri, dei vescovi, dei papi. Ogni singolo discepolo ha una sua particolare, personale croce da prendere e portare. Ad esempio la croce di San Paolo sono le innumerevoli persecuzioni: “Sono ministri di Cristo? Sto per dire una pazzia, io lo sono più di loro: molto di più nelle fatiche, molto di più nelle prigionie, infinitamente di più nelle percosse, spesso in pericolo di morte. Cinque volte dai Giudei ho ricevuto i quaranta colpi meno uno; tre volte sono stato battuto con le verghe, una volta sono stato lapidato, tre volte ho fatto naufragio, ho trascorso un giorno e una notte in balìa delle onde. Viaggi innumerevoli, pericoli di fiumi, pericoli di briganti, pericoli dai miei connazionali, pericoli dai pagani, pericoli nella città, pericoli nel deserto, pericoli sul mare, pericoli da parte di falsi fratelli; disagi e fatiche, veglie senza numero, fame e sete, frequenti digiuni, freddo e nudità. Oltre a tutto questo, il mio assillo quotidiano, la preoccupazione per tutte le Chiese. Chi è debole, che anch’io non lo sia? Chi riceve scandalo, che io non ne frema?” (2Cor 11,23-29). “Ritengo infatti che Dio abbia messo noi, gli apostoli, all’ultimo posto, come condannati a morte, poiché siamo dati in spettacolo al mondo, agli angeli e agli uomini. Noi stolti a causa di Cristo, voi sapienti in Cristo; noi deboli, voi forti; voi onorati, noi disprezzati. Fino a questo momento soffriamo la fame, la sete, la nudità, veniamo percossi, andiamo vagando di luogo in luogo, ci affatichiamo lavorando con le nostre mani. Insultati, benediciamo; perseguitati, sopportiamo; calunniati, confortiamo; siamo diventati come la spazzatura del mondo, il rifiuto di tutti, fino ad oggi” (1Cor 4,9-12). Croce per Paolo è anche la sua volontà di farsi tutto a tutti al fine di guadagnare qualcuno a Cristo. Croce è la sua totale consacrazione al Vangelo nella più grande povertà e libertà da tutte le cose di questo mondo: “Infatti, pur essendo libero da tutti, mi sono fatto servo di tutti per guadagnarne il maggior numero: mi sono fatto come Giudeo per i Giudei, per guadagnare i Giudei. Per coloro che sono sotto la Legge – pur non essendo io sotto la Legge – mi sono fatto come uno che è sotto la Legge, allo scopo di guadagnare coloro che sono sotto la Legge. Per coloro che non hanno Legge – pur non essendo io senza la legge di Dio, anzi essendo nella legge di Cristo – mi sono fatto come uno che è senza Legge, allo scopo di guadagnare coloro che sono senza Legge. Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno. Ma tutto io faccio per il Vangelo, per diventarne partecipe anch’io” (1Cor 9,19-23). Ogni giorno la croce potrà essere nuova. Croce è rimanere fedeli al Signore, al suo Vangelo, allo Spirito Santo, alla sua verità, ai suoi doni, alla missione da lui affidata. Senza mai venire meno. La croce che dona salvezza è l’obbedienza alla volontà di Dio in ogni condizione della propria vita. / In quel tempo, Gesù disse ai suoi discepoli: «Il Figlio dell’uomo deve soffrire molto, essere rifiutato dagli anziani, dai capi dei sacerdoti e dagli scribi, venire ucciso e risorgere il terzo giorno». Poi, a tutti, diceva: «Se qualcuno vuole venire dietro a me, rinneghi se stesso, prenda la sua croce ogni giorno e mi segua. Chi vuole salvare la propria vita, la perderà, ma chi perderà la propria vita per causa mia, la salverà. Infatti, quale vantaggio ha un uomo che guadagna il mondo intero, ma perde o rovina se stesso?». / Ogni croce può trasformarsi per il cristiano in tentazione, perché si scenda da essa o se ne assuma un’altra di nostro gusto. Le astuzie di Satana sono infinite. Solo con la luce dello Spirito Santo sono messe bene in luce. Per vincerle si deve crescere in sapienza e grazia, altrimenti è facile assumere la volontà dell’uomo al posto della volontà di Dio e camminare con il timore dell’uomo invece che con il timore del Signore. Quando si esce dalla volontà di Dio si assumono mille croci della terra, ma queste non danno né salvezza, né redenzione, né santificazione. Sono croci frutto del peccato e non dell’obbedienza alla divina volontà. Oggi ci si libera della croce che viene dall’obbedienza ai Comandamenti e si dice che è per amore e per nostra dignità. / Madre della Redenzione, Angeli, Santi, fate che portiamo ognuno la propria croce.
</p>

<p>
<u>SILVESTRINI-21</u> / Ogni giorno, prendi la tua croce. Il cammino della Quaresima è tutto una implorazione del perdono divino che trova nel sacrificio della croce, presente nell'eucaristia, la sua sorgente. Oggi la liturgia ci ricorda che due sono le vie e che noi dobbiamo scegliere quella buona. Il Signore ci offre la via buona e ci mette in guardia contro l'illusione che ci farebbe scegliere la via facile con i "vantaggio immediati". Nella prima lettura del libro del Deuteronomio troviamo l'affetto paterno del Padre, che si esprime con il rispetto e col desiderio del nostro bene. Il Signore Dio ha un grande rispetto della nostra libertà, non ci obbliga, ma ci propone "Vedi, io pongo davanti a te la vita e il bene, la morte e il male". La vita consiste nell'amare il Signore con tutto il cuore, con tutta l'anima e con tutto il cuore, cioè di osservare i suoi comandamenti, di essere docili alla sua parola. Il male, al contrario, consiste nel seguire la propria volontà, gli istinti del cuore, agendo secondo i propri capricci... è una via, certo, ma conduce alla perdizione. Dio però ha un grande desiderio del nostro bene e quindi quasi ci supplica di "scegliere la vita, amando il Signore tuo Dio, obbedendo alla sua voce e tenèndoti unito a lui, poiché è lui la nostra vita". Nel Vangelo Gesù ci ribadisce la stessa scelta; la salvezza immediata, che conduce a perdere la vita; o la rinuncia a se stessi, che conduce a perdere la vera salvezza. "Chi vorrà salvare la propria vita, la perderà" e "chi perderà la propria vita per me, la salverà". Per "me" è Cristo la vera garanzia della nostra scelta. Chi sceglie Cristo realizza la propria vita cristiana, accettando serenamente la propria croce, sia nella gioia, sia nel dolore. Cristo è il vero amico e confidente, egli non delude mai. Non indurire allora il tuo cuore alla chiamata, alla voce di Cristo che ti parla, perché egli conosce la tua storia e i tuoi problemi e quindi prendi la tua croce. Fìdati di Lui.
</p>

<p>
<u>LOYOLA-21</u> / Una voce suggerisce un progetto, un’idea, una sistemazione risolutiva. Voce non messa alla prova dell’amore. Per ottenere quell’obiettivo non ci si interroga troppo su mezzi, strumenti, sensatezza dei passaggi intermedi․․․ Diventa una roba mia, di cui non parlo con nessun amico. O solo con quelli che per qualche motivo non fanno domande troppo scomode, fanno fatica a vivere con noi un confronto intimo. Quella prospettiva diventa un modo per conquistare il mondo. Il nostro modo per dimostrare che ce l’abbiamo fatta. Dimostrarlo al mondo, a un parente, a un nemico, a noi stessi. E prende forme così tante e così diverse che non sembra più partire dalla stessa radice, quella voce che grida dal profondo: “salva te stesso!”. Gesù sa che abbiamo bisogno di trovare un senso alla nostra vita. Ma vede anche che gli ronziamo attorno da un po’. Una nostalgia piena di speranza ci rende interessati alle sue parole, alla sua vita. Gesù ci provoca ad una sequela più consapevole, più radicale. Ci invita a condividere la sua fiducia nel Padre, fiducia nel suo regno che viene. Potremmo iniziare a non preoccuparci di “salvarci noi stessi”. Potremmo provare a non sprecare nessuna occasione di amore. Senza paure, senza proteggerci. E quando ci accorgessimo che abbiamo amato male o poco, semplicemente riconoscerlo e chiedere perdono, riprendendo il cammino, umilmente, fino alla fine. Amare senza secondi fini. Senza accumulare punti da nessuna parte. Provare a seguire l’amore che ci precede. Dal punto preciso in cui siamo, lì dove la vita chiama. Gratificazioni come fini a se stessi, limiti e rifiuti, anche violenti, non sono più il criterio, se il terzo giorno è preparato per noi. / Che forme prende in me la voce che suggerisce “salva te stesso”? Con chi posso parlare del senso della mia vita? Quanta paura ho dei limiti e dei rifiuti? Cosa provo davanti a questo Gesù scomodo, che non ha paura di soffrire, che si fida di amare, costi quel che costi, fino all’eternità? (Matteo Suffritti SJ)
</p>

<p>
<u>LettureBose</u> / Rialzati con prontezza! / Il Signore ti dice come a Matteo: "Seguimi" (cf. Mt 9,9). Tu, dunque, seguendo prontamente il tuo desideratissimo Signore, se lungo la via della vita inciampi con il tuo piede nella pietra di una passione (Sal 90 [91],12), e cadi inaspettatamente in peccato, oppure se molte volte trovandoti in luoghi fangosi, involontariamente scivoli e cadi, per quante volte tu possa cadere e farti del male, altrettante rialzati con prontezza, segui il tuo Signore fino a raggiungerlo ... Alcuni fratelli, che erano continuamente malati e non potevano praticare il digiuno, mi dicevano: "Come possiamo, senza il digiuno, liberarci dal diavolo e dalle sue passioni?". A costoro bisogna dire: "Non è soltanto con l'astinenza dai cibi, ma anche con il grido del cuore che potete estirpare e bandire le cattiverie e quanto esse suggeriscono. È detto infatti: Nella loro afflizione hanno gridato al Signore ed egli li ha liberati (Sal 106 [107 ],6). E sta scritto anche: Dal ventre degli inferi hai udito il grido della mia voce (Gn 2,3), e: 'Salga dalla corruzione la mia vita' (Gn 2,7). Perciò finché non sia passata l'iniquità, cioè il turbamento provocato dal peccato, griderò a Dio, l'Altissimo, affinché ci faccia questo grandissimo dono a nostro beneficio, faccia scomparire lo stimolo del peccato con il suo potere, cancelli gli idoli dall'animo vinto dalle passioni, liberi dagli idoli la nostra Atene [cioè la nostra anima] piena di idoli (At 17,16). Se dunque non hai ricevuto il carisma del dominio di te, sappi che il Signore vuole che le tue domande siano esaudite attraverso la preghiera e la speranza. Se dunque conosci il giudizio del Signore, non scoraggiarti per la debolezza della tua ascesi, cerca piuttosto di liberarti dal nemico attraverso la preghiera e una riconoscente sopportazione. Se i pensieri di debolezza e di miseria vi scacciano dalla città del digiuno, fuggite in un'altra (Mt 10,23), cioè nella preghiera e nel rendimento di grazie ... Fa' di tutto per non cadere, perché cadere non è degno del forte che lotta. Se ti capita di cadere, subito balza in piedi e riprendi la bella lotta; anche se ti accadesse di cadere innumerevoli volte per il sottrarsi della grazia, innumerevoli volte rimettiti in piedi, fino alla tua morte. Sta scritto infatti: "Se il giusto cade sette volte, cioè tutta la vita, sette volte si rialzerà" (Pr 24,16). (Giovanni Carpazio, Ai monaci dell'India 44; 68; 84) 
</p>

<p>
<u>FEGF1</u> / Dal Libro di vita di Gerusalemme al Capitolo Preghiera § 19 / (…) Aspira a pregare continuamente senza stancarti mai. Come il salmista, ponendo sempre il Signore innanzi a te, e come il saggio meditando incessantemente i comandamenti del Signore, sii sempre lieto, prega senza sosta. Per ogni cosa, rendi grazie. Questa è la volontà di Dio su di te, in Cristo Gesù. Il tuo dovere è venerare e onorare Colui che, come credi, è il Verbo di Dio e per mezzo di Lui il Padre; e non solo in certi momenti particolari, come fanno alcuni, ma continuamente, per tutta la vita e in tutti i modi… La preghiera è un colloquio intimo con Dio e Dio presta continuamente l’orecchio a questa voce interiore…Sì, il vero uomo spirituale prega durante tutta la sua esistenza, perché pregare è per lui uno sforzo di unione con Dio; perciò rifiuta tutto ciò che è inutile, in quanto è già arrivato a quello stato in cui ha già ricevuto, in certa misura, la perfezione, che consiste nell’agire per amore. Tutta la sua vita è una sacra liturgia.[1] Quando tutto il tuo amore, tutto il tuo desiderio, tutto il tuo sforzo, tutta la tua ricerca, tutto il tuo pensiero, tutto ciò che vivi e di cui parli, tutto ciò che respiri non sarà che Dio, quando l’unità presente del Padre con il Figlio e del Figlio con il Padre sarà passata nella tua anima e nel tuo cuore[2], tu conoscerai allora la gioia incomparabile della preghiera continua e vivrai della vita vera. [1] S. Clemente Alessandrino, Stromata, VII, ed Stählin, Leipzig 1909, p. 27 (trad. dal francese). [2] S. Giovanni Cassiano, op. cit., Conf. X, VII, P. 425
</p>

<p>
<u>FEGF2</u> / Opuscula omnia 2,1 «Chiedete…, cercate…, bussate…» San Tommaso d'Aquino nel tredicesimo secolo / Quando preghiamo, non conviene preoccuparci di manifestare i nostri desideri a Dio, il quale conosce tutto. Eppure occorre che l’uomo preghi per ottenere una grazia da Dio. La preghiera rivolta a Dio ci rende familiari di Dio, poiché in essa la nostra anima si alza verso di lui, si intrattiene affettuosamente con lui e lo adora in spirito e verità (Gv 4, 23). Questa intimità, acquisita nella preghiera incita l’uomo a rimettersi in preghiera con fiducia. Per questo motivo è detto nel Salmo: «T’invoco» cioè prego con fiducia, «perché mi hai ascoltato, mio Dio» (16, 6). Poiché il salmista è stato ricevuto nell’intimità di Dio in una prima preghiera, prega in seguito con una fiducia accresciuta. Così, nella preghiera rivolta a Dio, l’assiduità o l’insistenza della richiesta non è importuna, bensì piuttosto gradita a Dio: «perché bisogna pregare sempre, dice il vangelo, senza stancarsi» (Lc 8, 1); e altrove, il Signore ci invita a chiedere: «Chiedete e vi sarà dato, dice, bussate e vi sarà aperto».
</p>

<p>
<u>LuigiMariaEpicoco</u> / Un'appartenenza salvifica / Seguire un vincente è fin troppo facile. Stare dietro a qualcuno che è rifiutato diventa più complesso. Gesù dice con chiarezza, nel Vangelo di oggi, che il suo destino umano non è il successo, ma bensì il rifiuto: «Il Figlio dell'uomo, disse, deve soffrire molto, essere riprovato dagli anziani, dai sommi sacerdoti e dagli scribi, esser messo a morte e risorgere il terzo giorno». Le scelte a cui ci spinge Gesù, sono scelte controcorrente. Molto spesso vivere secondo il Vangelo significa essere rifiutati dalla mentalità del mondo. A nessuno piace essere messo fuori dal coro. A nessuno piace sentirsi isolato rispetto alla massa. Eppure arriva un tempo in cui dobbiamo domandarci se siamo disposti a seguire Gesù fino all’estreme conseguenze. “Se qualcuno vuol venire dietro a me, rinneghi se stesso, prenda la sua croce ogni giorno e mi segua”. Se qualcuno vuole andare dietro a Gesù deve imparare a dire di no a se stesso, deve smettere di lamentarsi della propria vita e deve scegliere di prendersene la responsabilità senza fare più la vittima. “Chi vorrà salvare la propria vita, la perderà, ma chi perderà la propria vita per me, la salverà”. Tutti coloro che si agitano per auto salvarsi alla fine affogano prima, coloro invece che si affidano al Signore accettando di lasciarsi salvare alla fine rimangono a galla. “Che giova all'uomo guadagnare il mondo intero, se poi si perde o rovina se stesso?”. A che serve cioè continuare a vivere la propria vita in maniera compulsiva non accorgendoci che non è il possesso a farci vivere ma bensì il sentirci di qualcuno? Ecco allora come il Vangelo di oggi ci indica un percorso preciso: non avere paura di tirare le estreme conseguenze della nostra sequela a Cristo; smettere di vivere solo con l’atteggiamento di chi subisce e comportarci da persone libere e non più da vittime in cerca di colpevoli; lasciarsi salvare; rinunciare al possesso delle cose per riscoprire un’appartenenza che ci salva. Se qualcuno cercava una via pratica eccolo accontentato.   
</p>

<p>
<u>MichaelDavideSemeraro</u> / Convertire... non trascinare / Stiamo ancora compiendo i primissimi passi del nostro cammino quaresimale, ma la Parola di Dio - racchiusa nelle Scritture - sembra non darci tregua e ci chiede di prendere subito posizione. Le parole del Deuteronomio sembrano mettere il dito nella piaga: «Ma se il tuo cuore si volge indietro e se tu non ascolti e ti lasci trascinare a prostrarti ad altri dèi e a servirli, oggi vi dichiaro che certo perirete» (Dt 30,17-18). Il Signore Gesù non è da meno quanto a chiarezza e perentorietà: «Se qualcuno vuole venire dietro a me, rinneghi se stesso, prenda la sua croce ogni giorno e mi segua» (Lc 9,23). La forza e la radicalità della parola con cui siamo obbligati a misurarci ci mette di fronte all’esigenza improrogabile di prendere su di noi la «croce» della nostra libertà, della nostra consapevolezza, della nostra umanità. Non è raro che giochiamo a nascondino con noi stessi facendo finta di desiderare ciò che, in realtà, non ci interessa affatto o, comunque, troppo poco per mettere in movimento il meglio di noi stessi. Per riprendere la parola del Deuteronomio, potremmo dire che la sfida quotidiana è quella di non «trascinare» la croce di «ogni giorno» ma di portarla con dignità. Il primo modo per non farsi come costipare interiormente è di avere uno sguardo semplice e lucido. La nota di quotidianità sottolineata dal Signore Gesù con l’evocazione di «ogni giorno» è, in realtà, ben più di un’esortazione: è, invece, uno stile. Se, infatti, non sappiamo abitare il presente in cui la nostra libertà è sfidata a essere attiva e responsabile, rischiamo di lasciarci appesantire dalle croci del passato e persino paralizzare da quelle che immaginiamo nel nostro futuro. Nella prima lettura possiamo avvertire una certa urgenza che scaturisce da una profonda passione: «Scegli dunque la vita, perché viva tu e la tua discendenza, amando il Signore tuo Dio» (Dt 30,19-20). Il Signore Gesù ci interroga severamente rimandandoci a noi stessi e, per certi aspetti, spingendoci a un severo esame di intelligenza, senza il quale persino l’esame di coscienza rischia di essere una trappola: «Infatti, quale vantaggio ha un uomo che guadagna il mondo intero, ma perde o rovina se stesso?» (Lc 9,25). Se non sappiamo cosa vogliamo veramente, qualunque cammino di conversione sarebbe impensabile e la fatica rischia di essere inutile, tanto che la vita rischia di essere trascinata e non vissuta in pienezza persino quando ci tocca sperimentare la morte. I giorni che si stendono davanti a noi con l’immensità ammaliante e inquietante di un deserto, ci sono dati come un’occasione propizia per dare a ogni nostra fatica il tocco di una dignità e quasi di una signorilità che fa la differenza. Scegliere è il più grande onore che abbiamo e il fatto di non tirarci indietro nella capacità di decidere e nella volontà di essere fedeli sarà il segno che non siamo dei servi, ma siamo dei figli capaci di essere sempre più fratelli. Se matureremo interiormente in questa attitudine, allora la «croce» non solo non ci spaventerà più, ma sarà il segno inequivocabile della nostra libertà, il sigillo della nostra discepolanza non solo desiderata e sventolata come fosse una bandiera, ma compiuta amorevolmente nel solco esigente e magnifico della nostra quotidianità sempre più da amare, e non trascinare.
</p>

<p>
<u>RobertoPasolini</u> / Scegliere la vita / Dopo il gesto del digiuno e il rito dell’imposizione delle ceneri, con cui ieri abbiamo inaugurato il cammino quaresimale, la parola di Dio contenuta nelle Scritture di oggi sembra quasi volerci sorprendere e disorientare. Non tanto per l’orizzonte in cui si iscrivono le parole della liturgia – che rimane quello della conversione evangelica, da assumere con umiltà e lucidità – quanto piuttosto per la prospettiva di «vita» che pervade l’intero discorso di Mosè al popolo: «Prendo oggi a testimoni contro di voi il cielo e la terra: io ti ho posto davanti la vita e la morte, la benedizione e la maledizione. Scegli dunque la vita, perché viva tu e la tua discendenza» (Dt 30,19). Orientarsi tra ciò che può far bene e ciò che può nuocere, selezionare attentamente quello che conduce alla vita e quello che fa scivolare nella morte non sono mai operazioni tranquille. Soprattutto nel nostro tempo, in cui ci crediamo tutti molto ricchi di opportunità, ma in realtà ci troviamo a essere molto poveri di sapienza e quindi di capacità di discernimento nelle circostanze più ordinarie e banali. Non è, del resto, una condizione così inedita la nostra, ma del tutto compatibile con quella di Israele nel deserto, quando la vertigine della libertà cresceva in misura proporzionale alla vastità incontrollabile dello spazio da attraversare per giungere alla terra promessa da Dio. La grande sfida che Israele è chiamato a cogliere e ad assumere è quella di scegliere la vita – e nient’altro – dopo aver sperimentato lungamente la condizione di schiavitù in Egitto. Non basta, infatti, essere tratti in salvo per essere davvero salvi; occorre imparare a scegliere ciò che è vita e dà vita, rifiutando senza esitazioni tutto ciò che la vita sembra prometterla, ma in realtà non è in grado di offrirla. La Quaresima ci pone subito di fronte a questa primaria responsabilità, che potremmo definire come il grande desiderio di essere uomini e donne viventi nelle circostanze e nei luoghi delle nostre relazioni ordinarie, senza mai scendere a compromessi con niente e con nessuno che possa ferire la nostra originaria immagine e somiglianza con il Dio della vita. Se scegliere la vita può sembrare un’operazione agile quando le circostanze non remano a nostro sfavore, il Signore Gesù nel Vangelo dichiara apertamente che la vita può essere non solo desiderata, ma anche abbracciata, persino quando il prezzo da pagare in prima persona si dovesse fare molto alto: «Il Figlio dell’uomo deve soffrire molto, essere rifiutato dagli anziani, dai capi dei sacerdoti e dagli scribi, venire ucciso e risorgere il terzo giorno» (Lc 9,22). La necessità e la quantità della sofferenza a cui Gesù fa riferimento non vanno intese soltanto come il segno di un’iscrizione del suo imminente mistero pasquale dentro un disegno già scritto e prestabilito. Possono al contrario essere comprese come le inevitabili conseguenze di una scelta di amore per la nostra umanità, desiderata e accolta senza alcuna ritrattazione. Le grandi scelte, nella vita, non si fanno mai una volta per sempre, ma si rinnovano e si approfondiscono continuamente in mezzo alle difficoltà e di fronte al volto degli altri, anche quando gli altri iniziano a diventare nemici. Del resto, lo sappiamo, o almeno dovremmo poterlo ricordare: è solo quando le possibilità di movimento si riducono al minimo che le nostre scelte diventano, finalmente, piena espressione di quello che siamo e di quanto siamo disposti a essere. Solo in queste circostanze, infatti, diventiamo capaci di affermare che il nostro desiderio profondo è un prezzo che siamo disposti a pagare fino in fondo. Disposti anche a perdere, pur di non fallire il compimento del nostro battesimo: «Chi vuole salvare la propria vita, la perderà, ma chi perderà la propria vita per causa mia, la salverà» (Lc 9,24).
</p>

<p>
<u>HomilyVoice-21</u> / PRIMA LETTURA / Oggi, perciò, io ti comando di amare il Signore, tuo Dio, di camminare per le sue vie, di osservare i suoi comandi, le sue leggi e le sue norme, perché tu viva e ti moltiplichi e il Signore, tuo Dio, ti benedica nella terra in cui tu stai per entrare per prenderne possesso. Osserviamo bene quanto dice il Signore al suo popolo per bocca del suo servo Mosè. Il Signore pone davanti al suo popolo la vita e il bene, la morte e il male.  Non dice però quanto è rivelato nel Libro del Siracide, non lascia cioè il suo popolo in balia del suo volere. Non dire: «A causa del Signore sono venuto meno», perché egli non fa quello che detesta. Non dire: «Egli mi ha tratto in errore», perché non ha bisogno di un peccatore. Il Signore odia ogni abominio: esso non è amato da quelli che lo temono. Da principio Dio creò l’uomo e lo lasciò in balìa del suo proprio volere. Se tu vuoi, puoi osservare i comandamenti; l’essere fedele dipende dalla tua buona volontà.  Egli ti ha posto davanti fuoco e acqua: là dove vuoi tendi la tua mano. Davanti agli uomini stanno la vita e la morte: a ognuno sarà dato ciò che a lui piacerà. Grande infatti è la sapienza del Signore; forte e potente, egli vede ogni cosa. I suoi occhi sono su coloro che lo temono, egli conosce ogni opera degli uomini. A nessuno ha comandato di essere empio e a nessuno ha dato il permesso di peccare (Sir 15,11-20). Neanche viene ripetuto quanto era contenuto nel primo comando dato da Dio all’uomo, subito dopo la sua creazione: Il Signore Dio diede questo comando all’uomo: «Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire» (Gen 2,16-17). Non lascia l’uomo in balia del proprio volere, non vieta all’uomo di mangiare dell’albero della conoscenza del bene e del male. Neanche chiede ad ognuno di dominare l’istinto del peccato come ha fatto con Caino: Trascorso del tempo, Caino presentò frutti del suolo come offerta al Signore, mentre Abele presentò a sua volta primogeniti del suo gregge e il loro grasso. Il Signore gradì Abele e la sua offerta, ma non gradì Caino e la sua offerta. Caino ne fu molto irritato e il suo volto era abbattuto. Il Signore disse allora a Caino: «Perché sei irritato e perché è abbattuto il tuo volto? Se agisci bene, non dovresti forse tenerlo alto? Ma se non agisci bene, il peccato è accovacciato alla tua porta; verso di te è il suo istinto, e tu lo dominerai» (Gen 4,3-7). Oggi il Signore dice invece al suo popolo. “Io ti comando di amare il Signore, tuo Dio, di camminare per le sue vie, di osservare i suoi comandi, le sue leggi e le sue norme”. È vero: la vita e il bene, la morte e il male sono davanti all’uomo. Dio però non lascia l’uomo in balia della sua volontà. Lui gli comanda di amare il Signore, di camminare per le sue vie, di osservare  i suoi comandi, le sue leggi e le sue norme. Il Signore non solo comanda l’obbedienza alle sue Leggi, dona anche la motivazione per cui il comando va ascoltato: Perché tu viva e ti moltiplichi e il Signore, tuo Dio, ti benedica nella terra in cui tu stai per entrare per prenderne possesso. Il comando è dato in ordine alla vita. Se il comando non viene ascoltato, Dio non può elargire la sua benedizione e non può essere fonte di vita per il suo popolo. Poiché il Signore è fonte di vita e di bene, al suo popolo comanda di osservare le sue Leggi perché Lui sempre possa manifestare nella storia la sua verità. Neanche nel comando dato nel Capitolo VI, sempre del Deuteronomio, vi era consegna dell’uomo alla sua volontà. Al popolo è chiesto solo di obbedire. Leggiamo quanto ordinato in quel Capitolo: Questi sono i comandi, le leggi e le norme che il Signore, vostro Dio, ha ordinato di insegnarvi, perché li mettiate in pratica nella terra in cui state per entrare per prenderne possesso; perché tu tema il Signore, tuo Dio, osservando per tutti i giorni della tua vita, tu, il tuo figlio e il figlio del tuo figlio, tutte le sue leggi e tutti i suoi comandi che io ti do e così si prolunghino i tuoi giorni. Ascolta, o Israele, e bada di metterli in pratica, perché tu sia felice e diventiate molto numerosi nella terra dove scorrono latte e miele, come il Signore, Dio dei tuoi padri, ti ha detto. Ascolta, Israele: il Signore è il nostro Dio, unico è il Signore. Tu amerai il Signore, tuo Dio, con tutto il cuore, con tutta l’anima e con tutte le forze. Questi precetti che oggi ti do, ti stiano fissi nel cuore. Li ripeterai ai tuoi figli, ne parlerai quando ti troverai in casa tua, quando camminerai per via, quando ti coricherai e quando ti alzerai. Te li legherai alla mano come un segno, ti saranno come un pendaglio tra gli occhi e li scriverai sugli stipiti della tua casa e sulle tue porte (Dt 6,1-9). Dio è sommo, infinito, eterno, universale bene. Chiede al suo popolo che osservi i suoi comandi perché così Lui potrà manifestarsi e rivelarsi in tutta la sua natura di bene. Se il suo popolo non obbedisce al suo comando, Lui non potrà manifestarsi secondo pienezza di verità e gli altri popoli penseranno che Lui sia un Dio simile e uguale a tutti gli altri Dèi. Con la sua obbedienza il suo popolo dona a Dio la possibilità di rivelarsi in tutto il suo splendore e gli altri popoli potranno anche convertirsi al Dio di Abramo, Dio di Isacco, Dio di Giacobbe. Osservando la Legge, il Signore potrà manifestare la sua gloria. I popoli faranno la differenza e potranno essere attratti dalla bellezza e magnificenza del Dio d’Israele. Essendo l’uomo ad immagine e a somiglianza di Dio, a Lui altro non chiede il Signore se non di vivere secondo la sua natura creata. Facendo il bene sempre, l’uomo manifesta la verità del suo essere. / LEGGIAMO Dt 30,15-20 / Vedi, io pongo oggi davanti a te la vita e il bene, la morte e il male. Oggi, perciò, io ti comando di amare il Signore, tuo Dio, di camminare per le sue vie, di osservare i suoi comandi, le sue leggi e le sue norme, perché tu viva e ti moltiplichi e il Signore, tuo Dio, ti benedica nella terra in cui tu stai per entrare per prenderne possesso. Ma se il tuo cuore si volge indietro e se tu non ascolti e ti lasci trascinare a prostrarti davanti ad altri dèi e a servirli, oggi io vi dichiaro che certo perirete, che non avrete vita lunga nel paese in cui state per entrare per prenderne possesso, attraversando il Giordano. Prendo oggi a testimoni contro di voi il cielo e la terra: io ti ho posto davanti la vita e la morte, la benedizione e la maledizione. Scegli dunque la vita, perché viva tu e la tua discendenza, Amando il Signore, tuo Dio, obbedendo alla sua voce e tenendoti unito a lui, poiché è lui la tua vita e la tua longevità, per poter così abitare nel paese che il Signore ha giurato di dare ai tuoi padri, Abramo, Isacco e Giacobbe». Ora applichiamo lo stesso principio a Cristo Gesù e al cristiano. Quando il cristiano osserva la Legge di Cristo Gesù altro non fa che manifestare al mondo la gloria di Cristo Gesù. Qual è la gloria che il cristiano manifesta di Cristo Gesù? Lui manifesta che ogni Parola proferita da Gesù è vera. Gesù è Luce e il cristiano è luce. Gesù è verità e il cristiano è verità. Gesù è carità e il cristiano è carità. Gesù è perdono e il cristiano è perdono. Gesù è via che conduce al Padre e il cristiano è via che porta a Gesù. Se il cristiano non vive la Legge di Cristo, mai potrà manifestare la gloria di Cristo, la sua purissima verità, la sua santissima grazia. Quali sono i frutti di questa non manifestazione? Il mondo crederà che Gesù è un fondatore di religione come tutti gli altri fondatori. Non essendoci alcuna differenza tra un cristiano e un non cristiano, neanche c’è differenza – pensa il mondo – tra Cristo Gesù e gli altri. È quanto sta accadendo ai nostri giorni. Avendo il cristiano rinunciato a vivere secondo il Vangelo, avendo scelto di vivere come tutti gli altri uomini, la prima cosa che ha fatto è quella di oscurare la gloria di Cristo Gesù. Cristo e gli altri Fondatori sono tutti uguali. La seconda cosa che ha fatto è quella di dichiarare uguali tutti i libri religiosi di questo mondo. Tra il Vangelo e gli altri libri nessuna differenza. La terza cosa è stata quella di disprezzare la Chiesa, dichiarandola non più Luce delle genti, ma facendone una istituzione uguale a tutte le altre istituzioni.  Così relativizzata, la Chiesa è divenuta una via come tutte le altre vie. Essa non è più il corpo di Cristo. Ma non ci siamo fermati qui. Siamo andati ben oltre. Anche il Padre del Signore nostro Gesù Cristo è stato declassato. Lui non è più il Padre di Cristo Gesù. È solamente Dio. È un Dio uguale a tutti gli altri Dèi. Possiamo così dichiarare la morte della teologia, della cristologia, dell’ecclesiologia, perché morto è il mistero centrale della nostra purissima fede, che è il mistero della Beata Trinità. È come se il mondo cristiano fosse stato conquistato interamente da uno spirito di falsità, menzogna, tenebre, inganno. Nulla della sua verità è rimasto intatto. Tutto è stato corroso da questo spirito delle tenebre. Così agendo non solo ci siamo privati della nostra gloria, abbiamo  privato Cristo Gesù della sua gloria, privando insieme con Lui il Padre e lo Spirito Santo e anche la Chiesa una, santa, cattolica, apostolica. / LETTURA DEL  <u>VANGELO</u> / Se qualcuno vuole venire dietro a me, rinneghi se stesso, prenda la sua croce ogni giorno e mi segua. Chi vuole salvare la propria vita, la perderà, ma chi perderà la propria vita per causa mia, la salverà. Quando si inizia un cammino, sempre si deve conoscere la via sulla quale camminare e qual è la meta da raggiungere. L’uomo inizia il suo cammino sulla terra. Il Signore gli dice cosa fare e come fare ogni cosa: Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò:  maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra» (Gen 1,26-28). Il Signore Dio diede questo comando all’uomo: «Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire» (Gen 2,16-17). Abramo inizia il suo cammino con il suo Signore. Anche a lui è detto cosa fare: Il Signore disse ad Abram: «Vattene dalla tua terra, dalla tua parentela e dalla casa di tuo padre, verso la terra che io ti indicherò. Farò di te una grande nazione e ti benedirò, renderò grande il tuo nome e possa tu essere una benedizione. Benedirò coloro che ti benediranno e coloro che ti malediranno maledirò, e in te si diranno benedette tutte le famiglie della terra» (Gen 12,1-3). Anche il popolo di Dio inizia il suo cammino. Anche ad esso il Signore indica la via sulla quale sempre camminare: Mosè salì verso Dio, e il Signore lo chiamò dal monte, dicendo: «Questo dirai alla casa di Giacobbe e annuncerai agli Israeliti: “Voi stessi avete visto ciò che io ho fatto all’Egitto e come ho sollevato voi su ali di aquile e vi ho fatto venire fino a me. Ora, se darete ascolto alla mia voce e custodirete la mia alleanza, voi sarete per me una proprietà particolare tra tutti i popoli; mia infatti è tutta la terra! Voi sarete per me un regno di sacerdoti e una nazione santa”. Queste parole dirai agli Israeliti». Mosè andò, convocò gli anziani del popolo e riferì loro tutte queste parole, come gli aveva ordinato il Signore. Tutto il popolo rispose insieme e disse: «Quanto il Signore ha detto, noi lo faremo!». Mosè tornò dal Signore e riferì le parole del popolo. Il Signore disse a Mosè: «Ecco, io sto per venire verso di te in una densa nube, perché il popolo senta quando io parlerò con te e credano per sempre anche a te» (Es 19,3-8). Oggi Cristo Gesù inizia il suo viaggio verso Gerusalemme. Lui sa perché compie questo viaggio. In Gerusalemme Lui sarà catturato e dal suo popolo sarà consegnato ai pagani per essere crocifisso. Il terzo giorno Lui però risusciterà. Cristo Gesù anche ai suoi discepoli indica la via da percorrere: Se qualcuno vuole venire dietro a me, rinneghi se stesso, prenda la sua croce ogni giorno e mi segua. Gesù ha preso la croce della purissima obbedienza al Padre suo, sempre sotto mozione e conduzione dello Spirito Santo. A chi sceglie di andare dietro a Lui, Gesù chiede che si disponga alla stessa obbedienza. Ogni suo discepolo deve prendere su di sè la croce dell’obbedienza e portarla sino alla fine. A chi deve obbedire il discepolo di Gesù? Alla Parola del suo Maestro. Ogni discepolo si deve spogliare dei suoi pensieri e della sua volontà e consegnarsi interamente alla Parola di Cristo Signore. Quale sarà il frutto di questo rinnegamento e di questa obbedienza? Il dono che il Padre ci farà in Cristo della sua vita eterna, vita eterna nel tempo e vita eterna dopo il tempo. La sequela di Gesù è la via per non perdere la nostra vita sia oggi e sia domani nell’eternità. Il Padre al momento dell’inizio del viaggio dietro a Cristo Gesù – sempre però in Cristo, con Cristo, per Cristo – ci colma della sua vita eterna. La vita eterna donata è nostra se noi perseveriamo dietro a Cristo Gesù. Se ci separiamo da Lui, non camminiamo più dietro a Lui, questo dono ci viene tolto. Esso è dato in Cristo, si vive con Cristo e per Cristo, per camminare dietro a Cristo. La perseveranza nel cammino ci conserva nel dono della vita eterna. Si interrompe il cammino, tutto si perde. Se si vuole ritornare in possesso della vita eterna, ci si deve pentire, convertire nuovamente alla Parola, riprendere il cammino interrotto. Ecco le parole di luce del Signore nostro Gesù Cristo: Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato. Quando sarete perseguitati in una città, fuggite in un’altra; in verità io vi dico: non avrete finito di percorrere le città d’Israele, prima che venga il Figlio dell’uomo. Un discepolo non è più grande del maestro, né un servo è più grande del suo signore; e sufficiente per il discepolo diventare come il suo maestro e per il servo come il suo signore. Se hanno chiamato Beelzebùl il padrone di casa, quanto più quelli della sua famiglia! (Mt 10,21-15). La luce e la vita eterna saranno date per sempre a chi avrà perseverato sino alla fine. Chi mette mano all’aratro e poi si volta indietro non è adatto per il regno dei cieli. / LEGGIAMO IL TESTO DI Lc 9,22-25 / «Il Figlio dell’uomo – disse – deve soffrire molto, essere rifiutato dagli anziani, dai capi dei sacerdoti e dagli scribi, venire ucciso e risorgere il terzo giorno». Poi, a tutti, diceva: «Se qualcuno vuole venire dietro a me, rinneghi se stesso, prenda la sua croce ogni giorno e mi segua. Chi vuole salvare la propria vita, la perderà, ma chi perderà la propria vita per causa mia, la salverà. Infatti, quale vantaggio ha un uomo che guadagna il mondo intero, ma perde o rovina se stesso? La Chiesa, Madre e Maestra per ogni uomo, Luce delle genti in Cristo, con Cristo, per Cristo, prima di far nascere a vita nuova un uomo, da acqua e da Spirito Santo, chiede se si vuole perseverare come nuove creature sino alla fine. Solo se la risposta è un sì senza riserve, essa amministra il sacramento della rinascita in Cristo per opera dello Spirito Santo. Così agisce per ogni sacramento: cresima, ordine sacro, matrimonio. Anche nel sacramento della penitenza chiede un sì senza riserve nel detestare il peccato al fine di non commetterlo mai più. Oggi però siamo tutti divorati da un’antropologia che considera solo il momento dell’uomo. Questa antropologia vuole un uomo senza passato e senza futuro. È l’antropologia dell’attimo. In questo istante dico sì. Un istante dopo dico no. Il prima non esiste nell’attimo. E anche se ci si impegna per il futuro, neanche il futuro esiste. Il sì in questa antropologia vale solo per l’attimo in cui lo si pronuncia. Ecco la differenza tra il nostro Dio e noi. Il nostro Dio si impegna per l’eternità. Si impegna fino alla morte e ad una morte di croce del Figlio Suo. Si impegna e rimane fedele per sempre alla sua Parola. Noi oggi viviamo quest’antropologia del momento, dell’istante e pretendiamo che anche il nostro Dio viva senza alcuna fedeltà alla sua Parola. Ciò che ha detto ieri, valeva per ieri. Oggi non vale più. Come noi siamo senza parola data, anche Dio deve essere senza Parola data. Noi non siamo fedeli e neanche Dio deve essere fedele. È questa antropologia dell’istante che in un colpo solo ha cancellato secoli di Rivelazione, secoli di Tradizione, secoli di Teologia, secoli di Cristologia, secoli di Ecclesiologia, secoli di cammino dello Spirito Santo con l’uomo, al fine di condurlo sulla via della verità e della luce. L’Apostolo Paolo rassicura il suo discepolo Timoteo: Mai il Signore verrà meno nella fedeltà alla sua Parola: E tu, figlio mio, attingi forza dalla grazia che è in Cristo Gesù: le cose che hai udito da me davanti a molti testimoni, trasmettile a persone fidate, le quali a loro volta siano in grado di insegnare agli altri. Come un buon soldato di Gesù Cristo, soffri insieme con me. Nessuno, quando presta servizio militare, si lascia prendere dalle faccende della vita comune, se vuol piacere a colui che lo ha arruolato. Anche l’atleta non riceve il premio se non ha lottato secondo le regole. Il contadino, che lavora duramente, dev’essere il primo a raccogliere i frutti della terra. Cerca di capire quello che dico, e il Signore ti aiuterà a comprendere ogni cosa. Ricòrdati di Gesù Cristo, risorto dai morti, discendente di Davide, come io annuncio nel mio Vangelo, per il quale soffro fino a portare le catene come un malfattore. Ma la parola di Dio non è incatenata! Perciò io sopporto ogni cosa per quelli che Dio ha scelto, perché anch’essi raggiungano la salvezza che è in Cristo Gesù, insieme alla gloria eterna. Questa parola è degna di fede: Se moriamo con lui, con lui anche vivremo; se perseveriamo, con lui anche regneremo; se lo rinneghiamo, lui pure ci rinnegherà; se siamo infedeli, lui rimane fedele, perché non può rinnegare se stesso. Richiama alla memoria queste cose, scongiurando davanti a Dio che si evitino le vane discussioni, le quali non giovano a nulla se non alla rovina di chi le ascolta. Sfòrzati di presentarti a Dio come una persona degna, un lavoratore che non deve vergognarsi e che dispensa rettamente la parola della verità (2Tm 2,1-15). Quest’antropologia dell’attimo, di un sì momentaneo e non perenne, per tutto il tempo e anche per l’eternità, non è antropologia secondo Dio, è invece diabolica e satanica. È un’antropologia di perdizione e non di vita eterna. Madre di Dio, Donna dal sì eterno dato al tuo Dio e Signore, fa’ che ci convertiamo alla vera antropologia. Aiutaci a far divenire il nostro sì a Dio, un sì perenne, eterno come il tuo. Fa’ ancora che quanti hanno detto sì al tuo desiderio di salvezza rimangano fedeli ad esso per tutti i giorni della loro vita. La vita eterna è dalla fedeltà al sì dato. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
