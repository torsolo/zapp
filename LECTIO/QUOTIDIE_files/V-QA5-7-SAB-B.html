<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della V settimana di Quaresima.
</p>

<p>
<u>ANTIFONA</u> / Tu, Signore, non stare lontano, mia forza, vieni presto in mio aiuto, perché io sono un verme e non un uomo, rifiuto degli uomini, disprezzato dalla gente. (Sal 21,20.7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che hai fatto di tutti i rinati in Cristo la stirpe eletta e il sacerdozio regale, donaci il desiderio e la forza di compiere ciò che comandi, perché il tuo popolo, chiamato alla vita eterna, sia concorde nella fede e nelle opere. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Farò di loro un solo popolo</b> / Dal libro del profeta Ezechièle (Ez 37,21-28) / Così dice il Signore Dio: Ecco, io prenderò i figli d'Israele dalle nazioni fra le quali sono andati e li radunerò da ogni parte e li ricondurrò nella loro terra: farò di loro un solo popolo nella mia terra, sui monti d'Israele; un solo re regnerà su tutti loro e non saranno più due popoli, né saranno più divisi in due regni. Non si contamineranno più con i loro ìdoli, con i loro abomìni e con tutte le loro iniquità; li libererò da tutte le ribellioni con cui hanno peccato, li purificherò e saranno il mio popolo e io sarò il loro Dio. Il mio servo Davide regnerà su di loro e vi sarà un unico pastore per tutti; seguiranno le mie norme, osserveranno le mie leggi e le metteranno in pratica. Abiteranno nella terra che ho dato al mio servo Giacobbe. In quella terra su cui abitarono i loro padri, abiteranno essi, i loro figli e i figli dei loro figli, per sempre; il mio servo Davide sarà loro re per sempre. Farò con loro un'alleanza di pace; sarà un'alleanza eterna con loro. Li stabilirò e li moltiplicherò e porrò il mio santuario in mezzo a loro per sempre. In mezzo a loro sarà la mia dimora: io sarò il loro Dio ed essi saranno il mio popolo.  Le nazioni sapranno che io sono il Signore che santifico Israele, quando il mio santuario sarà in mezzo a loro per sempre. / Parola di Dio.
</p>

<p>
<u>PSALMUS</u> / (Ger 31,10-12b.13) <b>Il Signore ci custodisce come un pastore il suo gregge</b> / Ascoltate, genti, la parola del Signore, annunciàtela alle isole più lontane e dite: «Chi ha disperso Israele lo raduna e lo custodisce come un pastore il suo gregge». R. / Perché il Signore ha riscattato Giacobbe, lo ha liberato dalle mani di uno più forte di lui. Verranno e canteranno inni sull'altura di Sion, andranno insieme verso i beni del Signore. R. / La vergine allora gioirà danzando e insieme i giovani e i vecchi. «Cambierò il loro lutto in gioia, li consolerò e li renderò felici, senza afflizioni». R.
</p>

<p>
<u>ACCLAMATIO</u> / Lode e onore a te, Signore Gesù! / Liberatevi da tutte le iniquità commesse, dice il Signore, e formatevi un cuore nuovo e uno spirito nuovo. (Ez 18,31a) / Lode e onore a te, Signore Gesù!
</p>

<p>
<u>VANGELO</u> / <b>Per riunire insieme i figli di Dio che erano dispersi</b> / Dal Vangelo secondo Giovanni (Gv 11,45-56) / In quel tempo, molti dei Giudei che erano venuti da Maria, alla vista di ciò che Gesù aveva compiuto, [ossia la risurrezione di Làzzaro,] credettero in lui. Ma alcuni di loro andarono dai farisei e riferirono loro quello che Gesù aveva fatto. Allora i capi dei sacerdoti e i farisei riunirono il sinèdrio e dissero: «Che cosa facciamo? Quest'uomo compie molti segni. Se lo lasciamo continuare così, tutti crederanno in lui, verranno i Romani e distruggeranno il nostro tempio e la nostra nazione». Ma uno di loro, Caifa, che era sommo sacerdote quell'anno, disse loro: «Voi non capite nulla! Non vi rendete conto che è conveniente per voi che un solo uomo muoia per il popolo, e non vada in rovina la nazione intera!». Questo però non lo disse da se stesso, ma, essendo sommo sacerdote quell'anno, profetizzò che Gesù doveva morire per la nazione; e non soltanto per la nazione, ma anche per riunire insieme i figli di Dio che erano dispersi. Da quel giorno dunque decisero di ucciderlo. Gesù dunque non andava più in pubblico tra i Giudei, ma da lì si ritirò nella regione vicina al deserto, in una città chiamata Èfraim, dove rimase con i discepoli. Era vicina la Pasqua dei Giudei e molti dalla regione salirono a Gerusalemme prima della Pasqua per purificarsi. Essi cercavano Gesù e, stando nel tempio, dicevano tra loro: «Che ve ne pare? Non verrà alla festa?». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Consapevoli, nel profondo del cuore, che Dio ci ama teneramente e in lui è il potere di cambiare il lutto in gioia e di trasfigurare in pienezza la nostra vita, chiediamo fiduciosi: <b>Fà che veniamo a te, Signore!</b> / Perchè il popolo dei credenti si raduni in unità alla mensa di Cristo, agnello redentore. Preghiamo: / Perchè la solidarietà tra le nazioni si rinsaldi sempre più, fino alle dimensioni della fraternità universale. Preghiamo: / Perchè la famiglia cristiana, alimentando in sé la vita e la concordia dei cuori, sia anticipo del Regno e garanzia che Dio dimora in mezzo agli uomini. Preghiamo: / Perchè, eliminando le sacche di miseria, di sfruttamento e di emarginazione, le nostre città diventino preannuncio del Regno. Preghiamo: / Perchè il nostro frequentare la Chiesa e ricevere i sacramenti produca frutti visibili di conversione a Dio e di comunione con i fratelli. Preghiamo: / Perchè non ci siano più vittime in nome del progresso. / Perchè nessun uomo si arroghi il diritto di vita e di morte. / Padre, ascolta le nostre suppliche e fà che, cibandoci dell'unico corpo e sangue del tuo Figlio Gesù, ci incamminiamo fiduciosi verso l'incontro definitivo per celebrare con te la Pasqua Eterna nel tuo Regno. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, i doni che ti presentiamo in questo digiuno quaresimale, perché la loro forza di purificazione ci renda degni della tua grazia e ci conduca all’eternità da te promessa. Per Cristo nostro Signore.
</p>

<p>
<u>PREFAZIO</u> / <b>La potenza della Croce</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Per la passione salvifica del tuo Figlio l’intero universo ha riconosciuto il senso della tua gloria; nella potenza ineffabile della croce splende il giudizio sul mondo e il potere regale di Cristo crocifisso. E noi, o Signore, uniti agli angeli e a tutti i santi, eleviamo a te un inno di lode ed esultanti cantiamo: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Cristo è stato consegnato alla morte per riunire insieme i figli di Dio che erano dispersi. (Gv 11,52)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Padre, che ci hai nutriti con il Corpo e Sangue del tuo Figlio, per questo sacramento di salvezza fa’ che entriamo in comunione con la tua vita divina. Per Cristo nostro Signore. / Orazione sul popolo ad libitum / Abbi pietà, o Padre, della tua Chiesa in preghiera: guarda con amore i fedeli che volgono a te i loro cuori, e non permettere che siano schiavi del peccato, né oppressi dalle avversità quanti hai redento con la morte del tuo Figlio unigenito. Egli vive e regna nei secoli dei secoli.
</p>

<h3>LECTIO</h3>

<p>
<u>EVANGELIZO-21</u> / San Leone Magno (? - ca 461)<br>
papa e dottore della Chiesa
</p>

<p>
Discorso 8 sulla Passione del Signore, 7 ; SC 74 bis, 115<br>
« Per riunire insieme i figli di Dio che erano dispersi »<br>
«Io, quando sarò elevato da terra, attirerò tutti a me» (Gv 12,32). O mirabile potenza della croce! O ineffabile gloria della Passione, che racchiude in sé il tribunale del Signore, il giudizio del mondo e la vittoria del crocifisso. Hai attirato davvero ogni cosa a te, Signore, e “hai teso la mano ogni giorno a un popolo disobbediente e ribelle” (Is 65,2, Rom 10,21), tutto il mondo ha capito di dover proclamare la tua maestà. (...) Hai attirato ogni cosa a te, Signore, quando il velo del tempo si è squarciato (Mt 27,51), il simbolo del Santo dei Santi si è manifestato nella verità, la profezia trova il suo compimento e la Legge antica si trasforma nel Vangelo. Hai attirato ogni cosa a te, Signore, affinché quanto si compiva nell'unico tempio di Gerusalemme sotto il velo dei segni fosse celebrato dovunque nella pienezza e manifestato apertamente dalla devozione di tutte le genti. (...)
</p>

<p>
<div style='padding-left: 30pt'>
  Poiché la tua croce è la fonte di ogni benedizione, la causa di ogni grazia: per suo mezzo, vien data ai fedeli la forza nella sofferenza, la gloria nell'umiliazione, la vita nella morte. Ora poi, essendo venuta meno la verità dei sacrifici materiali, l'unica oblazione del tuo corpo e del tuo sangue sostituisce con pienezza l'offerta molteplice delle vittime: poiché sei tu il vero «Agnello di Dio che toglie i peccati del mondo» (Gv 1,29). E così, in te porti a compimento tutti i misteri e le celebrazioni rituali, affinché, come uno solo è il sacrificio per ogni vittima, così pure uno sia il regno formato da tutti i popoli.
</div>
</p>

<p>
<u>DIBRUNO-21</u> / Per riunire insieme i figli di Dio che erano dispersi<br>
SABATO 27 MARZO (Gv 11,45-56)<br>
Un brano della Lettera dell’Apostolo Paolo agli Efesini ci dirà che saranno riuniti insieme i figli di Dio che sono dispersi: “Penso che abbiate sentito parlare del ministero della grazia di Dio, a me affidato a vostro favore: per rivelazione mi è stato fatto conoscere il mistero, di cui vi ho già scritto brevemente. Leggendo ciò che ho scritto, potete rendervi conto della comprensione che io ho del mistero di Cristo. Esso non è stato manifestato agli uomini delle precedenti generazioni come ora è stato rivelato ai suoi santi apostoli e profeti per mezzo dello Spirito: che le genti sono chiamate, in Cristo Gesù, a condividere la stessa eredità, a formare lo stesso corpo e ad essere partecipi della stessa promessa per mezzo del Vangelo, del quale io sono divenuto ministro secondo il dono della grazia di Dio, che mi è stata concessa secondo l’efficacia della sua potenza. A me, che sono l’ultimo fra tutti i santi, è stata concessa questa grazia: annunciare alle genti le impenetrabili ricchezze di Cristo e illuminare tutti sulla attuazione del mistero nascosto da secoli in Dio, creatore dell’universo, affinché, per mezzo della Chiesa, sia ora manifestata ai Principati e alle Potenze dei cieli la multiforme sapienza di Dio, secondo il progetto eterno che egli ha attuato in Cristo Gesù nostro Signore, nel quale abbiamo la libertà di accedere a Dio in piena fiducia mediante la fede in lui. Vi prego quindi di non perdervi d’animo a causa delle mie tribolazioni per voi: sono gloria vostra. Per questo io piego le ginocchia davanti al Padre, dal quale ha origine ogni discendenza in cielo e sulla terra, perché vi conceda, secondo la ricchezza della sua gloria, di essere potentemente rafforzati nell’uomo interiore mediante il suo Spirito. Che il Cristo abiti per mezzo della fede nei vostri cuori, e così, radicati e fondati nella carità, siate in grado di comprendere con tutti i santi quale sia l’ampiezza, la lunghezza, l’altezza e la profondità, e di conoscere l’amore di Cristo che supera ogni conoscenza, perché siate ricolmi di tutta la pienezza di Dio. A colui che in tutto ha potere di fare molto più di quanto possiamo domandare o pensare, secondo la potenza che opera in noi, a lui la gloria nella Chiesa e in Cristo Gesù per tutte le generazioni, nei secoli dei secoli! Amen” (Ef 3,1-21). I figli di Dio si riuniscono insieme solo divenendo corpo di Cristo. Vivono gli uni per gli altri, solo se vivono in Cristo, con Cristo, per Cristo. Fuori del corpo di Cristo vi è ogni sorta di divisione. <br>
In quel tempo, molti dei Giudei che erano venuti da Maria, alla vista di ciò che Gesù aveva compiuto, [ossia la risurrezione di Lazzaro,] credettero in lui. Ma alcuni di loro andarono dai farisei e riferirono loro quello che Gesù aveva fatto. Allora i capi dei sacerdoti e i farisei riunirono il sinedrio e dissero: «Che cosa facciamo? Quest’uomo compie molti segni. Se lo lasciamo continuare così, tutti crederanno in lui, verranno i Romani e distruggeranno il nostro tempio e la nostra nazione». Ma uno di loro, Caifa, che era sommo sacerdote quell’anno, disse loro: «Voi non capite nulla! Non vi rendete conto che è conveniente per voi che un solo uomo muoia per il popolo, e non vada in rovina la nazione intera!». Questo però non lo disse da se stesso, ma, essendo sommo sacerdote quell’anno, profetizzò che Gesù doveva morire per la nazione; e non soltanto per la nazione, ma anche per riunire insieme i figli di Dio che erano dispersi. Da quel giorno dunque decisero di ucciderlo. Gesù dunque non andava più in pubblico tra i Giudei, ma da lì si ritirò nella regione vicina al deserto, in una città chiamata Èfraim, dove rimase con i discepoli. Era vicina la Pasqua dei Giudei e molti dalla regione salirono a Gerusalemme prima della Pasqua per purificarsi. Essi cercavano Gesù e, stando nel tempio, dicevano tra loro: «Che ve ne pare? Non verrà alla festa?».<br>
Dal suo peccato Caifa profetizza l’unione dei figli di Dio dispersi senza Cristo, uccidendo Cristo. Lo Spirito Santo trasforma la falsa profezia di Caifa in vera profezia. I figli dispersi si riuniranno insieme, ma solo nel corpo di Cristo, divenendo corpo di Cristo. Questo avviene per la predicazione e la fede in Cristo, divenendo però non corpo invisibile di Cristo, ma corpo visibile, divenendo Chiesa di Gesù Signore. Vivendo nella Chiesa, con la Chiesa, per la Chiesa. Solo lo Spirito Santo può trasformare una profezia di tenebre in una luminosa profezia di vita eterna.<br>
Madre della Redenzione, Angeli, Santi, fateci veri profeti della verità di Gesù Signore. 
</p>

<p>
<u>SILVESTRINI-21</u> / I capi dei giudei decidono di uccidere Gesù.<br>
Era vicina la Pasqua dei Giudei e molti dalla regione andarono a Gerusalemme prima della Pasqua per purificarsi. Essi cercavano Gesù e stando nel Tempio dicevano tra di loro: «Che ve ne pare? Non verrà egli alla festa?». E' veramente strano: il miracolo compiuto da Gesù avrebbe dovuto portare a credere in lui, come l'inviato dal Padre, invece per i suoi nemici egli diventa incentivo di odio e di vendetta. Più volte Gesù aveva rimproverato i Giudei la malafede di chiudere gli occhi per non vedere. Infatti a causa del miracolo si approfondisce la divisione tra loro. Molti credono. Altri ne informano i farisei, suoi nemici giurati. Viene convocato il sinedrio e c'è una grande perplessità. Neppure gli avversari di Gesù possono negare il fatto del miracolo. Ma invece di trarne l'unica conclusione logica, riconoscerlo cioè come l'inviato dal Padre, temono che la diffusione dei suoi insegnamenti sia di danno alla nazione, travisando le intenzioni di Gesù. Temono la perdita del tempio. Càifa, somma sacerdote, sa come fare. Il suo suggerimento deriva da considerazioni di origine politico: il singolo deve essere "sacrificato" per il bene di tutti. Non si tratta di accertare quale sia la colpa di Gesù. Senza saperlo e senza volerlo, il sommo sacerdote, con la sua malvagia decisione, diventa strumento della divina rivelazione. Dio non permette che si perda uno dei suoi figli, anche se di fronte all'opinione umana appare perdente: manderà piuttosto i suoi angeli ad aiutarlo.
</p>

<p>
<u>LOYOLA-21</u> / Troviamo proprio queste parole sul nostro cammino di avvicinamento verso la Pasqua, e non a caso. I capi dei sacerdoti e i farisei si ritrovano per discutere di Gesù, che di fatto è un problema. Non è un’analisi sbagliata, quella che fanno: Gesù è realmente un rischio per il mantenimento dei delicati equilibri con l’invasore romano. Gli ebrei mal sopportano la presenza di un popolo straniero nella loro casa e non aspettano altro che un motivo per ribellarsi. E se fosse Gesù a guidare la rivoluzione? È necessario sbarazzarsene. Questo ragionamento, che sembra logico, ha dentro di sé due problemi. Il primo è che si pensa di eliminare il problema della rivolta eliminando una persona. Un po’ come se per eliminare un problema alla macchina togliessi la spia che lo indica. Infatti la rivolta contro i romani esploderà lo stesso. Il secondo problema nasce dal fatto che si vede in Gesù un sovversivo, un nemico dell’ordine pubblico, cosa che lui non è. Il sinedrio vive nella paura e si sente circondato da nemici: i romani invasori, i loro stessi fratelli ebrei che seguono Gesù, e Gesù stesso con le cose che dice. Essendo però quello meno pericoloso, lo si può caricare di tutte le colpe. Gesù avrebbe potuto rimanere nascosto come un vero sovversivo, e tutti si aspettavano questo da lui – che cioè non partecipasse alla festa (si intende la Pasqua ebraica). Se avesse fatto così, però, sarebbe stato al gioco di guardie e ladri che voleva fare il sinedrio. Lo avessero preso o no sarebbe stato secondario, la sua fuga avrebbe mostrato al sinedrio che avevano ragione, il problema era lui, andava catturato. Gesù nell’esporsi alla cattura spezza questa dinamica: non è un sovversivo, è solo Figlio. E quello che vuole fare il Figlio è annunciare l’amore del Padre. È l’amore ad essere sovversivo perché accoglierlo fa svelare le ambiguità del nostro cuore, porta alla luce le zone oscure che hanno bisogno di essere guarite. È per annunciare questo amore che guarisce che Gesù è disposto a giocare la vita. / In quale paura rischio di vivere, oggi? Quale fuga oggi mi offrirebbe una falsa possibilità di libertà? Per annunciare quale amore sei disposto a offrire la tua vita? (Leonardo Vezzani SJ)
</p>

<p>
<u>LettureBose</u> / Zaccheo e il centurione / Qualcuno dirà che non si deve ricevere l'eucaristia tutti i giorni. Se gliene chiedi il motivo, risponde: "Perché si devono scegliere i giorni in cui l'uomo vive con maggior purezza e dominio di sé per accostarsi a un così grande sacramento in modo degno. Chi, infatti, mangerà indegnamente, mangia e beve la propria condanna (1Cor 11,29)". Un altro invece dirà: "Al contrario, se la ferita del peccato è tanto estesa e così grave la violenza della malattia da dover differire tali medicine, uno deve essere allontanato dall'altare per ordine del vescovo affinché faccia penitenza e deve essere riconciliato dalla stessa autorità. Si riceverebbe indegnamente l'eucaristia se la si ricevesse nel tempo in cui si deve fare penitenza. Nessuno dovrebbe astenersi dall'eucaristia o accostarsi a essa a proprio arbitrio, come più gli aggrada. Se poi i peccati non sono così gravi da meritare la scomunica, nessuno deve separarsi dalla medicina quotidiana del corpo del Signore". Risolve più correttamente la contesa tra i due chi esorta a rimanere innanzitutto nella pace di Cristo; ciascuno poi faccia ciò che crede di dover fare secondo la propria fede. Nessuno dei due infatti oltraggia il corpo e il sangue del Signore, ma fanno a gara per onorare il sacramento che ci dona la salvezza. Nemmeno Zaccheo e il centurione si trovarono in contrasto fra di loro né alcuno di essi si giudicò superiore all'altro, anche se l'uno, pieno di gioia, accolse in casa sua il Signore (Lc 19,6) e l'altro disse: Non son degno che tu entri sotto il mio tetto (Mt 8,8). Tutti e due resero onore al Salvatore in modo diverso e quasi opposto; ambedue erano miserabili a causa dei loro peccati, ambedue ottennero misericordia. Possiamo fare un paragone con quanto accadde al popolo di Israele; come la manna aveva in bocca il sapore che ciascuno voleva, così pure nel cuore di ciascun cristiano quel sacramento con cui è stato vinto il mondo, poiché l'uno, per onorarlo, non osa riceverlo ogni giorno, l'altro, invece, per onorarlo, non osa tralasciarlo alcun giorno. (Agostino di Ippona, Lettere 54,3-4) 
</p>

<p>
<u>FEGF1</u> / È meglio che muoia un solo uomo per il popolo, di San Bernardo nel dodicesimo secolo /  Dice la Scrittura, “è buono che muoia un solo uomo per il popolo”. È buono che uno solo prenda la somiglianza della carne di peccato, e tutto il genere umano non sia condannato per il peccato. Lo splendore dell’essenza divina si vela dunque nella forma dello schiavo, per salvare la vita dello schiavo. Il chiarore della vita eterna si oscura nella carne per purificare la carne. Per illuminare gli uomini, il più bello tra i figli dell’uomo (Sal 44,3) deve oscurarsi nella sua Passione, accettare la vergogna della croce. Esangue nella sua morte, occorreva che perdesse ogni bellezza, ogni onore per acquistarsi, bella e gloriosa, la sua Sposa senza macchia né ruga, cioè la  Chiesa (Ef 5,27). Il colore miserabile dell’infermità umana copre la sua maestà; il suo volto è come nascosto, disfatto, nell’ora in cui, per noi, sopporta tutti gli attacchi, eccetto quello del peccato, eppure io vedo la sua gloria velata dentro di lui, indovino il chiarore della sua divinità, il trionfo della sua forza, lo splendore della sua gloria, la purezza della sua innocenza!
</p>

<p>
<u>FEGF2</u> / LA CROCE DI CRISTO È SICUREZZA PER CHI CREDE di san Cirillo di Alessandria nel quinto secolo / Cristo, pur essendo di natura divina e per diritto uguale a Dio Padre, non considerò questa uguaglianza un tesoro geloso, ma si abbassò fino a tale annientamento, da assumere la forma di servo, facendosi obbediente fino alla morte, e alla morte di croce (cfr. Fil 2, 6-8). Veramente la sua passione salutare abbatté i principati e trionfò sui dominatori del mondo e di questo secolo, liberò tutti dalla tirannide del diavolo e ci riportò a Dio. Dalle sue piaghe siamo stati sanati, ed egli ha portato sulla croce nel suo corpo i nostri peccati; così, mentre egli muore, noi siamo conservati in vita, la sua passione è diventata nostra sicurezza e muro di difesa. Egli, che ci ha riscattati dalla condanna della legge, quando siamo tentati ci soccorre. Se infatti patì per noi, come potrebbe dimenticarsi di noi? Come non sarebbero sempre davanti ai suoi occhi coloro per i quali fu confitto in croce? Egli stesso disse: "Le mie pecore ascoltano la mia voce e mi seguono. E io do loro la vita eterna" (Gv 10, 27-28). E anche: "Nessuno può rapirle dalla mano del Padre mio" (Gv 10, 29): questo appunto perché sono all'ombra dell'Altissimo, protette dall'aiuto divino come in una torre fortificata.
</p>

<h5>FEGF3</h5>

<p>
Veglia della Domenica delle Palme - Sabato / BENEDETTO COLUI CHE VIENE, IL  RE D’ISRAELE di sant'Agostino nel quinto secolo /  La gran folla che era venuta per la festa, udito che Gesù veniva a Gerusalemme, prese rami di palme e uscì incontro a lui gridando: Osanna! Benedetto colui che viene nel nome del Signore, il re d'Israele" (Gv 12, 12-13). I rami di palme sono omaggio di lode, essendo simbolo di vittoria: infatti il Signore stava per vincere la morte con la sua stessa morte; col trofeo della croce stava per trionfare sul principe della morte. "Benedetto colui che viene nel nome del Signore, il re d'Israele", cioè colui che viene nel nome di Dio Padre; benché si possa anche interpretare "nel suo stesso nome", essendo egli il Signore. Ma le sue parole guidano il nostro intelletto a una migliore interpretazione: "Io sono venuto, dice, nel nome del Padre mio e voi non mi ricevete; se un altro venisse nel proprio nome, lo ricevereste" (Gv 5,43). Cristo è dunque maestro di umiltà, lui che umiliò se stesso e si fece "obbediente fino alla morte e alla morte di croce" (Fil 2,8). Egli non perde certo la sua divinità quando c'insegna l'umiltà; in quella è uguale al Padre, in questa è simile a noi; poiché è uguale al Padre, ci creò onde avessimo l'esistenza; essendo simile a noi, ci ha redenti perché non perissimo. La folla così alzava a lui le sue lodi: "Osanna! Benedetto colui che viene nel nome del Signore, il re d'Israele!" (Gv 12, 13). Quale tortura mentale non soffriva l'invidia dei capi dei giudei, nel vedere quella folla immensa che acclamava Cristo come suo re! Ma cos'era per il Signore essere re d'Israele? Che cosa era di grande per il Re dei secoli essere fatto re degli uomini? Cristo non era re per esigere tributi, per armare un esercito, per combattere visibilmente dei nemici. Egli è re per reggere le anime e proteggerle in eterno, per condurre nel regno dei cieli coloro che credono, sperano e amano.
</p>

<p>
<u>LuigiMariaEpicoco</u> / Il terrorismo della paura / “«Che facciamo? Quest’uomo compie molti segni. Se lo lasciamo fare così, tutti crederanno in lui e verranno i Romani e distruggeranno il nostro luogo santo e la nostra nazione»”. Il terrorismo della paura funziona sempre. Se vuoi ottenere qualcosa non devi dare una ragione valida, bensì una paura valida affinché si smetta persino di ragionare pur di risolvere la paura.  È con questo tipo di strategia che si fa spazio nei contemporanei di Gesù l’idea sempre più forte di ucciderlo. Ma lungi da noi pensare che noi siamo migliori. Basta guardare le nostre vite per accorgerci di quanto potere diamo alla paura e a ciò che essa ci suggerisce. Ad esempio la paura di soffrire ci dice che non dobbiamo permettere a nessuno di entrare troppo nel nostro cuore, e così commettiamo interiormente un delitto contro ogni tentativo di amore, ma ci diciamo che è “per una causa buona”. Con ragionamenti così hanno portato Gesù in croce. “Ma uno di loro, di nome Caifa, che era sommo sacerdote in quell’anno, disse loro: «Voi non capite nulla e non considerate come sia meglio che muoia un solo uomo per il popolo e non perisca la nazione intera».  Questo però non lo disse da se stesso, ma essendo sommo sacerdote profetizzò che Gesù doveva morire per la nazione e non per la nazione soltanto, ma anche per riunire insieme i figli di Dio che erano dispersi. Da quel giorno dunque decisero di ucciderlo”. Il Signore ha sempre la capacità di riempire di un significato profondo le cose, anche le più sbagliate, ma ciò non toglie nessuna responsabilità alle nostre azioni. Altrimenti questo ci metterebbe nella situazione di dire che il male è necessario al bene. Il male rimane male. Se Dio ha la capacità di saper trarre un bene da un male questo è perché solo Lui può fare una cosa simile. Ma pensare che bisogna che si faccia un male per raggiungere un bene significa giustificare il male stesso. Mentre il male non ha nessuna giustificazione, e alla fine della storia, anche se finirà bene, chi ha compiuto il male dovrà rendere conto di ciò che ha fatto.
</p>

<p>
<u>MichaelDavideSemeraro</u> / Convertire... purificarsi / L’evangelista Giovanni annota che sono molti coloro che salgono a Gerusalemme «per purificarsi» (Gv 11,55). Anche noi siamo ormai chiamati a salire a Gerusalemme con Gesù e per Gesù al fine di purificare la nostra vita e poter celebrare la Pasqua. La purificazione comporta abitualmente un lavacro e sarà proprio il Signore Gesù a lavare i piedi dei suoi discepoli nell’imminenza della sua passione. Per noi vale lo stesso: dobbiamo purificarci da tutto ciò che non ci permette di stare serenamente e amorevolmente ai piedi dei nostri fratelli, accettando – cosa ancora più difficile talora – che qualcuno lavi i nostri piedi. Nondimeno c’è pure un altro modo di celebrare, o di prepararsi a celebrare, la Pasqua ed è quella dei sacerdoti, dei farisei, del sommo sacerdote, che sono così presi dalla preservazione del loro sistema di vita da non avere nessun timore nel sacrificare la vita di altri pur di non mettere assolutamente in pericolo il proprio equilibrio e le proprie abitudini: «Voi non capite nulla! Non vi rendete conto che è conveniente per voi che un solo uomo muoia per il popolo, e non vada in rovina la nazione intera!» (Gv 11,50). La soluzione del sommo sacerdote parrà abbastanza equilibrata e per certi aspetti saggia – la “ragion di stato” che può diventare persino “ragion di Chiesa” - ma entra in contrasto con quella volontà salvifica universale che non sopporta nessuna logica sacrificale che immola l’altro, bensì che offre sempre e solo se stesso. L’evangelista Giovanni, come spesso avviene sotto la sua penna, spiega teologicamente quanto il sommo sacerdote ha appena detto: «profetizzò che Gesù doveva morire per la nazione; e non soltanto per la nazione, ma anche per riunire insieme i figli di Dio che erano dispersi» (Gv 11,51-52). Giustamente, la Liturgia prepara l’ascolto del Vangelo riprendendo un testo del profeta Ezechiele in cui il desiderio di ricondurre e di radunare è inseparabile da quello di liberare e purificare e si conclude con una solenne promessa: «e saranno il mio popolo e io sarò il loro Dio» (Ez 37,23). Alla vigilia dell’inizio della Settimana Santa, come credenti e come discepoli siamo chiamati a purificare il nostro cuore per entrare con Gesù a Gerusalemme in piena disponibilità a fare dono della nostra vita come il Signore. Sicuramente anche per noi è necessaria una certa purificazione interiore, e la Parola di Dio racchiusa nelle Scritture ci indica la via e il modo di questa purificazione, che non può accontentarsi semplicemente di qualche rito, ma deve toccare profondamente il nostro vissuto. Per essere degni e atti a celebrare la Pasqua di Cristo è necessario assumere la sua logica, che non può avere nulla in comune con quella dei notabili, così preoccupati di se stessi tanto che «Da quel giorno dunque decisero di ucciderlo» (Gv 11,53). Per costoro sembra necessario far sparire i segni del Regno che viene in Gesù: che i ciechi sanati recuperino la loro cecità, che i raddrizzati ritrovino la loro barella, che i risuscitati, come Lazzaro, siano più decisamente uccisi e fatti scomparire. Naturalmente, mentre contempliamo la scena di questa iniqua decisione - aggravata dalla sua apparenza religiosa - siamo chiamati a dubitare di noi stessi. Non è poi così sicuro e non è assolutamente scontato che il nostro modo di pensare, di agire, di decidere sia veramente diverso da quello dei notabili del popolo. Così pure non è detto che la nostra benevola curiosità come quella di quanti salgono a Gerusalemme per la Pasqua sia veramente innocua: «Che ve ne pare? Non verrà alla festa?» (Gv 11,56). Sarà proprio quella medesima folla ad acclamare Gesù come Messia e a richiedere insistentemente a Pilato la sua condanna a morte. Non è facile sapere dove siamo con il nostro cuore, la nostra mente, la nostra volontà, il nostro discernimento. Certo, possiamo purificarci come la folla, ma ancor più essenziale è che ci lasciamo purificare dai nostri «idoli» (Ez 37,23).
</p>

<p>
<u>RobertoPasolini</u> / Riuniti / Giunti ormai alle soglie della settimana santa, le promesse di Dio rammentate al profeta Ezechiele risuonano come una dolcissima speranza, comunque siano andati questi giorni di Quaresima. Ecco, io prenderò i figli d’Israele dalle nazioni fra le quali sono andati e li radunerò da ogni parte e li ricondurrò nella loro terra: farò di loro un solo popolo nella mia terra, sui monti d’Israele; un solo re regnerà su tutti loro e non saranno più due popoli, né saranno più divisi in due regni (Ez 37,21-22). Se questa profezia storicamente si rivolge al regno di Israele, scisso in due dall’intestina opposizione tra Nord e Sud, a noi discepoli del Risorto queste parole non possono che evocare un altro destino ugualmente desiderabile: l’unificazione della nostra vita in una migliore e più stabile armonia, rispetto a quella dispersione di energie e di orientamenti che il tempo quaresimale ci ha sicuramente aiutato a mettere a fuoco. Il cuore frammentato in tante pietre solitarie e violente è, in fondo, il nostro biglietto d’ingresso al mistero pasquale, il criterio soggettivo che costituisce il mistero pasquale nostra festa di salvezza. Quando Caifa cerca di tranquillizzare il sinèdrio, giustificando le trame mortali ordite contro il Signore Gesù, non si accorge di portare a compimento la traiettoria delle profezie di Ezechiele. Questo però non lo disse da se stesso, ma, essendo sommo sacerdote quell’anno, profetizzò che Gesù doveva morire per la nazione; e non soltanto per la nazione, ma anche per riunire insieme i figli di Dio che erano dispersi (Gv 11,50). Le profezie non bastano però. Per vivere la Pasqua come salvezza non è sufficiente ascoltare parole vere, né aver compiuto gesti di mortificazione dei propri disordinati appetiti e di carità verso gli altri. Subito dopo aver profetizzato il mistero pasquale, i Giudei decretano la morte di Gesù. Scelta che costringe Gesù a ritirarsi, aumentando l’attesa nei suoi confronti. Era vicina la Pasqua dei Giudei e molti della regione salirono a Gerusalemme prima della Pasqua per purificarsi. Essi cercavano Gesù e, stando nel tempio, dicevano tra loro: «Che ve ne pare? Non verrà alla festa?» (Gv 11,55-56). È ormai vicina la Pasqua e anche noi, stando nel tempio della chiesa e delle nostre celebrazioni liturgiche, forse ci chiediamo se questa volta il Signore verrà a riscattare la nostra vita. Si tratta però — lo sappiamo bene — di una domanda abbastanza retorica. Quella vera è: ma noi, finalmente, ci saremo, per diventare una cosa sola con noi stessi e con gli altri?
</p>

<p>
<u>HomilyVoice-21</u> / PRIMA LETTURA Farò con loro un’alleanza di pace; sarà un’alleanza eterna con loro. Li stabilirò e li moltiplicherò e porrò il mio santuario in mezzo a loro per sempre. In mezzo a loro sarà la mia dimora: io sarò il loro Dio ed essi saranno il mio popolo. Tra la Parola, la Profezia, il Giuramento, la Promessa, l’Oracolo del Signore e il suo compimento c’è sempre il Golgota della storia, il Calvario dell’obbedienza, la Crocifissione per annientamento. Sulla terra, fino al giorno della Parusia, il regno di Dio è scelta dipendente dalla volontà dell’uomo. Dio manifesta il suo progetto di Regno, poi sarà ogni singolo uomo a decidere se accettare e rimanere nella volontà di Dio, se accettare e poi ritirarsi, se non accettare. Questa verità è l’essenza di tutta la rivelazione di Gesù che troviamo nel Vangelo. Essa è così manifestata in alcune parabole: Voi dunque ascoltate la parabola del seminatore. Ogni volta che uno ascolta la parola del Regno e non la comprende, viene il Maligno e ruba ciò che è stato seminato nel suo cuore: questo è il seme seminato lungo la strada. Quello che è stato seminato sul terreno sassoso è colui che ascolta la Parola e l’accoglie subito con gioia, ma non ha in sé radici ed è incostante, sicché, appena giunge una tribolazione o una persecuzione a causa della Parola, egli subito viene meno. Quello seminato tra i rovi è colui che ascolta la Parola, ma la preoccupazione del mondo e la seduzione della ricchezza soffocano la Parola ed essa non dà frutto. Quello seminato sul terreno buono è colui che ascolta la Parola e la comprende; questi dà frutto e produce il cento, il sessanta, il trenta per uno» (Mt 13,16-23). Poi congedò la folla ed entrò in casa; i suoi discepoli gli si avvicinarono per dirgli: «Spiegaci la parabola della zizzania nel campo». Ed egli rispose: «Colui che semina il buon seme è il Figlio dell’uomo. Il campo è il mondo e il seme buono sono i figli del Regno. La zizzania sono i figli del Maligno e il nemico che l’ha seminata è il diavolo. La mietitura è la fine del mondo e i mietitori sono gli angeli. Come dunque si raccoglie la zizzania e la si brucia nel fuoco, così avverrà alla fine del mondo. Il Figlio dell’uomo manderà i suoi angeli, i quali raccoglieranno dal suo regno tutti gli scandali e tutti quelli che commettono iniquità e li getteranno nella fornace ardente, dove sarà pianto e stridore di denti. Allora i giusti splenderanno come il sole nel regno del Padre loro. Chi ha orecchi, ascolti! (Mt 13,36-43). Il regno dei cieli è simile a un tesoro nascosto nel campo; un uomo lo trova e lo nasconde; poi va, pieno di gioia, vende tutti i suoi averi e compra quel campo. Il regno dei cieli è simile anche a un mercante che va in cerca di perle preziose; trovata una perla di grande valore, va, vende tutti i suoi averi e la compra. Ancora, il regno dei cieli è simile a una rete gettata nel mare, che raccoglie ogni genere di pesci. Quando è piena, i pescatori la tirano a riva, si mettono a sedere, raccolgono i pesci buoni nei canestri e buttano via i cattivi. Così sarà alla fine del mondo. Verranno gli angeli e separeranno i cattivi dai buoni e li getteranno nella fornace ardente, dove sarà pianto e stridore di denti (Mt 13,44-49). Nel Vangelo secondo Giovanni questa verità è manifestata sia nel dialogo con Nicodemo che nella Preghiera che Gesù rivolge al Padre nel Cenacolo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio» (Gv 3,14-21). Io prego per loro; non prego per il mondo, ma per coloro che tu mi hai dato, perché sono tuoi. Tutte le cose mie sono tue, e le tue sono mie, e io sono glorificato in loro. Io non sono più nel mondo; essi invece sono nel mondo, e io vengo a te. Padre santo, custodiscili nel tuo nome, quello che mi hai dato, perché siano una sola cosa, come noi. Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità (Gv 17,9-19). LEGGIAMO Ez 37,21-28 Così dice il Signore Dio: Ecco, io prenderò i figli d’Israele dalle nazioni fra le quali sono andati e li radunerò da ogni parte e li ricondurrò nella loro terra: farò di loro un solo popolo nella mia terra, sui monti d’Israele; un solo re regnerà su tutti loro e non saranno più due popoli, né saranno più divisi in due regni. Non si contamineranno più con i loro idoli, con i loro abomini e con tutte le loro iniquità; li libererò da tutte le ribellioni con cui hanno peccato, li purificherò e saranno il mio popolo e io sarò il loro Dio. Il mio servo Davide regnerà su di loro e vi sarà un unico pastore per tutti; seguiranno le mie norme, osserveranno le mie leggi e le metteranno in pratica. Abiteranno nella terra che ho dato al mio servo Giacobbe. In quella terra su cui abitarono i loro padri, abiteranno essi, i loro figli e i figli dei loro figli, per sempre; il mio servo Davide sarà loro re per sempre. Farò con loro un’alleanza di pace; sarà un’alleanza eterna con loro. Li stabilirò e li moltiplicherò e porrò il mio santuario in mezzo a loro per sempre. In mezzo a loro sarà la mia dimora: io sarò il loro Dio ed essi saranno il mio popolo. Le nazioni sapranno che io sono il Signore che santifico Israele, quando il mio santuario sarà in mezzo a loro per sempre». Da parte del Signore nostro Dio abbiamo una certezza eterna: Lui vuole che ogni uomo diventi suo regno, divenendo corpo di Cristo. Lui vuole liberare ogni uomo dalla schiavitù del peccato e della morte. Questa è la sua offerta. Offerta vera, reale, concreta. Tra l’annuncio di questa sua divina volontà e il suo compimento entrano alcuni elementi storici che sono necessari, anzi essenziali perché essa si possa realizzare. Primo elemento: la predicazione, l’annuncio di questa divina volontà secondo purezza di verità. Dal primo giorno della creazione dell’uomo e della donna fino all’ultimo giorno della storia, sempre ogni uomo ascolterà mille, diecimila, un milione di parole contrarie a questo annuncio. Anche quanti sono mandati da Cristo Gesù per manifestare questa volontà del Padre possono modificare, alterare, trasformare la Parola del Signore. Possono anch’essi dare un annuncio falso. Secondo elemento: la volontà dell’uomo. Lui si può rifiutare e non accoglie l’annuncio. Ma può anche accoglierlo e poi non perseverare. Può accoglierlo ma non viverlo secondo purezza di verità. Può accoglierlo, stancarsi di viverlo e trasmetterlo male, trasformandolo in falsità e menzogna. Terzo elemento: è quanto sta accadendo ai nostri giorni. Il totale distacco dalla Parola, dalla Profezia, dal Giuramento, dall’Oracolo del Signore, dalla sua Rivelazione, dal suo Vangelo, dal suo Cristo, dalla sua Chiesa, eleggendo il pensiero dell’uomo come unica legge di vita. Questo terzo elemento comporta però la conservazione delle strutture che sono nate dalla Parola. Le strutture sono quelle nate dalla Parola, la vita di queste strutture è invece dal pensiero dell’uomo. Qualcuno potrebbe obiettare: ma anche prima le strutture spesso erano vissute dal pensiero dell’uomo. È vero. Erano vissute dal pensiero dell’uomo, ma vi era sempre una moltitudine che le viveva conformemente alla Parola dalla quale esse vengono generate. Sempre la luce del soprannaturale brillava sulle strutture illuminandole di divina verità e colmandole di santa grazia. Erano strutture per Cristo e in vista di Cristo. Oggi invece Cristo Gesù sta scomparendo dalle strutture. Esse non hanno più il cuore di Cristo, dal quale sgorga ogni grazia e verità, dal quale viene dato a noi lo Spirito Santo. Lo Spirito Santo sgorga dal cuore di Cristo e può vivere solo nel corpo e per il corpo di Cristo. Neanche il cristiano più vive con il cuore di Cristo come suo proprio cuore. Sono strutture forse ricche di terra, ma poverissime di Dio. È Cristo Gesù che oggi è venuto meno. È lui che va riportato nelle strutture. LETTURA DEL VANGELO Ma uno di loro, Caifa, che era sommo sacerdote quell’anno, disse loro: «Voi non capite nulla! Non vi rendete conto che è conveniente per voi che un solo uomo muoia per il popolo, e non vada in rovina la nazione intera! La parola, ogni parola, è il frutto del cuore che la genera e la produce. Il cuore del Padre è amore eterno, carità infinita, misericordia senza limiti. Il cuore del Padre è fedeltà, giustizia, santità, verità. La sua Parola sarà sempre una parola di amore, carità, misericordia, fedeltà, giustizia, santità, verità. L’uomo, se ha un cuore santificato dalla grazia di Dio, dirà parole di santità, verità, amore. Se invece il suo cuore non è santificato dalla grazia, le sue parole saranno di odio, invidia, vanità, stoltezza, superbia, concupiscenza, lussuria. Se Dio non è nel cuore, non lo è neanche nella parola che da esso viene prodotta. Che Cristo Gesù non sia in un cuore lo attestano le parole che da esso escono. Esse non sono parole di Cristo. Odiare non è cristiano. Calunniare non è cristiano. Insultare non è cristiano. Dire falsa testimonianza non è cristiano. Maledire non è cristiano. Trasgredire i Comandamenti non è cristiano. Tradire il Vangelo non è cristiano. Il Salmo ci avverte. Se siamo empi, dal nostro cuore profetizza il peccato, non la verità, non la luce. Oracolo del peccato nel cuore del malvagio: non c’è paura di Dio davanti ai suoi occhi; perché egli s’illude con se stesso, davanti ai suoi occhi, nel non trovare la sua colpa e odiarla. Le sue parole sono cattiveria e inganno, rifiuta di capire, di compiere il bene. Trama cattiveria nel suo letto, si ostina su vie non buone, non respinge il male (Sal 36,1-5). La profezia di Caifa – Non vi rendete conto che è conveniente per voi che un solo uomo muoia per il popolo, e non vada in rovina la nazione intera! – è vera profezia di peccato. Il suo cuore è empio e da esso mai potrà sorgere una profezia di luce. È profezia di peccato perché desiderare, volere, stabilire, decidere la morte del giusto e in modo del tutto particolare del Messia di Dio, che è il Giusto, il Santo, l’Innocente, che nella sua Persona è Dio e Figlio di Dio, è Dio Incarnato, è opera degli empi. Nessun timorato di Dio desidera la morte. Dio non vuole la morte di chi muore. Non gode di essa. Lui vuole che l’empio si converta e ritorni nella sua amicizia e nella sua pace. Caifa non dice una parola di Dio, dal momento che il suo pensiero dista dai pensieri di Dio più che l’oriente dall’occidente. Perché allora lo Spirito Santo, per bocca dell’Evangelista Giovanni, dice che quella di Caifa fu vera profezia? “Questo però non lo disse da se stesso, ma, essendo sommo sacerdote quell’anno, profetizzò che Gesù doveva morire per la nazione; e non soltanto per la nazione, ma anche per riunire insieme i figli di Dio che erano dispersi”, Nella lettera e secondo il cuore di Caifa non è profezia. Infatti “Da quel giorno dunque decisero di ucciderlo”. Dio proibisce l’uccisione di qualsiasi uomo. Neanche Caino potrà essere ucciso. È vera profezia invece se letta alla luce di tutte le profezie, le promesse, gli oracoli del Signore. Il Messia di Dio offre la sua vita in riscatto per il molti. Si lascia fare dal Padre peccato per la remissione dei peccati dell’umanità. Ecco come questa verità viene messa in luce dall’Apostolo Paolo: Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio (2Cor 5,19-21). Qui entriamo nel mistero dell’iniquità. Esso è così illuminato dall’Apostolo Pietro nella sua prima predica il giorno di Pentecoste. Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso (At 2,22-23). Caifa appartiene al mistero dell’iniquità. È responsabile della sentenza di morte che è scaturita in seguito alla sua profezia. Cristo Gesù si è consegnato volontariamente al mistero dell’iniquità e anche questo è rivelato dallo Spirito Santo. Poi Gesù disse a coloro che erano venuti contro di lui, capi dei sacerdoti, capi delle guardie del tempio e anziani: «Come se fossi un ladro siete venuti con spade e bastoni. Ogni giorno ero con voi nel tempio e non avete mai messo le mani su di me; ma questa è l’ora vostra e il potere delle tenebre» (Lc 22,52-53). Non parlerò più a lungo con voi, perché viene il principe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco (Gv 14,30-31). È questo il grande mistero della storia. Il potere delle tenebre, esercitando dalle tenebre il suo potere ed essendo responsabile in eterno di questo esercizio, “concorre” perché il disegno di Dio si attui. Anzi possiamo ben dire che ogni profezia e ogni oracolo del Signore sono stati sempre pronunciati conoscendo ogni azione e ogni decisione del potere delle tenebre. È questo il motivo per cui lo Spirito Santo parla di “prestabilito disegno e di prescienza di Dio”. Il Signore ha previsto la decisione di Caifa. In questa decisione e responsabilità dinnanzi a Lui per l’eternità, il Signore ha proferito ogni profezia e ogni oracolo sul Figlio suo. LEGGIAMO IL TESTO DI Gv 11,45-56 Molti dei Giudei che erano venuti da Maria, alla vista di ciò che egli aveva compiuto, credettero in lui. Ma alcuni di loro andarono dai farisei e riferirono loro quello che Gesù aveva fatto. Allora i capi dei sacerdoti e i farisei riunirono il sinedrio e dissero: «Che cosa facciamo? Quest’uomo compie molti segni. Se lo lasciamo continuare così, tutti crederanno in lui, verranno i Romani e distruggeranno il nostro tempio e la nostra nazione». Ma uno di loro, Caifa, che era sommo sacerdote quell’anno, disse loro: «Voi non capite nulla! Non vi rendete conto che è conveniente per voi che un solo uomo muoia per il popolo, e non vada in rovina la nazione intera!». Questo però non lo disse da se stesso, ma, essendo sommo sacerdote quell’anno, profetizzò che Gesù doveva morire per la nazione; e non soltanto per la nazione, ma anche per riunire insieme i figli di Dio che erano dispersi. Da quel giorno dunque decisero di ucciderlo. Gesù dunque non andava più in pubblico tra i Giudei, ma da lì si ritirò nella regione vicina al deserto, in una città chiamata Èfraim, dove rimase con i discepoli. Era vicina la Pasqua dei Giudei e molti dalla regione salirono a Gerusalemme prima della Pasqua per purificarsi. Essi cercavano Gesù e, stando nel tempio, dicevano tra loro: «Che ve ne pare? Non verrà alla festa?». Nella sua prescienza eterna, Gesù sa che la sua ora è venuta. Sa cosa Caifa e il Sinedrio hanno deciso riguardo alla sua vita. Potrebbe decidere di sottrarsi alla morte. Lui però non è dalla sua volontà. Lui ha dato la sua vita al Padre. Ora è venuta l’ora di far conoscere al mondo quanto Lui ama il Padre. Poiché Lui il Padre lo ama con il dono della sua vita, è giunta l’ora che tutto il mondo conosca che il suo dono è vero. Quando le potenze delle tenebre profetizzano dalla falsità del loro cuore e decidono la morte del giusto, in quel momento spetta al giusto attestare, manifestare, rivelare quanto grande è il suo amore per il suo Signore. L’amore vero si scontra, sempre si scontrerà con il mistero dell’iniquità e l’impero delle tenebre. Spetta al giusto rimanere in eterno nella sua giustizia e vi rimane, se rimane nella volontà del suo Signore. Perché questo accada, è necessario che al fortissimo amore venga aggiunta una altrettanta fortissima fede e ancora più forte speranza. Gesù si incammina verso la sua passione e morte avendo nel cuore la speranza che il Signore non lo avrebbe abbandonato nella morte, né avrebbe permesso che conoscesse la corruzione. Gesù va verso il Golgota sapendo di non restare deluso e che per il suo sacrificio il Signore gli avrebbe dato le moltitudini. È questa la fede con la quale Gesù si consegna alla morte: per il suo sacrificio il Padre avrebbe redento l’umanità. Fede, speranza, carità devono essere forti nel giusto se vuole essere vittorioso nel combattimento contro il potere delle tenebre. Le tenebre possono uccidere il suo corpo, ma non hanno alcun potere sulla sua anima. Madre di Dio, vieni in nostro soccorso. Più è forte il potere delle tenebre e più forte fa’ che siano la nostra fede, la nostra speranza, il nostro amore. Tu ci aiuterai e noi consegneremo la nostra vita a Cristo Signore. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/LECTIO/QUOTIDIE.html'>QUOTIDIE</a>

</span>

</div>
</div>
</body>
</html>
