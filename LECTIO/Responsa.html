<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>Responsa</h1>-->
<h1>Responsa</h1>

<p>
<a href="https://www.facebook.com/HomyVoice" title="Mons. Costantino Di Bruno risponde" class="https">Mons. Costantino Di Bruno risponde</a>
</p>

<p>
<b>♦</b> A volte capita di avere dei confronti in materia di fede o di religione con chi riduce il Vangelo a una favoletta e Cristo Gesù al protagonista della favola. Cosa rispondere a chi mette in discussione la verità storica di Cristo? / La croce di Cristo non è una favola. La croce di Cristo è realtà. La vita di Cristo che Lui ti dona non è una favola. Perché la favola è un pensiero, un racconto. La vita invece è una realtà. Cristo non ti ha dato la vita duemila anni fa: te la dona oggi. Il Battesimo non è una favola. L'Eucaristia non è una favola. Il sacramento della Cresima non è una favola. È un dono attuale oggi. Nell’Eucarestia, oggi, il Signore ti dona la sua vita. Nel Battesimo, oggi, ti fa figlio di Dio. Nella Cresima, oggi, ti fa testimone. Oggi! Negli altri Sacramenti, oggi, il Signore ti crea. Oggi. Nella Penitenza, oggi, tu ricevi il perdono dei peccati. Oggi. / La favola dice ciò che è avvenuto. La favola manca dell’oggi. La favola non è stata storia ieri e non è storia oggi. Cristo invece non è una storia di ieri: è una storia di oggi. Perché, oggi, Cristo è il vivente in mezzo a noi. Lui non è solamente morto. Lui è il vivente. Lui ha in mano la storia dell'universo. Lui è il Signore. Lui è il Principe dei re della terra. Lui è il Signore dei signori. Oggi, non ieri. / Cristo è oggi. Se noi facciamo di Cristo un uomo di ieri, facciamo di Lui come un Mosè, un Elia, un Geremia, un Isaìa o un'altra persona dell'Antico Testamento o della storia che noi vediamo ogni giorno. Tutti i personaggi storici che voi studiate sono di ieri: oggi non incidono più nella storia. Quello che hanno fatto hanno fatto, ma non incidono oggi nella storia: sono di ieri. Cristo non è di ieri: è di oggi. Cristo ieri, oggi, sempre. / Cristo non è di oggi: è di domani. Io domani non ci sarò più; Lui rimane nella storia. Se noi non abbiamo questa visione di Cristo, che è il vivente, noi non capiamo nulla di Cristo. Ne facciamo un personaggio di ieri, reale o non reale. Ma a me Cristo non serve perché è quello di ieri. Cristo è oggi. Il solo nome nel quale è stabilito che noi siamo salvati è oggi e oggi io devo invocare il nome del Signore per essere salvato. Altrimenti faccio un Cristo che è stato ieri. / L'Eucaristia non è un ricordo. L’Eucaristia è quell’attualizzazione della morte di Cristo oggi. Oggi Cristo s’immola sull'altare - in modo incruento, ma s’immola - oggi, non ieri. Cristo è l’oggi mio e tuo. E chi è senza Cristo è senza l’oggi: non ha né oggi, né ieri, né futuro. Perché Cristo è il mio oggi, il mio ieri, il mio futuro. Ed è anche il mio futuro eterno Cristo. Comprendi dov’è la bellezza di Cristo? Senza Cristo noi manchiamo di vita ieri, oggi, domani e per l'eternità. Quindi mettiamoci l'anima in pace e crediamo che Cristo è il nostro oggi, il nostro ieri, il nostro domani, il nostro futuro eterno. Perché tutto è in Cristo, con Cristo e per Cristo.
</p>

<p>
<b>♦</b> C’è una tendenza nel mondo, ma anche tra gli stessi cristiani, a evitare che sorga nell’uomo il senso di colpa, come se il senso di colpa fosse solo fonte di turbamento e qualcosa di nocivo nella vita dell’uomo. È davvero così o il senso di colpa ha un suo valore in ordine al bene dell’uomo? / Il problema dell'uomo di oggi non è questo. Il problema dell'uomo di oggi è che si è separato totalmente da Cristo e quindi non vive più con l'ausilio dello Spirito Santo. Il senso di colpa chi lo provoca? Lo provoca la Parola annunciata e lo Spirito Santo che è nella Parola e che ti mette dinanzi alla tua verità di non essere con Dio. E quindi tu avverti questo senso di aver abbandonato il Signore e ti penti. / Tu pensa al nostro padre Davide. Lui ha commesso atroci misfatti e poi li ha rimossi dal suo cuore. Cosa fa il Signore? Gli manda il suo profeta che gli racconta una bella storiella. Natan va da Davide e gli riporta un fatto accaduto nel suo regno: "Un uomo aveva cento pecore e un altro uomo ne aveva una sola, che era per lui tutto, perché le voleva bene, molto bene. Un giorno venne dal ricco un uomo potente e lui l’accolse in casa. Gli preparò un pranzo e il ricco cosa fece? Mandò a prendere la pecora dell'uomo che ne aveva una sola - risparmiando le sue cento pecore - uccise questa pecora e fece un banchetto per i suoi amici". Allora Davide che era il re disse: "No, nel mio regno queste cose non si fanno. Chi ha fatto questo merita la morte!". E il profeta rispose: "Quell'uomo sei tu!". Allora, subito, Davide disse: "Ho peccato contro il Signore!". / Se noi non annunciamo la Parola - l'onore di Dio, la sua gloria, la sua paternità, la sua bontà, ciò che Lui ha fatto per noi - tu non puoi avere il senso di colpa. Perché non hai la Parola che ti annuncia il peccato. Non hai lo Spirito Santo che muove dentro il tuo cuore il senso di aver offeso il Signore. Dopo aver riconosciuto il suo peccato Davide fece quella bella preghiera, quel salmo in cui si prostrò dinanzi al Signore e chiese di essere lavato: “Lavami Signore dalla mia colpa, rendimi puro e fammi più bianco della neve, perché ho peccato contro te solo, quello che è male ai tuoi occhi io l’ho fatto”. / Se voi volete sentire il senso di colpa dovete predicare il Vangelo. Se noi non predichiamo il Vangelo, non predichiamo questa grande grazia che il Signore ci ha fatto - la sua paternità, il suo amore, la sua bontà, le sue richieste di essere fedele a Lui - come fai tu a sentire il senso di colpa? Il senso di colpa è legato alla fede. Però, oggi si dice: "Che male c'è?". / Puoi fare tutto quello che tu vuoi: "Che male c’è?". Non c’è niente di male. Tu ammazzi: "Che male c’è?". Tu distruggi una famiglia: "Che male c'è?". Tu con la menzogna dici calunnie contro i tuoi fratelli: "Che male c’è?". Niente è male. Non vai la domenica a messa: "Che male c'è?". Bestemmi: "Che male c’è?". Nulla è male. Ma perché? Perché non c’è più la predicazione della Parola di Dio, la predicazione di Cristo, la predicazione del Vangelo, la predicazione di ciò che tu sei dinanzi a Dio. Dobbiamo predicare il Vangelo e dare lo Spirito Santo che muove il cuore a una reale penitenza e conversione.
</p>

<p>
<b>♦</b> Chi si confessa credente non praticante spesso motiva questa sua scelta perché vede nel cristiano praticante una presenza che oltre ad essere morta è anche di morte. Può il peccato dell’altro giustificare il mio peccato, la mia lontananza? / Il problema non è di giustificare, perché nessuno è giustificato per il male che fa. Il problema è di responsabilità: l'altro diventa responsabile nel momento in cui ode la Parola di Cristo - la vera Parola - e la rifiuta. Se io ti predico Cristo - il vero Cristo - e tu lo rifiuti, in quel momento sei responsabile. / Se io Cristo non te lo predico e non te lo mostro, tu cosa fai? Vivi nella tua ignoranza. L'ignoranza non è mai governata dallo Spirito Santo, quindi giustifichi il tuo stato. Però, è una giustificazione che trova appiglio in ciò che noi non facciamo. Questo è il vero problema: siamo noi che diamo a lui motivo per giustificarsi. / Diceva San Paolo: “Se tu che sei giudeo rubi, come puoi pensare di poter dire una parola buona a coloro che tu vedi che rubano?”. Non la puoi dire, perché sei tu che rubi. Tu gli mostri che con la tua fede si può rubare. E allora siamo noi che non dobbiamo dare appiglio a nessuno a che possa pensare di giustificare se stesso. Quindi la responsabilità è nostra, di noi cristiani! / Ricordati di quello che diceva il Signore ai figli di Israele: “Per causa vostra il mio nome è bestemmiato tra la gente, perché voi mi manifestate come un Dio peggiore dei loro idoli, perché almeno i loro idoli certe cose non le tollerano. Voi invece siete oltre nel male e quindi voi mi rendete spregevole presso i popoli della terra”. / E noi non dobbiamo permettere che questo accada. Non dobbiamo rendere spregevole Cristo, perché Cristo va amato e fatto amare. Il Padre dei cieli va glorificato e fatto glorificare. Però, se io permetto che un non cristiano o un cristiano non praticante disprezzi Cristo o disprezzi la grazia, allora io non sono immune dal suo peccato. Io rendo quasi giusto ciò che lui fa perché gli attesto con il mio male - il mio comportamento cattivo - che queste cose si possono fare. / Il problema cristiano è un problema molto grave, che va messo bene in luce: siamo noi responsabili della non fede degli altri. E quindi noi dobbiamo avere questa grande forza di non peccare e di essere testimoni di Gesù Signore. Oggi sono molti coloro che non credono in Cristo perché vedono il cristiano che non crede in Cristo. 
</p>

<p>
<b>♦</b> Alcuni si lamentano della durezza della Parola di Dio. La reputano troppo difficile da vivere. Cosa si può fare per aiutare nel cammino chi la pensa in questo modo? / Noi non camminiamo con una gamba. Camminiamo con due gambe. Se tu hai una gamba sola non puoi camminare. Puoi mettere una stampella. La stampella supplisce a qualche passo, ma non è l'ideale per noi. Cristo Gesù non ci ha dato solo la Parola: ci ha dato lo Spirito Santo come nostra intelligenza, nostra scienza, nostra sapienza, nostra fortezza, nostra pietà, nostro timore del Signore. Ci ha dato i Sacramenti nei quali noi veniamo ricomposti, rinnovati, ricreati. Ci ha dato la sua grazia come forza potente che ci spinge. / Noi non possiamo pensare di essere cristiani senza la Chiesa che ci dona tutta questa grazia che è nascosta nei Sacramenti, che è nascosta nella Parola; senza la Chiesa che ci dona lo Spirito Santo. Noi facciamo questo errore: vogliamo vivere da cristiani senza ciò che Cristo ha fatto perché noi siamo cristiani veri. Una bella Confessione ti riconcilia con Dio e con te stessa, ti ricompone. Però la Confessione oggi chi la pratica? Nessuno! Una bella Eucarestia ti ricompone. Però chi va a Messa? Nessuno! / Se io tralascio la grazia non posso osservare i Comandamenti, perché la natura animale non è capace di vivere i Comandamenti. Perché il leone mangi paglia con il bue è necessario un cambiamento di natura. E la natura nostra è trasformata dai Sacramenti; è trasformata dalla grazia che il Signore ti dona. Se tu ti nutri di grazia, allora sì che ce la fai. Gesù nel Vangelo secondo Giovanni, quando parla dell’Eucarestia, dice: “Come il Padre ha mandato me e io vivo per il Padre, così chi mangia me vivrà per me”. Se io non mi nutro di Cristo Eucarestia non posso osservare i Comandamenti. Non ho la forza. La forza viene dalla grazia. Per cui il Signore che ci ha dato la Legge ci dona pure la grazia per poterla vivere. Il Signore che ci ha dato la Legge ci ha dato anche lo Spirito Santo per poterla comprendere. / Dobbiamo crederci. La grazia e la verità vengono per mezzo di Gesù Cristo. Gesù Cristo non è Mosè che dona una Legge. Noi non siamo Mosè che leggiamo le Parole di Dio. Noi siamo Cristo che dona la grazia e la verità, che dona la vita eterna, che dona la luce, che dona la risurrezione, che ci fa giusti, che ci colma del suo amore e ci dona la forza per vivere di amore. Penso che questo dovrebbe bastare a noi per capire che la Chiesa è essenza della nostra vita, non è un accidente. Non fate mai della Chiesa un accidente della vostra vita. La Chiesa è essenza della vostra vita. Non lo dimenticate mai questo principio.
</p>

<p>
<b>♦</b> Perché ci si allontana dal Signore quando si è consapevoli che intorno a noi, nel mondo, c’è morte? / Se tu pianti un alberello e poi lo abbandoni a se stesso, l'alberello viene soffocato dalle spine, dalle erbacce, non cresce. Noi siamo dipendenti gli uni dagli altri. Nella Lettera agli Ebrei c’è un grande, grandissimo insegnamento: “Aiutatevi, sostenetevi, correggetevi vicendevolmente, rinfrancate le ginocchia vacillanti, risollevate quelli che sono pavidi, rinforzate i deboli, fate qualcosa”. / La fede si vive in un corpo e questo corpo deve essere di aiuto all'altro. Noi molte volte la fede la viviamo per noi stessi. Quindi è una fede morta. Non è una fede ecclesiale, non è una fede che si vive nel corpo di Cristo. Si vive per i fatti nostri. Ci dobbiamo impegnare un po' di più perché la fede, veramente, diventi fede ecclesiale. Ed è fede ecclesiale quando io mi impegno con tutto me stesso ad aiutare i miei fratelli perché non si allontanino dalla via di Cristo. Quindi noi dobbiamo vivere una fede veramente ecclesiale, come vero corpo di Cristo, dove ognuno è responsabile dell'altro. Però non responsabile a parole: responsabile nei fatti. / Cristo Gesù è responsabile dell'umanità e ha espiato il peccato del mondo, l'ha espiato Lui sulla croce. Ora dimmi tu, c’è un cristiano che espia il peccato del fratello peccatore? Lo critica, lo condanna, lo manda all'inferno, però non espia il peccato. E se io non espio il peccato che cosa faccio? Niente! Non ho una fede ecclesiale, non ho la fede che si vive nel corpo di Cristo. San Paolo dice ai Colossesi: “Compio nella mia carne ciò che manca ai patimenti di Cristo in favore del suo corpo che è la Chiesa”. “Compio”, cioè la passione di Cristo manca della mia passione. La passione di Cristo è passione espiatrice: “E quindi anch'io - dice Paolo - devo partecipare a questa espiazione del peccato nel mondo”. Se io non partecipo vengo meno alla mia fede ecclesiale; ho una fede che non salva né me, né i fratelli. / Questa sera vorrei che voi pensiate un pochetto se la vostra fede è ecclesiale oppure se è quella fede insipida che bada solo alla sua vita però non c'è il fratello dietro la nostra fede. Cristo Gesù ha assunto l'umanità. Non ha assunto noi cristiani: ha assunto l’umanità. E Lui per l'umanità è morto in croce, non è morto per i cristiani. I cristiani sono coloro che hanno accolto la redenzione di Cristo. Ma Cristo è morto per l’umanità e vuole che tutta l'umanità venga redenta, venga salvata. / Noi, oggi, che siamo il corpo di Cristo, dobbiamo partecipare dobbiamo partecipare a questo mistero di redenzione. Siamo noi capaci di partecipare a questo mistero di redenzione? Sì, se viviamo la fede allo stesso modo di Paolo: “Compio nella mia carne ciò che manca ai patimenti di Cristo in favore del suo corpo che è la Chiesa”. Se io questo non lo faccio è chiaro che non vivo di fede ecclesiale, cioè non vivo di fede redentiva. E ognuno di noi deve vivere di fede redentiva perché questa è la sua vocazione e questa è la sua missione. / Noi non ci possiamo fermare a una parola che diciamo ogni tanto su Cristo, perché questa parola non produce. Dobbiamo offrire a Dio la nostra vita per la redenzione del mondo intero. E allora sì che la nostra fede diventa fede ecclesiale, fede che serve per la redenzione di molti cuori.
</p>

<p>
<b>♦</b> Perché Tommaso non crede nella testimonianza dei discepoli? E noi che testimonianza dobbiamo rendere affinché possa nascere la fede in un cuore? / Tommaso non crede perché si sente quasi menomato: "Voi avete avuto la visione di Cristo, la voglio pure io!". Lui è un poco orgoglioso. Vuole essere come gli altri. Non è di categoria inferiore. "Voi avete visto il Signore. Anch’io lo voglio vedere. E su questo non transigo. Anzi. Io voglio anche mettere il dito nel posto dei chiodi. Voglio essere certo, sicuro". / Poi appena lo vede esclama in quella bellissima professione di fede: “Mio Signore e mio Dio”. E Gesù gli risponde: “Vedi Tommaso adesso cambia il regime della fede. Si crede per testimonianza, non si crede per visione”. Però, la testimonianza è visione perché tu manifesti al mondo che sei di Cristo, che sei corpo di Cristo. Ora, se tu non mostri che sei corpo di Cristo, chi può credere in Cristo? Nessuno. Perché tu non mostri che sei corpo di Cristo. Tu vivi come se fossi un corpo separato da Cristo. / Ti faccio un altro esempio. San Paolo di che cosa si lamenta con i Corinzi? Dice: “Voi avete un’immoralità che neanche tra i pagani si riscontra”. Se tu hai questa immoralità chi vuoi che ti creda? Nessuno. Cosa proponi tu al mondo? Un’immoralità più grande di quella del mondo. Se tu vai nel mondo e proponi un’immoralità più grande della sua puoi trovare qualcuno che ti creda? Come fa qualcuno a convertirsi se noi trasgrediamo i comandamenti? / Se noi viviamo di idolatria, a che cosa il mondo si deve convertire? "Mi dispiace io vivo meglio di te. Io queste cose non le faccio, tu le fai. A che cosa mi devo convertire?" - risponde il mondo. Ecco perché la visione che tu sei vero corpo di Cristo è necessaria perché si giunga alla fede. È questo che oggi manca. Questa convinzione profonda che se tu vuoi che qualcuno venga a Cristo tu devi mostrare Cristo nel tuo corpo. Questo è il problema. 
</p>

<p>
<b>♦</b> I Comandamenti non sono pesanti se siamo nello Spirito Santo perché è Lui che li vive in noi. Però qualcuno potrebbe obiettare che neanche le opere della carne sono pesanti se uno le vuole portare. Ci può spiegare cosa produce il peccato? / Prima di tutto diciamo che il peccato non è una relazione tra te e te. L’omicidio non è suicidio: è togliere la vita a un altro. L’adulterio non lo fai con te stesso: rovini una famiglia. Il furto non è qualcosa che tu ti rubi: è qualcosa che sottrai all’altro. Una falsa testimonianza può distruggere una vita. / Noi non abbiamo capito che il peccato non è un qualcosa che rimane nel nostro corpo. Il peccato è qualcosa che esce dal nostro corpo e produce male nella storia. Oggi quanti mali ci sono nella storia che noi produciamo? Anche a livello genetico. Tu ti ubriachi, poi concepisci. Che figlio partorisce tua moglie? Un figlio che ha un mutamento genetico. Non nasce secondo verità. Nasce ammalato. Tu puoi costringere un bambino, un uomo a vivere tutta una vita perché a te piace il vino? Quanto ti costa un vizio? Molte volte un vizio costa un patrimonio. Ti costa una vita intera. Un vizio ti costa anche la vita fisica. Comprendi dov’è la pesantezza del peccato che rende brutta l’umanità? / Per un atto d’ira tu puoi ammazzare una persona. Per un atto di gelosia puoi compiere una strage. Con lo Spirito Santo, invece, dentro te, queste cose tu le vinci, le eviti. Tu sopporti, tu ami, tu perdoni. La vendetta quanto male fa nel mondo? La falsa testimonianza quanto male fa nel mondo? L’avarizia quanto male fa nel mondo? Perché l’avarizia è la fonte di tutti i mali. Dice San Paolo che la sete del denaro è la sorgente di tutti i mali che ci sono nel mondo. Tu puoi vincere l’avarizia? Sì, la puoi vincere. Con la grazia di Dio la vincerai. La lussuria la puoi vincere? Sì, con la grazia di Dio la vincerai. Ti sarà leggero il peso. / Tutti quelli che pensano che il peccato è cosa che si può fare sono tutti senza lo Spirito Santo. Non capiscono cos’è il peccato. Il peccato è morte! Non è vita! Chi pecca incontra la morte! Non solamente morte spirituale, ma anche morte fisica. Tutti questi vizi non stanno uccidendo l’umanità? Non te ne accorgi? L’umanità è ammalata di vizio e su questo dobbiamo riflettere. Riflettiamo su tutti questi mali che stiamo producendo oggi: per avarizia, per denaro, per altro, per stoltezza, insipienza. / Noi dobbiamo essere nello Spirito Santo per capire anche la verità del peccato. È necessario che noi cristiani, chi crede, manifesti la potenza della novità che viene dal corpo di Cristo. Questo dobbiamo farlo. È necessario per noi. 
</p>

<p>
<b>♦</b> Nella seconda Lettura di Domenica 11 Aprile, Giovanni ci dice chiaramente che amare Dio significa osservare i suoi comandamenti e aggiunge anche che i suoi comandamenti non sono gravosi. Invece, anche fra molti cristiani, si predica un amore verso Dio secondo il sentimento di ciascuno, non fondato sulla legge. Lo si predica perché non si vuole il peso dei comandamenti. Ma questo tipo di 'amore libero' non è ancora più gravoso del comandamento che si vuole evitare di rispettare? / Gesù nel Vangelo parla con chiarezza. In Matteo XI, versetti 25-30, prima di tutto parla della relazione che c'è tra il Padre e Lui: “Ti rendo grazie, o ti benedico, Signore del cielo e della terra perché hai nascosto queste cose ai sapienti e le hai rivelate ai piccoli. Sì, Padre perché così è piaciuto nella tua benevolenza. Nessuno conosce il Figlio se non il Padre e nessuno conosce il Padre se non il Figlio e colui al quale il Figlio lo vuole rivelare. Tutto è stato dato a me dal Padre mio”. Poi parla della relazione che c'è tra noi e Lui: “Venite a me voi tutti che siete affaticati e oppressi e io vi ristorerò. Imparate da me che sono mite e umile di cuore e troverete ristoro per le vostre anime. Prendete il mio giogo sopra di voi perché il mio giogo è soave e il mio carico leggero”. / Qual è il fondamento di tutto? È il nostro andare a Cristo. Come si va a Cristo? Attraverso la fede in Lui. Se io non credo in Cristo quale fede ho in Lui? Nessuna. E allora vivo secondo il mondo, non vivo secondo Cristo perché non sono andato a Lui. E Lui non mi può rendere il suo giogo leggero attraverso il convincimento dello Spirito Santo e della sua forza. Vedi, i Comandamenti non sono leggeri perché li porti tu: i comandamenti sono leggeri perché Cristo Gesù ti ha dato lo Spirito Santo ed è Lui che li porta, attraverso di te, con la sua fortezza, la sua sapienza, la sua intelligenza, il suo consiglio. Li vive Lui per te, te li rende leggeri Lui, te li fa amare. / Ora, se tu esci dal corpo di Cristo e dallo Spirito Santo, come fai ad amare i Comandamenti? Non li puoi amare perché ti manca l’amore che è lo Spirito Santo che in te rende amabile la Legge del Signore. Comprendi quanto è importante per noi la fede in Cristo? Perché la fede in Cristo ti colma di Spirito Santo e lo Spirito Santo ti rende leggera la Legge del Signore. È Lui che te la rende leggera. Vedi, Gesù, colmo di Spirito Santo, sale sulla croce e la croce non è pesante. È pesante fisicamente, perché il dolore c’è, però lo Spirito Santo gliela rende leggera; gliela fa accogliere; gliela fa vivere; gli dona la forza. / È questa la grandezza dell'amore di Dio per noi: che ci fa amare ciò che la carne odia. La carne odia i Comandamenti perché sono la negazione di essa. Viene lo Spirito Santo e cosa porta nel nostro corpo? Porta questa stupenda leggerezza per cui tu poi i Comandamenti li ami perché li ami, sono la tua vita. / Come Cristo Gesù. Che cosa dice di sé nel Vangelo secondo Luca? “C’è un battesimo che io devo ricevere - che è il battesimo della croce - e quanto sono angosciato finché esso non sarà compiuto”. Aveva questo grande desiderio di amare il Padre suo fino alla morte e alla morte di croce. Questa è la bellezza dello Spirito Santo. Però se noi abbiamo una fede di parole inutili, tu capirai che non si fa nulla. Tutto avviene in Cristo, tutto per Cristo, tutto con Cristo. / E nel corpo di Cristo c’è lo Spirito Santo che ti rende leggero e soave l’amore. Quando tu sei nello Spirito Santo l’amore è soave, è leggero. Se tu non sei nello Spirito Santo, amare è pesante. Perché amare i Comandamenti per la carne è pesante. Allora, per la carne un grammo di Comandamento è pesante, per lo Spirito Santo una tonnellata di Comandamenti sono leggeri. Quindi tu puoi portare anche una tonnellata di Comandamenti sulle tue spalle ed è leggero il peso. Senza lo Spirito Santo un grammo è pesante. Ricordati di questo.
</p>

<p>
<b>♦</b> Nella prima lettura di Domenica 11 Aprile leggeremo: “La moltitudine di coloro che erano diventati credenti aveva un cuore solo e un'anima sola e nessuno considerava sua proprietà quello che gli apparteneva, ma fra loro tutto era comune”. Ci può spiegare da dove nasce l'unità nel corpo di Cristo, in cosa consiste e cosa occorre oggi per ricomporla? / Vedi, il cuore nuovo cosa fa? Produce opere nuove. Ora, la forma che Luca celebra negli Atti è una forma del cuore nuovo. Il cuore nuovo si può manifestare in mille modi, secondo quello che lo Spirito poi suggerisce a ciascuno. Il Cristiano chi è? È colui che è chiamato a vivere il Vangelo. Il Vangelo vissuto è la carità. La carità è l’amore di Dio riversato nei nostri cuori. La carità, che è vissuta secondo il Vangelo, apre a una moltitudine di forme. Però è sempre importante che noi siamo abitati dallo Spirito Santo e quindi siamo colmi dell’amore del Padre. Le forme storiche, poi, variano. / La storia ha conosciuto mille forme di incarnare la verità, l’amore. Non c’è una forma sola: ogni cuore ha la sua forma. Se tu vai nel Vangelo secondo Matteo qual è la forma per amare? Te lo dice Gesù nel Capitolo XXV quando parla del giudizio finale: “Ero affamato e mi hai dato da mangiare. Ero assetato e mi hai dato da bere. Ero nudo e mi hai vestito. Ero pellegrino e mi hai ospitato. Ero forestiero e mi hai albergato. Ero carcerato e mi hai visitato. Ero senza niente e tu mi hai sostenuto. Vieni, benedetto dal Padre mio”. Questa è una forma che tutti possono praticare. Se hai il cuore nuovo! Se non hai il cuore nuovo non vedi l’altro come Cristo e quindi non lo aiuti. / In Luca troviamo la parabola del buon samaritano. Cosa fa il buon samaritano? È un nemico che incontra un suo nemico e cosa fa? Si ferma, cura le ferite versando olio e poi aceto o vino, poi lo porta all’albergo, paga per lui, promette di soddisfare ogni altro debito. E questa è un’altra forma dell’amore. Vedi? Ci sono mille forme per poter amare. / Le beatitudini sono una forma di amore. L’osservanza dei Comandamenti è una forma di amore, anzi non c’è amore se non nell’obbedienza ai Comandamenti. E quindi vedi, le forme sono infinite. Ognuno deve trovare la sua forma. Poi l’amore non è solamente quello materiale, è anche quello spirituale. Cosa dice San Paolo quando parla del corpo di Cristo? “Chi ha il dono della consolazione consoli. Chi ha il dono della profezia la eserciti. Chi ha il dono di insegnare insegni. Chi è Apostolo faccia l’Apostolo. Chi è Profeta, faccia il Profeta. Chi è Maestro faccia il Maestro. Però tutto si faccia con diligenza, con amore, con umiltà, con santità”. San Paolo poi cosa dice? “Volete vivere come corpo di Cristo? Osservate la legge della carità. La carità non è invidiosa, non si vanta, non si adira, non cerca il proprio interesse, non gode dell’ingiustizia, è rispettosa, tutto scusa, tutto crede, tutto sopporta, tutto spera”. Vedi, le modalità per amare sono infinite. Ognuno però deve sapere cosa lo Spirito Santo vuole che lui faccia nella storia. / Un altro esempio di come amare si trova nel Capitolo VI degli Atti. In questo capitolo ci sono delle donne che si sentono escluse dalla carità degli Apostoli, si sentono trascurate e vanno e si lamentano. E gli Apostoli cosa dicono? “Noi amiamo voi dedicandoci alla preghiera e al ministero della Parola. Trovateci sette persone di buona reputazione, piene di Spirito Santo, di sapienza, e noi le incaricheremo per questo servizio”. Ecco perché nel corpo di Cristo non tutti possono fare tutto. Perché ci sono ministeri, mansioni, missioni, vocazioni particolari e ognuno deve amare secondo la mozione dello Spirito Santo. La carità materiale che ti dice? “Se tu puoi fare del bene fallo e il Signore ti ricompensa. Beati i misericordiosi perché otterranno misericordia”. Però per vivere il Vangelo occorre il cuore nuovo. Come dice l’Apostolo Giovanni, “Chi ha questa fede non pecca”. Ed è la fede in Cristo che ti fa il cuore nuovo per opera del suo Santo Spirito.
</p>

<p>
<b>♦</b> Leggendo il dialogo tra Pietro e Gesù nel cenacolo - ma anche ricordando altri momenti, quando Pietro tentò di impedire a Gesù di andare a Gerusalemme - si ha la sensazione di un carattere molto esuberante che non conosce mezze misure, eppure Gesù gli affida la sua chiesa. Vorrei sapere cosa guarda Gesù nelle persone quando le sceglie per una missione di salvezza. / Cosa guarda Gesù? Vede il prima e vede il dopo. Gesù cosa fa? Conduce Pietro piano piano al capitombolo. Quando Gesù entrò nell’atrio del sommo sacerdote scoprì la sua miseria, la sua pochezza. Da questa pochezza e da questa miseria Cristo comincia a ricostruire. / Se Gesù non avesse permesso che Pietro capitolasse nell’atrio del sommo sacerdote non avrebbe potuto costruire con lui. Però, poiché Gesù conosceva cosa sarebbe avvenuto di Pietro allora lo sceglie. Gesù ha bisogno di un carattere forte, ma ha anche bisogno di un carattere umile. Fortezza e umiltà devono andare insieme in un cristiano. Altrimenti, tu non puoi fare le opere di Dio. Devi avere la fortezza dello Spirito Santo e l’umiltà di Cristo per compiere le sue opere. / Pietro aveva una fortezza umana e non nello Spirito Santo. Mai avrebbe potuto compiere le opere del Padre e neanche quelle di Cristo. Attraverso il suo capitombolo, nell’atrio del sommo sacerdote, scopre che lui non ha nulla, che può cadere anche dinanzi a una serva del sommo sacerdote che gli chiede se lui è con Cristo. E lui si vergogna e dice di no. Ma si compie anche in questo la parola di Gesù: "Tu per adesso non mi seguirai, mi seguirai dopo". / Infatti dopo la risurrezione Pietro si mostra umilissimo. Non ha il coraggio di dire che lui ama Gesù. Dice solo: "Sai che ti voglio bene". Gesù guarda la sua umiltà: "Adesso mi puoi seguire, adesso puoi venire dietro di me. Prima non avevi l’umiltà necessaria per poter camminare dietro di me". Ricordati che noi camminiamo con la fortezza dello Spirito Santo, l’umiltà e la mitezza di Cristo. E se noi non abbiamo l’umiltà di Cristo, la sua mitezza e la fortezza nello Spirito Santo non possiamo fare la sua opera. / Questo è molto importante per noi saperlo. Gesù nel capitolo 11 di Matteo dice ai suoi discepoli: "Imparate da me che sono mite e umile di cuore e allora troverete pace per la vostra anima". Pietro impara l’umiltà, impara la mitezza, impara la fortezza dello Spirito Santo e può essere il capo della Chiesa. Infatti Gesù cosa dice: "Tu mi ami più di costoro, mi ami più di costoro? Allora sì, pasci le mie pecorelle e pasci i miei agnelli".
</p>

<p>
<b>♦</b> Ci insegna quando si può ricevere l’Eucarestia, come si vive - quindi come si manifesta il corpo di Cristo in noi ricevuto - e quali sono i casi in cui il cristiano corre il rischio di profanare il corpo di Cristo? / La Chiesa ti insegna le cose necessarie per ricevere l’Eucarestia. E te ne dice solo tre di cose, semplici, in modo che tu ti possa accostare degnamente a questo Sacramento della vita. / Essere in grazia di Dio, cioè essere vitalmente uniti a Cristo. Cosa significa essere in grazia di Dio? Abitare in Cristo. E quindi essere senza peccato mortale. Ora, se tu ti vuoi accostare all’Eucarestia, esamina la tua coscienza: se sei in grazia di Dio ti accosti, se non sei in grazia di Dio ti purifichi prima. Ti lavi l’anima, ti lavi il cuore, ti lavi la mente. L’anima dal peccato; il cuore dai vizi, dalle trasgressioni; lo spirito dalle falsità. Altrimenti ti accosti vanamente all’Eucarestia. Non ci si accosta all’Eucarestia per morire di peccato. Ci si accosta all’Eucaristia per vivere di Cristo. E per vivere di Cristo devi essere membro del corpo di Cristo, vivo, e devi essere nella grazia del Signore. / Poi, ancora, la Chiesa ti dice di pensare e sapere Chi vai a ricevere. Chi vai tu a ricevere? Un pezzo di pane? Diceva Gesù a chi lo ascoltava: “Cosa andate a vedere nel deserto? Un uomo vestito in morbide vesti? Una canna sbattuta dal vento? Se andate vedete un Profeta, anzi più che un Profeta”. Cosa vai tu a ricevere nell’Eucarestia? Vai a ricevere il tuo Dio che si fa carne e sangue per te. Il tuo Dio che muore in croce per te. Il tuo Dio che ti dona la vita perché tu possa vivere. Il tuo Dio che si fa nulla per te. Si mette in un’ostia per te, perché tu lo possa mangiare, ti possa nutrire di Lui. / Allora se tu non hai questa comprensione del mistero, cosa fai? Ricevi un pezzo di pane. La vivi come se ricevessi un pezzo di pane. E questo nuoce, perché non ti fa pensare. Infatti, che facciamo noi subito dopo la Comunione? È come se non l’avessimo ricevuta. Si chiacchiera, si scherza, si parla, si ritorna alla vita di prima. Come se nulla fosse accaduto. E questo non va bene. L’Eucarestia va ricevuta sapendo e pensando Chi noi abbiamo ricevuto e Chi andiamo a ricevere: ho il Figlio di Dio nel mio cuore? Si è fatto mia vita perché io diventi sua vita. Questi sono i sentimenti attraverso i quali dobbiamo andare a ricevere l’Eucarestia. Lui si è fatto mia vita perché io diventi sua vita. / Ecco, noi abbiamo questo principio, questa scienza, questa conoscenza, questa intelligenza e dobbiamo formare, dobbiamo educare a ricevere l’Eucarestia. Oggi tutti si accostano all’Eucarestia: nel peccato, nell’ignoranza, nel non discernimento, pretendono l’Eucarestia pur avendo delle condizioni impensabili di vita. Per tutti ormai l’Eucarestia cosa è diventato? Un lasciapassare perché nessuno ti giudichi che non sei cristiano o non vivi da cristiano: ti accosti all’Eucarestia e sei come gli altri. E quindi c’è profanazione, grande profanazione oggi. / Dobbiamo noi cambiare un pochetto, anche perché “Se riceviamo l’Eucarestia male - dice San Paolo - mangiamo la nostra condanna”. E quindi l’Eucarestia va ricevuta molto bene, molto santamente bene.
</p>

<p>
<b>♦</b> Il Vangelo questa sera ci dice che il diavolo aveva già messo in cuore a Giuda di tradirlo. Quanto è impegnata in questa azione cattiva la volontà di Giuda e tutta la sua persona? Mi può spiegare la dinamica della tentazione? Come agisce la tentazione? / Se tu prendi un albero e a poco a poco gli scavi attorno e togli la terra dalle sue radici, che cosa fa l’albero? A poco a poco secca. Perché tu gli togli la terra necessaria perché le sue radici traggano l’humus che le fa vivere. Satana cosa fa? Oggi ti toglie un grammo di terra. Domani te ne toglie 10 grammi. Poi te ne toglie mezzo chilo. Poi te ne toglie un chilo. Poi viene con la pala meccanica e comincia a scavarti le radici. E infine secchi. Questo fa Satana: ci scava attorno e ci toglie la Parola di Dio dal cuore. Una volta che Satana ti ha tolto la Parola di Dio dal cuore ti mette la sua! / Ora, la responsabilità tua qual è? È quella di accondiscendere al primo colpo di zappa che ti toglie la terra dalle radici. Ecco, tu vedi Gesù nel deserto: Satana si avvicina per togliere la terra dalle sue radici. Ora, tu sai che le radici di Cristo sono piantate nel cuore del Padre. E cosa gli dice Satana? “Senti, poiché tu sei Dio, c’è bisogno che tenga le radici nel cuore del Padre? Puoi vivere da te stesso, no? Che ti serve Dio se tu sei Dio?”. Che cosa rispose Gesù? “Io sono per vivere di Parola del Padre, quindi io sono nella Parola del Padre. Non esco dalle radici. Le ho piantate nel cuore del Padre”. Allora Satana torna un’altra volta e gli fa un’altra proposta: “Perché tu devi leggere la Parola del Padre secondo quello che lo Spirito Santo ti dice, non te la puoi leggere per i fatti tuoi? E ti aiuto io a leggere la Parola del Padre, sai? Anziché andare sulla croce, fai miracoli. Sconvolgi il mondo e vedrai che tutti cadranno dietro di te”. E Gesù cosa risponde? “Non tentare il Signore tuo Dio. Non mi fare leggere la Parola secondo il tuo cuore. Tu mi tenti così”. E quindi le radici le conservò nel Padre. La terza volta Satana tornò per scoperchiare ancora le radici e Lui cosa fece? Le conservò ancora nel Padre. / Con Giuda invece cominciò a scavare e ci riuscì. E quindi Giuda a un certo punto si trovò con le radici senza terra e con le radici secche. E il suo albero seccò. E tu sai che di un albero secco ne puoi fare quello che vuoi. E Giuda divenne preda nelle mani di Satana e Satana fece quello che ha voluto lui. / Allora noi dobbiamo fare attenzione a non lasciarci togliere la terra dalle nostre radici. Questa tentazione è brutta. Può colpire tutti, in ogni istante. E alla fine ti trovi a camminare con un pensiero di Satana nel cuore e non più con il pensiero di Cristo. Perché a poco a poco ti ha tolto la Parola, nella quale tu sei impiantato, per mettere la sua. / È un problema molto grave questo. E queste dinamiche in pochi le conoscono, sai? Però se tu ti discosti un poco, ti lasci scoperchiare le radici, a poco a poco ti trovi con le radici al sole, secco, e lui fa di te quello che vuole. A poco a poco ti sega e ti butta nel fuoco. Non lo dimenticare mai questo procedimento.
</p>

<p>
<b>♦</b> Tu hai il Vangelo come legge unica cui obbedire. Tutto ciò che contraddice il Vangelo non viene da Dio e tu devi rifiutarlo: “Mi spiace, questo non è il Vangelo di Dio”. Ti faccio un esempio: se uno oggi ti predica l’adulterio come forma di vita, tu come rispondi? “Mi dispiace, c’è la Legge antica che dice ‘Non commettere adulterio’ e c’è la Legge nuova che dice che chiunque guarda una donna con desiderio ha già commesso adulterio nel cuore. Quindi ciò che tu dici non è conforme alla Legge del Signore. Non ti posso seguire”. / Per cui noi abbiamo gli strumenti. Però questi strumenti non li conosciamo. Dobbiamo un po’ conoscerli meglio. Ecco perché la conoscenza del Vangelo nello Spirito Santo, e se tu lo fai anche in forma di preghiera, ti aiuta moltissimo a separare il bene dal male e la verità dalla falsità. / Se tu non hai contatto col Vangelo, il pensiero del mondo ti conquista in due giorni. Lascia il Vangelo sul tuo comodino un giorno senza aprirlo e già il mondo ti conquisterà con i suoi pensieri. Se invece tu lo prendi e lo leggi - anche una paginetta, anche un rigo - tu sai che il mondo non ti può conquistare perché c’è quel rigo che ti dice “Beh, io voglio pensare secondo questo rigo e non secondo i volumi che mi offre il mondo ogni giorno”. / Questo è importante per noi. Però dobbiamo credere in questo. Dobbiamo credere moltissimo in questo. Noi dobbiamo avere un contatto vivo col Vangelo, un contatto vivo con la Parola del Signore, letta però nello Spirito Santo e con volontà di entrare in essa. / Nel Salmo 119, che è il Salmo più lungo di tutta la Scrittura, il pio fedele, il pio adoratore chiede: “Signore, insegnami i tuoi comandamenti e io resterò fedele ad essi. Insegnami la tua Parola e io la custodirò. Mostrami la tua verità e io la vivrò”. C’è questa preghiera costante al Signore perché noi possiamo entrare nel suo mistero. Nel mistero del suo Vangelo, della sua verità, della sua Parola. Questo va fatto. / E se tu ti metti cinque minuti in preghiera e chiedi allo Spirito Santo che ti illumini, poi prendi il Vangelo e lo leggi, capirai che c’è qualcosa che poi si scrive nel tuo cuore. E quando tu senti una parola contraria dici: “No, mi dispiace. Questa parola non è secondo Dio, è una parola secondo il mondo”. Ed è qui l’errore: noi pensiamo che i nostri pensieri siano Vangelo, mentre il Vangelo non sono i nostri pensieri. Noi dobbiamo far sì che il Vangelo diventi il nostro pensiero. Ma mai trasformare il nostro pensiero in Vangelo, perché non è vero questo. E noi così roviniamo il mondo. 
</p>

<p>
<b>♦</b> Ogni persona vive secondo la sua natura. Una natura di peccato è cieca e non vede la bellezza né di Cristo né della vita in Cristo. Noi cristiani dobbiamo mostrare la bellezza della nostra vita in Cristo. Se noi non la mostriamo, il mondo non la vede. Quando Gesù camminava in mezzo a noi mostrava la bellezza del Padre. Il mondo la vedeva e ne gioiva. Se noi non mostriamo questa vita, come fa il mondo a vederla? Per cui, il problema non è del mondo. È del cristiano. / Noi spostiamo tutto sul mondo e questo è un errore che noi facciamo: è un errore metodologico, un errore grave. Noi dobbiamo avere prima di tutto la forza di mostrare la verità di Cristo nella nostra vita. San Paolo cosa dice ai Galati? “Non sono io più che vivo, ma è Cristo che vive in me. Questa vita che io vivo la vivo nella fede nel Figlio di Dio che è morto ed è risorto per me”. E poi cosa diceva? “Io vi mostro Cristo al vivo”. Come chiude la Lettera? “Io sono crocifisso per il mondo e il mondo è crocifisso per me. Ecco, io vi mostro Cristo Crocifisso. Quindi adesso chi vuole credere creda, chi non vuole credere non creda però non avete più scusanti perché io vi mostro come vive Cristo Crocifisso”. / Noi cristiani abbiamo questa forza di mostrare Cristo al mondo? O noi mostriamo il peccato e pensiamo che questa sia la nostra vera religione? Se io mostro il peccato e penso che questa sia la vera religione, io confondo il mondo. Lo confondo, lo giustifico nel suo modo di pensare e di essere. Invece noi dobbiamo mostrare la differenza. Cristo mostra la differenza: mostra la differenza quando vive e quando muore, quando è risorto. E la differenza va mostrata, non va annunciata. Il Vangelo non va annunciato, predicato: va mostrato. E noi dobbiamo mostrare il Vangelo. San Giacomo cosa diceva? “Mostrami la tua vita, mostrami le tue opere e io ti dirò cos’è la tua fede”. O “Mostrami le tue opere, io ti mostrerò la mia fede”. / Ora, senza le opere, come fai tu a mostrare la tua fede? E quali sono le opere che tu devi fare? La vita e la morte di Cristo nel nostro corpo. Vita e morte di Cristo nel nostro corpo. Vivere per Cristo e morire per Lui. Questa è l’opera che dobbiamo mostrare. E quando tu mostri Cristo, il mondo viene inchiodato alla sua responsabilità. Se noi Cristo non lo mostriamo, nessuno potrà mai credere in Cristo. Non si crede in un Cristo inesistente e non si crede in un Dio inesistente. Si crede in un Cristo visibile e si crede in un Dio visibile. E la visibilità di Cristo e di Dio oggi è il cristiano. Questa verità è essenziale per noi. Non è da scartare: è essenziale per noi.
</p>

<p>
<b>♦</b> C’è una questione che va risolta molto bene: Cristo ti ha dato le regole da seguire; se tu non edifichi il corpo di Cristo in te, come fai a edificarlo negli altri? La regola per sapere se tu sei vero corpo di Cristo è se tu edifichi te stesso come vero corpo di Cristo. Se tu non edifichi te stesso, non puoi edificare me. Non mi puoi edificare perché non edifichi te stesso: un immorale non mi può parlare di moralità, un impuro non mi può parlare di purezza, un idolatra non mi può parlare di adorazione di Dio. Uno che cammina secondo la carne non può insegnare come si cammina secondo lo Spirito. E quindi la tua edificazione del corpo di Cristo in te attesta al mondo se tu edifichi il corpo di Cristo o non lo edifichi, se puoi edificarlo o non puoi edificarlo. È questa una verità essenziale per la nostra vita. / Cristo Gesù cosa sta facendo questa sera? Sta dicendo come si edifica il corpo di Cristo, come si edifica la Chiesa, come si edifica il Regno: cadendo in terra, portando molto frutto. Lui cosa ti ha detto? “Ho imparato l’obbedienza dalle cose che ho patito. Ho imparato ad essere sempre col Padre mio imparando l’obbedienza”. La Lettera agli Ebrei al Capitolo XII dice ancora una cosa molto significativa per noi: dice che Lui disprezzò l’ignominia. La disprezzò e andò in croce. San Paolo dice che si umiliò fino alla morte e a una morte di croce. Si annientò, si annichilì. Lui volle. Allora tu sei certo che Lui sta edificando il regno di Dio. / È questo: se io non edifico in me stesso il regno di Dio, non lo posso edificare negli altri. Non lo posso perché non solamente devo dire a parole cos’è il regno di Dio, lo devo anche mostrare. Cristo mi ha mostrato cos’è l’obbedienza. Non l’ha detta, me l’ha mostrata. L’ha fatta storia. E quindi sono certo che Lui edifica il regno di Dio. Lui lo costruisce nel suo corpo e io lo posso costruire nel suo corpo. Però se mi separo dall’edificazione del regno di Dio in me, del corpo di Cristo in me, non posso pretendere di edificarlo negli altri. È questa l’illusione che regna oggi nei cristiani: “io vivo una vita da mondano e poi vado a predicare il regno”. Predichi il mondo, non predichi Cristo! / Tu osserva: edifichi il regno di Dio in te stesso? Allora hai speranza che lo puoi edificare in qualche modo in qualche altro cuore. Non edifichi il regno di Dio in te stesso? Non avere questa speranza, perdi tempo. Perché l’altro non ti crede. Puoi fare anche miracoli, l’altro non ti crede perché non vede il regno di Dio in te. / Io in Cristo vedo il regno di Dio e dove non lo vedo lo dico. Io in Cristo vedo il Vangelo di Dio, dove non lo vedo lo dico. L’odio non è Vangelo. Le separazioni non sono Vangelo. L’immoralità non è Vangelo. E noi oggi stiamo facendo vangelo tutte queste cose. L’odio non è Vangelo. L’immoralità non è Vangelo. La superbia non è Vangelo. Io lo vedo e te lo dico. Edifichiamo il regno di Dio. Il regno di Dio va edificato in te. 
</p>

<p>
<b>♦</b> Non partiamo mai dagli altri: siamo noi fedeli discepoli di Gesù. Mostriamo noi che la vita cristiana non è una perdita e non è una follia e non è una pazzia, che è la vera vita. Siamo noi responsabili di mostrare che il Vangelo non ti uccide, il Vangelo non ti opprime: il Vangelo ti libera. / Tu hai due scelte: o sei schiavo della carne - dice San Paolo - o sei schiavo dello Spirito. Se sei schiavo della carne sei prigioniero, sei in un carcere di male. Se sei invece schiavo dello Spirito, tu sei libero. Perché lo Spirito è la libertà, lo Spirito è la verità, lo Spirito è l’intelligenza divina, lo Spirito è la sapienza eterna, lo Spirito è l’intelletto che apre la tua mente a cose impensabili. / Siamo noi che dobbiamo mostrare questa bellezza di essere “schiavi dello Spirito Santo”. Schiavi nel senso di essere a Lui sottomessi e fedeli sudditi: ascoltare la sua voce, lasciarci condurre da Lui. Perché, essendo Lui la sapienza eterna del Padre, ci conduce verso la più bella nostra umanità. Mentre il vizio dell’uomo produce morte! A volte c’è un’umanità che è di morte, che produce morte ad ogni momento. Lo Spirito produce vita, produce libertà. Mentre il mondo ti schiavizza, ti fa pensare al male e ti fa operare il male, Cristo ti libera. Lo Spirito ti libera, perché ti conduce nel sommo bene. / Questa verità dobbiamo noi mostrarla al mondo. Noi. Non “i cristiani”: chi vuole. Il cristianesimo è una libera accoglienza, non è un’imposizione. Non si diviene cristiani per nascita. Nell’antica Alleanza si era nell’antica Alleanza per nascita da Abramo, o qualcuno poteva anche per scelta, ma generalmente si era per nascita. Invece nella nostra fede è una scelta personale: io ho scelto Cristo. Tu devi avere la forza di scegliere Cristo. E sei tu che devi mostrare la bellezza della scelta di Cristo. Allora tu puoi attrarre qualcuno a Cristo perché gli mostri la bellezza di questa tua scelta che hai fatto. “Vedi, io ho scelto Cristo”. / Però noi cosa facciamo? Giochiamo con Cristo. Giochiamo perché gli diciamo che Lo seguiamo e poi camminiamo secondo i nostri pensieri. E questo non è possibile. La scelta di Cristo deve essere una scelta forte, una scelta che convinca il mondo che tu sei cristiano. Questo è.
</p>

<p>
<b>♦</b> È necessario fare una grande distinzione tra Nicodemo e il nostro mondo. Nicodemo va da Gesù di notte perché i suoi amici farisei avevano deciso di escludere dalla sinagoga chiunque avesse riconosciuto Gesù come Cristo. C’era quindi una minaccia di scomunica: “Se tu riconosci Cristo te ne vai dalla sinagoga, esci dalla nostra religione”. E tu capirai che per un giudeo essere scomunicato era la fine del mondo. È chiaro questo? Però Gesù cosa dice nel Vangelo secondo Giovanni al capitolo 12? Dice che molti, anche del sinedrio, credevano in Cristo, però la gloria dell’uomo era preferita alla gloria di Dio. Non hanno avuto questa decisione di schierarsi contro, a favore di Cristo: «Mi dispiace, io ti lascio perché devo seguire il mio Cristo». Vedi, la fede si vive con fortezza di Spirito Santo. Però loro ancora non avevano ricevuto lo Spirito Santo e quindi erano anche deboli, fragili. / La nostra colpa invece è molto più grande. Prima di tutto perché nessuno ci scomunica. Anzi, possiamo vivere benissimo la fede se vogliamo. Però non camminiamo nella fede. E non camminando nella fede, tutti noi siamo deboli, siamo fragili. Il cristiano oggi non cammina di fede in fede. E se noi non camminiamo di fede in fede, non possiamo noi fare qualcosa. Perché dalla fede si attinge la forza. Dalla fede si attinge il coraggio. Dalla fede si attinge l’amore per il Signore. Però dobbiamo camminare nella fede, non senza di essa. / Allora se tu hai la fede in Cristo e vivi di fede in fede, hai anche la forza di confessarlo sempre, di non abbandonarlo mai. Se tu invece non vivi di fede in fede, a un certo punto lo rinneghi. Lo rinneghi perché ti distacchi da Lui, non hai più quella forza che ti lega a Lui. E questa forza è lo Spirito Santo. / Noi pensiamo che vivere il Vangelo sia una cosa di uomo. Il Vangelo non è una cosa di uomo, è una cosa di Dio. Ti potrei dire con una frase forte - ma non ti scandalizzare - che è Dio che vive il Vangelo dentro di te. Tu non lo puoi vivere il Vangelo, è Dio che lo vive dentro di te. È Cristo che lo vive attraverso te. È lo Spirito Santo che lo vive in te. Non ti scandalizzare, è una frase molto forte questa. / Allora tu capirai che se il Padre tuo è un dio ignoto, Dio non vive la sua Parola dentro di te. Se Cristo Gesù è un povero insignificante, Cristo non vive dentro te la sua Parola, non vive il mistero della sua croce e della sua risurrezione. E se per te lo Spirito Santo non esiste, Lui non può vivere tutta la Parola del Padre e di Cristo in te. Non la può vivere perché tu non hai queste tre potenze celesti che vivono dentro di te il Vangelo. L’uomo, la carne, il Vangelo non lo può vivere. Il Vangelo lo può vivere solo Cristo, il Padre e lo Spirito. Ora, se Cristo, il Padre e lo Spirito sono nel tuo cuore tu vivi il Vangelo. Se loro nel tuo cuore non ci sono, tu il Vangelo non lo vivi perché non sono loro che vivono il Vangelo in te. È chiaro questo concetto? È forte, è scandaloso in un certo qual modo, però ricordati che è così. Non può essere differentemente.
</p>

<p>
<b>♦</b> Con Dio non c’è uno stato acquisito. Con Dio tu non passi dalla terra al cielo. Se dopo il Battesimo noi morissimo, sarebbe più semplice, no? Tu ricevi il Battesimo, muori, te ne vai in Paradiso. Ma tra l’uscita dall’Egitto e l’entrata nella terra promessa c’è un deserto sconfinato da attraversare ed è un deserto che dura quarant’anni. Ora, in questo deserto tu devi mantenere sempre alta la tua fede nel Dio che ti conduce, nel Dio che ti ama, nel Dio che ti guida, nel Dio che ti porta sulle spalle. / Ora, nel deserto è successo che il popolo perdeva la fede in Dio, non si fidava del suo Signore, mormorava. La tentazione più grande nel deserto era che ad ogni difficoltà c’erano i mormoratori che dicevano: “Ma perché ci avete tolto dall’Egitto? Stavamo bene. Lì avevamo pentole di carni, agli, porri, limoni, cetrioli... Avevamo tutto un ben di Dio. Eravamo schiavi ma stavamo bene”. / La libertà costa. La libertà costa impegno, costa una vita la libertà. E noi a volte per la libertà cadiamo. Vogliamo più tornare nella nostra schiavitù che camminare verso il Paradiso. / Il popolo degli Ebrei nella terra promessa perché cadde? Perché pensò che di Dio non aveva più bisogno. Pensò che attraverso le proprie parole, i propri progetti, la propria mente, potesse risolvere i problemi. Quando tu ti distacchi dal pensiero di Dio che ti guida, assumi i tuoi pensieri. Però i tuoi pensieri non ti possono guidare. Perché sono falsi. Riflettete un po’ su questo, capireste tante cose, sapete? / Noi non possiamo seguire i nostri pensieri, perché sono falsi. Noi abbiamo un unico obiettivo: seguire i pensieri di Dio che è l’unico pensiero vero. Però uno si stanca se vive il pensiero di Dio... Una delle mormorazioni qual era? “Sempre questo pensiero di Dio... sempre questa manna… Vorremmo altro, noi!”. Però la manna era un cibo prodigioso: dice la Scrittura che si adattava al gusto di chi la mangiava. Però si mormorava contro la manna… Ecco, noi mormoriamo contro il Vangelo: “E che cos’è questo Vangelo, sempre questo Vangelo…!”. / Assumiamo pensieri nuovi! Con pensieri nuovi si comprende meglio il mondo, abbiamo bisogno di questi pensieri nuovi. Poi consumiamo una vita e ci accorgiamo che il nostro pensiero non ci ha prodotto nulla e ci ha condotto soltanto in una schiavitù. Quello che dice Isaìa: “Voi non avete dato figli al mondo. Non avete dato figli alla Chiesa, figli a Dio. Che cosa avete fatto? Niente. Però avete sentito un pensiero vostro che pensavate fosse nuovo”. / Vi ho detto che Cristo è il pensiero di Dio sempre nuovo. Non passa mai questo pensiero. Vi dovete convincere che il Padre il suo pensiero ce lo ha dato, ed è Cristo Gesù. San Paolo aveva questa certezza: “Io ho il pensiero di Dio che è Cristo Gesù nel mio cuore e con esso cammino”. E allora noi questa professione di fede dobbiamo fare: “Io ho il pensiero di Cristo e cammino”. / Se tu non hai il pensiero di Cristo, cosa fai? Abbracci il tuo pensiero e poi rinneghi il Signore. È tutto qui il problema nostro, sapete? Il rinnegamento del Signore.
</p>

<p>
<b>♦</b> Il cristiano di terra pensa sempre dalla terra, non pensa dal cielo. Il cristiano di terra crede che il suo pensiero sia un pensiero universale, che sia luce per il mondo. Ognuno pensa secondo quello che è il suo cuore: se tu hai un cuore di cielo pensi dal cielo, se hai un cuore di terra pensi dalla terra. / Quindi la tua fede è il tuo pensiero. Ma Dio non realizza il tuo pensiero, realizza il suo. Io posso pure elevare il mio pensiero a principio universale di vita, però poi devo fare i conti col Signore. Il Signore non realizza il mio pensiero, realizza il suo pensiero. / Ti faccio un esempio, qui abbiamo tre ingegneri. Loro possono pure costruire un ponte secondo i loro pensieri, però poi la natura cosa fa? Rispetta il loro pensiero o rispetta la sua legge? Rispetta la sua legge! E così è il nostro Dio. / Tu puoi pure pensare un umanesimo secondo il tuo cuore, no? Secondo la tua filosofia, secondo le tue ideologie, secondo tutto quello che c’è in te. Però il Signore cosa rispetta poi? Rispetta solo il suo pensiero, non rispetta il nostro. Per cui sciupiamo il tempo, perché Dio rispetta solo il suo pensiero. / Ciò che Lui non dice, non lo avvalora. Perché altrimenti noi saremmo come Dio, avremmo pensieri simili Dio e potremmo realizzarli, invece noi non possiamo realizzarli. E Dio non realizza se non ciò che è suo. Ricordalo in eterno: se è suo lo realizza, se non è suo non lo può realizzare.
</p>

<p>
<b>♦</b> Dov’è la stoltezza dell’uomo e dov’è la sapienza di Dio? La stoltezza dell’uomo in che cosa consiste? Nel pensare se stesso principio e fonte di vita. La scienza non è fonte di vita. Fonte di vita è il Signore. La scienza non può mai supplire al Signore. Perché la scienza senza il Signore non serve a nulla. Non ti salva, non ti redime, non ti giustifica. / La scienza è l’attimo dell’uomo, è questo momento. La scienza ti può creare un cellulare, ma non ti può creare la vita eterna. La scienza ti può sollazzare l’anima. Ma l’anima te la salva solo il Signore, la sua croce. E quindi la scienza non serve alla salvezza. La scienza ti può aiutare a vivere in questo mondo. Ti può aiutare ad alleviare certi problemi gravi che lo affliggono. Però la liberazione dal peccato viene solo da Cristo Gesù. Non ti libera la scienza dalla tua vecchia umanità, non ti può liberare. / Ecco dov’è la stoltezza. La scienza non ti può creare l’uomo nuovo. Può fare un robot, questo sì, lo può fare. Però non può fare l’uomo nuovo. Non ti può salvare l’anima. Non ti può redimere il corpo. Non ti può fare bella la vita, la vita spirituale. Perché non ha potere la scienza su queste cose. Se io penso che la scienza è la mia vita, mi perdo. / Anche perché la scienza non conosce il mistero. La scienza cosa fa? Esamina la materia e te la trasforma. Però lo spirito non cade sotto la scienza; il mistero di Dio non cade sotto la scienza. E tu sai che il mistero di Dio che diventa tuo mistero è la tua vita. Su questo dobbiamo un pochetto riflettere. / Ecco, tu vedi Gesù Crocifisso. Oggi se tu dici “Gesù Crocifisso” la gente si scandalizza. Perché si scandalizza? Perché Gesù Cristo Crocifisso fa la differenza. Con tutti i pensieri, con tutte le vie, tutte le forme, tutte le religioni, la differenza la fa Gesù Crocifisso. Gesù Crocifisso. Perché è il solo innalzato sulla croce per la nostra redenzione. Il Dio di Abramo deve portarti necessariamente al Dio di Gesù Cristo. Se non ti porta al Dio di Gesù Cristo, non è sicuramente il Dio di Abramo. / Ora, noi oggi cosa stiamo togliendo dal mondo? Cristo Crocifisso. Lo stiamo togliendo dal mondo. Lo stiamo esiliando. Allora se tu poni Gesù in esilio, che cosa ti rimane? Un mondo senza il principio della salvezza. E noi questo non lo dobbiamo permettere. Dobbiamo rimettere Cristo al centro della nostra vita. San Paolo questo dice: “Io vi predico Cristo e Cristo Crocifisso. E basta. Non voglio sapere altro. Perché Cristo è la sapienza di Dio che mi è data per la mia salvezza”. / Per cui, se io divento Cristo Crocifisso salvo il mondo. Il resto non serve al mondo perché non lo salva. Tu puoi conquistare tutte le cose di questo mondo, ma se non hai Cristo Crocifisso nessuno ti salva, sei persa.
</p>

<p>
<b>♦</b> La natura non si inventa in un giorno. Non è che tu oggi ti svegli e dici "oggi voglio fare il missionario". Noi abbiamo questo concetto: che la natura ce la formiamo quando noi vogliamo. Un istante sei pagano, poi metti un 'abitino' e dici 'adesso sono cristiano'. Dalla sera alla mattina non si diviene cristiani. Non si diviene discepoli del Signore. Occorre un lungo cammino. Un cammino ininterrotto che dura tutta una vita. Ogni giorno tu devi aggiungere un pochetto di Cristo in te. Man mano che aggiungi un pochetto di Cristo in te tu ti trasformi in Lui. E il tuo corpo diventa segno di una presenza di Cristo nella tua vita. / Mosè andò sul monte, rimase con il Signore per quaranta giorni e quando tornò in mezzo al suo popolo il suo volto era divenuto luminoso. Perché aveva vissuto a contatto con il Signore. Se tu ogni giorno prendi un pezzo di Cristo e lo trasformi in tua vita - un giorno prendi la mente, un giorno prendi il cuore, un giorno prendi i suoi desideri, un giorno la sua volontà e li trasformi in tua vita - a poco a poco vedrai che anche tu sei vita di Cristo. / San Paolo cosa diceva? “Vivo io? No. Non vivo io. Vive veramente in me Cristo. Questa vita che io vivo la vivo nella fede del figlio di Dio che è morto per me”. Quindi la trasformazione in Cristo ti mostra poi come Cristo al mondo. L'altro vede qualcosa che lui non ha: “Questo è differente”. / Ma dov'è la differenza tra te e un altro? È in questo prendere ogni giorno un pezzetto di Cristo e trasformarlo in tuo corpo, in tuo sangue, in tua vita. Questo dovrebbe avvenire attraverso l'Eucarestia. L'Eucaristia è tutto Cristo che viene dentro di te per trasformarti in Cristo. Però l'Eucarestia va vissuta in modo nuovo, con desideri nuovi, con aspirazioni nuove. / C'è tutto un cammino che noi dobbiamo fare. Noi camminiamo in Cristo. Camminiamo nella luce. Camminiamo nella verità. Camminiamo. Però non pensare che tu ti alzi la mattina ti metti un vestitino e dici ‘adesso vado a fare Cristo in mezzo al popolo’. No. O sei o non lo fai. Però, se sei non lo fai. Sei e basta. Questa è la nostra vocazione e la nostra missione. 
</p>

<p>
<b>♦</b> Noi non possiamo fare nulla per gli altri se non facciamo prima qualcosa per noi stessi. Nessuno di noi può arginare il male negli altri se non lo argina prima in se stesso. Gesù come tolse il male dal mondo? Prima di tutto non permettendo che si accostasse al suo corpo, alla sua anima, al suo spirito. Gesù fu santo e innocente. Giusto, obbediente. Quando noi siamo giusti, santi, obbedienti al Padre, in Cristo, noi già abbiamo liberato il mondo dal nostro male. Se io non libero il mondo dal mio male come faccio a liberare il mondo dal vostro male? Quindi io vi do l'esempio in Cristo per lo Spirito Santo dal Padre e ottengo per voi la grazia della conversione, in modo che anche voi possiate eliminare il male nel vostro corpo, nel vostro spirito, nella vostra anima. Occorre questa conversione. La conversione è frutto della fede. La fede è frutto dell'annuncio. È anche frutto di una grazia che il cristiano merita per l'altro. Il discorso è complesso, non è semplice. Gesù ci meritò la grazia della salvezza con la sua obbedienza. Abramo meritò la grazia della benedizione con la sua obbedienza. Noi dobbiamo meritare la grazia della benedizione del mondo con la nostra obbedienza. È un cammino delicato. Ognuno di noi se non si impegna a togliere il male dal suo corpo, dalla sua anima e dal suo spirito non può mai aiutare l'altro a togliere il male. Il mondo rimane sempre nel peccato perché noi non lo togliamo da noi stessi e quindi non meritiamo una grazia particolare perché un altro lo possa togliere da se stesso. Siamo gli uni dalla grazia degli altri ma siamo anche gli uni dal peccato degli altri. Siamo un corpo: viviamo di grazia e di peccato. Se io tolgo il peccato aiuto tutto il mondo a togliere il peccato. Se io metto il peccato nel mondo aiuto tutto il mondo a ingrandire il suo peccato. È una questione di natura di grazia e di verità e di luce. Cristo è natura di verità e di luce e quindi il Signore dona a Cristo la grazia di togliere il peccato del mondo. Ognuno può accostarsi a questa grazia e lasciarsi rinnovare, cambiare, modificare. Però qui occorre anche l'opera del corpo che è la Chiesa. La Chiesa deve mostrare al mondo come si toglie il peccato e come si accede alla fonte della grazia. Dobbiamo noi radicarci nel Vangelo, nelle Scrittura. C'è una verità che è sopra di noi: se tu ti elevi, il Signore per grazia verso di te eleva il mondo. Se tu ti abbassi, abbassi il mondo per il tuo demerito. Se uno non ha fede questo discorso non può comprenderlo. Se tu hai fede vivi questa verità, la vivi, mostri come si vive e attraverso la grazia che tu hai presso Dio puoi aiutare l'altro a convertirsi. La conversione è frutto della tua grazia, non delle tue parole. Tu puoi dire mille parole al giorno ma non converti mai nessuno perché ti manca la grazia. Il Signore per grazia tua dona grazia anche agli altri. Per Abramo dona grazia al mondo intero per essere benedetto. Per Cristo Gesù tutto il mondo è redento. Per l'Apostolo Paolo mezzo mondo si converte perché l'Apostolo Paolo compie nella sua carne ciò che manca ai patimenti di Cristo in favore del suo corpo che è la Chiesa. Il problema nostro è di trovare grazia presso Dio. E come si trova grazia presso Dio? Facendo la sua volontà. Però questo lo devi fare tu che sei cristiana non un altro. Noi vogliamo invece che l'altro comprenda senza che noi viviamo il mistero. Mentre noi dobbiamo vivere il mistero e vivendolo poi aiutiamo l'altro, per grazia, ad entrare nel mistero. Nel mistero della conversione non si entra per Parola annunciata solamente ma per grazia di Dio. Il Signore per te salva i fratelli. Per te dona luce. Per te dona la verità. Per te dona pace. Per te. E quindi tu devi essere gradita al Signore in modo che Lui faccia questi doni all'umanità per merito tuo, in Cristo nello Spirito Santo, sempre. Quando un peccato, un vizio in noi permane per anni dipende da debolezza e da cattiva volontà. Dipende da mancanza di preghiera e da mancanza di fede. Dipende da un non convincimento che tu hai nel cuore: tu non credi che un vizio si possa vincere e poiché non credi alla fine lo giustifichi: "Sono fatta così. E se sono fatta così posso rimanere così". Per vincere un vizio bisogna credere che il vizio si può vincere. Però si può vincere solo con la grazia di Dio. E quindi tu devi avere tanta di quella forza di fede da trasformare questa tua forza in preghiera e chiedere la liberazione, che è grazia. Noi lavoriamo con la grazia. Senza la grazia non possiamo fare nulla. Noi siamo frutto della verità e della grazia di Cristo e se noi crediamo Cristo ci libera, Cristo ci purifica, Cristo ci rinnova. Occorre buona volontà e potenza di fede nella preghiera. Siamo vincitori per grazia. E la grazia si invoca, si chiede, si ottiene. La preghiera è frutto del tuo cuore. Man mano che il tuo cuore cresce in Cristo tu fai la stessa preghiera di Cristo mosso dallo Spirito Santo. Puoi anche chiedere la liberazione da una croce. Chiedere la liberazione dalla croce non è peccato, anzi è manifestare al Signore la tua piccolezza "Signore aiutami non ce la faccio, dammi una mano". Anche Gesù si è fatto aiutare dal Cireneo a portare la Croce. Mai dobbiamo essere superbi, sicuri di noi. Anche Cristo chiese al Padre di liberarlo dalla Croce. E cosa rispose il Padre? "No. Vai in croce". E nella preghiera Cristo ottenne la forza di andare in Croce. Anche San Paolo chiese al Signore che lo liberasse da una croce e cosa rispose? "No. Resta in croce. Cammina e resta in croce". La preghiera non è solamente un frutto della mente, è un frutto del cuore. Più il cuore cresce in Cristo e più cambia la tua preghiera. Meno il cuore cresce, meno cambia. San Paolo dice: "Noi non sappiamo cosa è conveniente chiedere al Signore”. Però lo Spirito intercede per noi secondo i desideri del Padre. È lo Spirito che prega in te. Fai pregare lo Spirito Santo. Cosa è necessario per te lo chiederà Lui allo Spirito Santo. Man mano che cresciamo poi lo Spirito prega in noi e ci suggerisce quella preghiera bella che noi possiamo elevare al Signore per piacere a Lui sempre, non a noi. 
</p>

<p>
<b>♦</b> La tentazione di Gesù che cos’è? È uscire dalla sua verità. Cristo quante verità ha nella sua persona? La prima verità è che Lui è sempre dal Padre. In eterno è dal Padre. Lui del Padre è il Figlio. Cosa gli dice Satana nella prima tentazione? “Esci da questa 'paternità asfissiante'. Tu sei Dio! Agisci come Dio e basta. Lascia stare il Padre. Non serve più il Padre, ormai sei adulto. Basta. Chiudi e fai quello che vuoi. Tu sei Dio. Sei Figlio di Dio. Ti basta. Di’ che queste pietre diventino pane. Non c’è bisogno che tu dipenda dal Padre tuo, da ciò che vuole o ciò che non vuole. Prenditi la tua autonomia e la tua indipendenza”. Se Gesù fosse caduto in questa tentazione che avremmo avuto noi? La non salvezza. Perché la salvezza è del Padre, non di Cristo. È il Padre che salva, non Cristo. Cristo è lo strumento della salvezza, ma non la salvezza. Seconda tentazione: “Va bene, tu vuoi essere dal Padre tuo? Non vuoi uscire? Allora esci dalla sua Parola. Fai altre cose. Comincia a fare segni. Cos’è questa Parola che predichi? Fai segni! Fai prodigi! Fai miracoli. Buttati dal pinnacolo del tempio e vedi che il Signore ti libererà, ti aiuterà”. E questa è un’altra tentazione. È la tentazione del distacco dalla Parola. Oggi cosa dice a noi Satana? “Uscite dalla Parola del Signore. A che vi serve questa Parola? Fate opere e basta. Di questa Parola che è asfissiante, che ve ne fate? Lasciatela stare. Fate opere e basta. Usciamo da questa Parola, facciamo molte opere e siamo a posto”. E Gesù cosa rispose? “Vedi che non è scritto quello che tu dici. Sulla carta, sulla pietra del Vangelo c’è scritto differentemente”. La pietra, sulla quale Dio ha inciso la sua Parola è importante anche per Cristo, perché anche Cristo ha una pietra da osservare. Di questo ci dobbiamo convincere oggi: la pietra è importante anche per Cristo. La terza tentazione qual è? “Tu sei venuto qui per guadagnare il mondo? Va bene, te lo do io il mondo. Cambia Dio, adorami, riconoscimi come Dio e avrai il mondo”. E Gesù cosa rispose? “Vedi che sulla carta del mio Vangelo c’è scritto ‘Adorerai solo il Signore e solo dinanzi a Lui ti prostrerai’. Questo è scritto sulla carta e questo io faccio”. Ecco quant’è importante la pietra della Parola per Cristo: la pietra per Cristo è tutto.​ Qual è la differenza tra la nostra tentazione e la tentazione che si presenta a Cristo? Nessuna. Cristo vince la tentazione perché prega; perché cresce in grazia. Lui è vero uomo come noi. Noi perché cadiamo? Perché non cresciamo in grazia e non crediamo. Siamo senza lo Spirito Santo perché non cresciamo nello Spirito del Signore. Crescendo nello Spirito del Signore e di grazia in grazia, allora anche noi possiamo vincere la tentazione. La tentazione è vincibile per grazia e per lo Spirito Santo che è forte in noi. Non lo dimenticate mai. Altrimenti cadete. E poi, la tentazione si vince se credete nella carta. Se non credete nella carta, nella pietra, non vincete nessuna tentazione. 
</p>

<p>
<b>♦</b> Oggi viviamo in un mondo in cui il dato oggettivo della fede viene sostituito dal pensiero di peccato dell’uomo. La Parola di Dio è dichiarata senza valore. La parola dell’uomo assume valore universale e la si pone al di sopra della Parola di Dio. Per distinguere la Parola di Dio dalla parola degli uomini prendi il Vangelo lo apri, lo leggi e vedi cosa c’è scritto. Se c’è qualcosa tra ciò che è scritto e ciò che l’altro dice, tu cosa fai? Credi in ciò che leggi e non credi in ciò che ascolti. Perché, vedi, il Signore, nella sua eterna sapienza e onniscienza, cosa ha fatto per evitare che ognuno interpretasse a modo suo la sua Parola? Non l’ha fatta risuonare nell’aria, in modo che ognuno potesse dire “Beh, io ho compreso questo e tu hai compreso quest’altra cosa. La mia comprensione è vera, la tua è falsa”. Scrisse la sua Parola sulla pietra. Ora, sulla pietra cosa c’è scritto? “Non uccidere”. Allora, se c’è scritto “Non uccidere”, tu non puoi dire che si può uccidere - secondo quanto è scritto sulla pietra, poi secondo quanto non è scritto sulla pietra puoi dire quello che vuoi. Però la pietra è questa: “Non uccidere”. La pietra dice “Non commettere adulterio”. La pietra dice “Non rubare”. La pietra dice “Non dire falsa testimonianza”. La pietra dice “Non desiderare la donna d’altri”, “Non desiderare la roba d’altri”. La pietra dice “Io sono il Signore tuo Dio, non avrai altro Dio fuori che me”. È la pietra che lo dice! Ora, tutto ciò che contraddice la pietra, non è stato scritto da Dio. Chi l’ha scritto non mi riguarda, però io devo stare attento a tutto ciò che è scritto sulla pietra. Se usciamo dalla pietra, ognuno dice quello che vuole. Atteniamoci a ciò che è scritto. Nessuna interpretazione può contraddire la pietra. Questa deve essere una verità assoluta per tutti noi. Allo stesso modo nessuna interpretazione può contraddire quello che Cristo dice e che è scritto sulla pergamena. È scritto sulla pergamena. È scritto sul papiro. È scritto! Ora, se è scritto noi ci atteniamo a ciò che è scritto. Se nella pergamena è scritto che non c’è nessun altro nome nel quale è stabilito che noi possiamo essere salvati, è giusto che noi crediamo che non c’è nessun altro nome nel quale è stabilito che noi siamo salvati. E questo sulla pietra, o sulla pergamena, o sul papiro, è scritto in diversi punti: è scritto negli Atti degli Apostoli, è scritto nella Lettera ai Romani, è scritto in altre parti. Se è scritto, come facciamo noi a dire che non è vero? Ti faccio un altro esempio: quando Nicodèmo andò di notte da Gesù e gli disse: “Maestro, noi sappiamo che Tu sei venuto da Dio perché nessuno può fare i segni che fai Tu se Dio non è con lui”, cosa rispose Gesù? Non gli rispose su quello che lui diceva. “Nicodèmo, se non nasci da acqua e da Spirito Santo non puoi entrare nel regno di Dio. Se non nasci non puoi entrare nel regno di Dio”. Ora, se Gesù dice a Nicodèmo che non si entra nel regno di Dio se non nasci da acqua e da Spirito Santo, tu non puoi negare ciò che è scritto. Perché se tu neghi ciò che è scritto allora siamo fuori dalla Parola del Signore. Poi, puoi dire quello che vuoi, puoi credere quello che vuoi, sono cose tue. Però c’è un fatto: che tu non puoi dire che non è scritto. Quando Gesù manda i suoi Apostoli nel mondo così dice: “Andate in tutto il mondo e fate discepoli - fate discepoli - tutti i popoli, battezzandoli nel nome del Padre, del Figlio e dello Spirito Santo”. È chiaro? Battezzandoli nel nome del Padre, del Figlio e dello Spirito Santo. “Insegnate loro ad osservare quanto io ho insegnato a voi. Io ho insegnato a voi perché voi insegnate agli altri. Come io ho insegnato a voi, voi insegnate agli altri”. Questo è scritto. Noi ci atteniamo a ciò che è scritto. Poi se qualcuno pensa che lo scritto non sia utile, se la vede lui con Dio e con la sua coscienza. Io rimango a ciò che è scritto. Se la pietra dice che non posso uccidere, non posso uccidere. 
</p>

<p>
<b>♦</b> Lo scandalo è peccato grave perché attraverso il tuo scandalo altri possono perire. Cioè se tu fai un’azione cattiva, l’altro che ti vede che dice? “L’ha fatto lei, la posso fare pure io”.Gli esempi - si diceva un tempo - trascinano. Le parole volano. Un esempio buono che tu dai può convertire un’anima. Un esempio cattivo la può rovinare per sempre. Ecco perché San Paolo è preoccupato. “Tutto quello che voi fate, in pensieri, parole, opere, sia che mangiate, sia che beviate, sia che vi coricate, sia che vi alzate, sia che facciate qualsiasi cosa, fatela per la gloria di Dio”. Cioè non cercate il vostro utile, cercate l’utile dei fratelli, cercate l’utile più santo che possa venire attraverso di voi. Non vi lasciate condizionare da ciò che è utile per voi, perché Cristo non cercò l’utile suo, cercò l’utile nostro. Ora, se Cristo ha cercato l’utile nostro, noi non possiamo cercare il nostro particolare utile. È questo il guaio oggi, in questo mondo. Noi dobbiamo cercare l’utile che è dei nostri fratelli. Dice San Paolo: “Qualsiasi cosa fate, fatela per il bene del mondo, fatela la sua salvezza, fatela per la sua conversione, fatela perché Dio si manifesti nella sua bellezza attraverso la vostra vita. Fate qualcosa di meglio”. Non guardate solo voi stessi - “questo mi serve, lo faccio; questo non mi serve, non lo faccio” - no. “Questo serve a mio fratello per la salvezza? Allora lo faccio. Serve per la redenzione di un cuore? Allora lo faccio. Devo rinunciare a qualsiasi cosa per la salvezza di un altro? Lo faccio”. Gesù non rinunciò alla vita per la nostra salvezza? Ha rinunciato. “Lo faccio. Che costa?”. L’amore non costa. Se noi amiamo, non costa. Perché l’amore non costa. Questo voglio che voi lo sappiate: l’amore non costa, costa il non amore. Il non amore costa assai, ma l’amore non costa nulla. Gesù per amore nostro andò pure sulla croce. 
</p>

<p>
<b>♦</b> Gesù mosso a compassione guarisce un lebbroso. Poi lo ammonisce di non dire nulla. Gesù non è venuto per guarire i corpi. Lui è venuto per curare lo spirito e l’anima. C’era una forte richiesta di miracoli del corpo, ma c’era poca richiesta di guarigioni dell’anima. Nei Vangeli sinottici Gesù si lamenta contro le città del lago: Tiberiade, Cafarnao, Betsaida. Perché si lamenta? Perché dice: “Io ho fatto tanti miracoli in mezzo a voi e nessuno si è convertito. Giona andò a Ninive, disse sette parole ‘Ancora quaranta giorni e Ninive sarà distrutta’ e tutto il popolo si convertì. Voi non vi siete converiti”. Ora, se non convertiamo la nostra anima, a che serve il miracolo del corpo? A niente. Dice Gesù, sempre nel suo Vangelo: “A che giova all’uomo se guadagna tutto il mondo, se vive sempre in buona salute, se ha ricchezze in abbondanza, ma poi perde l’anima per sempre? A che serve? Non serve a niente”. Ecco, voi pensate al ricco cattivo della parabola di Gesù. Quest’uomo aveva tutto. A che gli sono serviti i suoi beni? A nulla. Quando andò nell’inferno cosa chiese a Lazzaro? Non un bicchiere d’acqua, ma che intingesse la punta del dito nell’acqua e col dito bagnato ungesse la sua bocca. Perché la fiamma lo tormentava. Io dico questo: se il ricco cattivo uscisse dall’inferno anche per diecimila anni, se il Signore gli desse questa possibilità, sceglierebbe di vivere come Lazzaro dieci volte in una condizione più grave, per la salvezza della sua anima. Gesù non vuole essere strumentalizzato, visto come un taumaturgo, perché Lui è profeta e i miracoli che fa Lui sono segni: devono portare te a riconoscere che Lui è la vera Parola di Dio. Ecco perché dice al lebbroso, dopo averlo guarito: “Adesso te ne vai e non parlare con nessuno. Io ho avuto compassione di te? Adesso tu devi avere compassione della mia missione. Perché io non sono venuto per fare queste cose - l’ho fatto per compassione - però il mio compito è salvare la tua anima”. Quindi il fine della guarigione qual è? La salvezza dell’anima. Salvare un corpo e non salvare l’anima non serve a niente. Pensate al ricco cattivo e alle sue scelte che farebbe se tornasse in vita. Il lebbroso dopo essere stato miracolato andò a divulgare il fatto. “Vedi che Lui mi ha guarito. Se tu hai bisogno vai da Lui che ti guarisce”. Il lebbroso divenne missionario di Cristo. Però missionario di cose futili, non di cose essenziali. Tu puoi essere missionario di Cristo per la verità, la vita eterna, la giustizia, la santità. E puoi essere missionario futile di Cristo, per le piccole cose di questo mondo. Cristo non è venuto per darti un pezzo di pane. È venuto per darti un pezzo di cielo, il suo corpo tutto intero. È venuto per salvare la tua anima. Anche noi oggi possiamo rendere futile la missione di Cristo, possiamo rendere futile la nostra missione, la missione della Chiesa. Una Chiesa che non si interessa più della salvezza ha una missione futile che non serve a niente. Io sempre mi chiedo: “Ammettiamo che domani uno a cui ho fatto del bene se ne vada all’inferno perché non gli ho annunciato il Vangelo, che figura faccio io dinanzi al Signore? Ho fatto una missione futile. Cioè, non ho salvato mio fratello”. Se io voglio fare una missione vera di Cristo - missione vera di cristiano, missione vera di presbitero - devo aiutare l’altro ad entrare in paradiso. Se l’altro non entra in paradiso, io ho fallito la mia missione. È stata futile. Gesù che cosa dice? “Che tu guadagni tutto il mondo e poi perdi la tua anima, a che ti serve?”. Il Vangelo te lo dice: “Fai attenzione. Non rendere la tua missione futile, inutile e vana, che non serve. Perché la tua missione è di salvezza eterna dell’uomo”. Poi, salvando l’uomo, lo salvi per intero: "Se tu cerchi il regno di Dio e la sua giustizia, il resto il Padre te lo dà in sovrappiù". La preghiera poi ti salva, ti redime. 
</p>

<p>
<b>♦</b> Cristo può essere cercato per mille ragioni, per mille motivi. È una cosa bella, che tu cerchi Cristo. Poi sta a Cristo educare a poco a poco l’uomo perché Lo cerchi secondo verità. E spetta anche ai ministri di Cristo educare il popolo a cercarLo secondo verità. Ti faccio adesso un esempio del Vangelo di come Cristo educa il suo popolo - quello che molte volte noi non facciamo. Capitolo VI di Giovanni: Gesù moltiplica i pani. La gente rimane entusiasta di questo miracolo e pensa di fare Cristo re. “Così - dicevano - ci risolve il problema del pane. Ce lo moltiplica ogni giorno e noi abbiamo risolto ogni problema”. Poi Gesù durante la notte se ne va sul monte a pregare, raggiunge i discepoli in mare (perché loro avevano preso la barca per tornare a Cafarnao). Gesù li raggiunge, e sale sulla barca. La barca arriva a Cafarnao. Quando arriva a Cafarnao Gesù trova la folla che Lo cercava: erano tutti quelli che avevano mangiato e che si erano saziati. Allora Gesù cosa dice? “Perché mi cercate per un pane che perisce? Cercatemi per il pane che non perisce e che dona la vita eterna e che il Padre mio vi darà”. Allora tutto il discorso di Giovanni nel Capitolo VI è un’educazione a cercare Cristo secondo verità. “Non Mosè vi ha dato il pane del cielo, ma il Padre mio vi dona il pane del cielo, quello vero”: il Figlio dell’uomo sul quale il Signore Dio ha posto il suo sigillo. “Quindi cercate me, non il pane che vi do. Perché io sono il vostro pane e sono la vostra acqua. Io sono il vostro vino, io sono la vostra vite”. E quindi, vedi, Gesù educa il popolo a cercarLo secondo verità. Ora, anche noi dobbiamo metterci un impegno forte ad aiutare la gente a cercare Cristo secondo verità. Non cercarlo per sentimento, non cercarlo per bisogno. Si può anche cercare per bisogno e per sentimento, si può cercare anche per miracolo, però spetta a noi poi, pastori e anche fedeli, educare i nostri fratelli a cercare Cristo secondo verità. Tu puoi andare in un santuario anche per chiedere un miracolo. È una cosa santa ed è una cosa buona. Poi tu vieni, io ti formo, io ti educo, io ti illumino, e tu non solamente cercherai il miracolo del corpo, ma puoi cercare anche il miracolo dell’anima. E queste due cose vanno fatte. Noi siamo coloro che formano la gente; formiamo il popolo a cercare Cristo secondo verità. Però ricordati che Lo puoi cercare pure per curiosità. C’è un uomo nel Vangelo che si chiama Zaccheo il quale cerca Cristo Gesù per curiosità. Aveva un desiderio: vedere chi era Cristo, vederLo. Poiché lui era bassino e la folla faceva da muro, lui che cosa pensò? Di salire su un sicomoro. Corse avanti, salì su un sicomoro e si appollaiò lassù. E da lì aspettava che Cristo passasse. “Finalmente posso vedere chi è questo Cristo”. Curiosità santa. Perché? Perché poi Cristo passò, lo chiamò e gli disse: “Zaccheo, scendi perché oggi devo fermarmi a casa tua. Oggi devo venire a casa tua. Ti vengo a trovare”. Zaccheo scese con gioia, lo accolse, si convertì. In un istante. Vedi? Dalla curiosità alla conversione. Cristo questi prodigi li faceva sempre. Pensa, la samaritana rifiuta la conversione. La donna samaritana rifiutò Cristo: “Io sono samaritana, tu sei un giudeo, quindi manteniamo le distanze. Tu stattene a casa tua che io sto a casa mia”. Però poi Gesù, con la sua sapienza di Spirito Santo, cosa fece? Rivelò a lei - unica donna al mondo e unica persona nella storia fuori dal cerchio degli Apostoli - che Lui era il Messia. Lo rivelò Lui. “Io sono il Messia di Dio”. A questa donna lo rivelò. Eppure prima questa donna non voleva sapere nulla. Nulla. “Tu stai a casa tua e io sto a casa mia. Separiamoci perché noi non abbiamo relazione”. Vedi la saggezza di Cristo? Allora Cristo lo puoi cercare per qualsiasi motivo. Poi io ti educo, ti formo, ti ammaestro, ti indico la strada, ti aiuto perché tu Lo cerchi secondo verità. È questo il nostro compito di cristiani: aiutare Cristo ad essere trovato come Cristo. 
</p>

<p>
<b>♦</b> La preghiera è frutto della tua fede. Tu devi credere con fede ferma e convinta che la salvezza viene dal Signore. Il Salmo cosa dice? “Il nostro aiuto viene dal Signore”. Perché viene dal Signore? Perché “Lui ha fatto cielo e terra”. Perché Lui è l’Onnipotente. Lui ha in mano i cardini della terra. Anna è nello sconforto perché è sterile, non può avere figli. In più è tormentata dalla sua rivale che è l’altra moglie di Elkanà - perché Elkanà aveva due mogli a quei tempi. Questa donna, di nome Peninnà, che aveva dei figli, disprezzava Anna perché non aveva figli. Anna andò dinanzi al Signore e disse: “Signore, tu solo mi puoi liberare da questa mia afflizione”. Però gli fece una promessa: “Tu mi dai il figlio, io te lo do a te”. E basta. E poi, dopo aver ricevuto il figlio, cosa disse? “L’anima mia si innalza grazie al mio Dio. Lui mi ha risollevato. Ero negli inferi e mi ha portato alla luce. A Lui appartengono i cardini della terra. Il Signore tutto ciò che vuole lo compie”. La fede deve muovere sempre la nostra preghiera. Se io non ho fede nel Signore, se non credo che Lui mi possa risollevare dalla mia afflizione, che Lui è l’Onnipotente e il Signore della mia vita, che preghiera posso fare? Nessuna, perché manca la fede. Poi se ho la fede, qualsiasi parola io dica al Signore è una parola buona. Non ci sono parole prestabilite da dire al Signore. È la parola che esce dal cuore. Tu puoi dire qualsiasi parola al Signore. Infatti se tu leggi il Vangelo, ognuno va con la sua parola dal Signore e il Signore esaudisce le preghiere di coloro che credono in Lui. Quindi fede e preghiera. Però, se io non credo che la salvezza viene dal Signore, non posso fare nulla perché la mia preghiera manca della forza necessaria: la fede è la forza della tua preghiera. Dimmi che fede hai e ti dirò che preghiera tu farai al Signore. Quindi la fede va coltivata bene. Anche perché Gesù fondò ogni nostra preghiera sulla fede. “Se voi avete fede, potete dire a questo monte ‘Spostati’ e il monte si sposterà per la vostra fede”. 
</p>

<p>
<b>♦</b> Il vero cristiano rispetta la volontà di Dio. Perché l’autorità è posta da Dio. Dice San Paolo: “Ogni autorità viene dal Signore”. Se tu hai fede in Dio rispetti l’autorità. Se non hai fede in Dio, sei ateo, non puoi rispettare l’autorità, perché non credi in essa. Osserva Gesù: Lui è Figlio di Dio, Lui è Dio, Lui è dal Padre sempre, Lui fa la volontà del Padre. Cosa fa? Rispetta l’autorità. Gesù non si è mai scagliato contro l’autorità, sempre l’ha rispettata. Perché Lui è vero uomo di Dio. È vero Dio, ma anche vero uomo di Dio. Oggi noi non abbiamo più questa fede e, non avendo la fede, non abbiamo più la sottomissione. La sottomissione è una virtù essenziale del cristiano. Non esiste un cristiano che possa essere anarchico, sempre deve essere sottomesso. Gesù non si è sottomesso anche alla croce? Ma Lui era Figlio di Dio e vero uomo di Dio! E quindi anche noi abbiamo quest’obbligo grave, gravissimo, della sottomissione. Gesù cosa dice ancora per bocca di Paolo? “Siate sottomessi gli uni agli altri nel timore del Signore”. Ognuno di noi deve sottomettersi al carisma dell’altro, all’autorità dell’altro. Per cui se nella tua comunità c’è uno che sa fare una cosa, tu che cosa fai? Ti sottometti. Perché tu devi essere sottomesso allo Spirito Santo sempre, che vive nei fratelli, che agisce nei fratelli, che li muove. Questa è verità. Molte volte noi la ignoriamo perché manchiamo della virtù dell’umiltà. L’umiltà ti fa conoscere ciò che l’altro è nello Spirito Santo e tu ti sottometti allo Spirito Santo che agisce nell’altro. Chi è nello Spirito non mortifica mai lo Spirito nei fratelli. Chi non è nello Spirito, lo mortifica, ma perché non è nello Spirito Santo. 
</p>

<p>
<b>♦</b> L’autorità che viene in te viene dallo Spirito Santo. Cosa ha fatto di te lo Spirito Santo? Questo ti devi chiedere. Prendiamo Paolo: lui ha un’autorità di Apostolo del Signore, perché il Signore lo ha fatto suo Apostolo. L’Apostolo chi è? È colui che ha un’autorità di discernimento, un’autorità di vigilanza, un’autorità di ordine nella comunità, un’autorità di luce. Tu non sei Apostolo del Signore, sei un battezzato, sei un cresimato. Che autorità tu hai nella Chiesa di Dio? L’autorità che ti viene dall’essere figlio di Dio, dall’essere testimone di Cristo, e dal carisma particolare di cui sei stato corredato dallo Spirito Santo. Se tu esci da questo dono, la tua autorità è nulla. Perché non puoi operare, non puoi seguire la mozione dello Spirito. Però tutti, indipendentemente se siamo Apostoli, presbiteri, diaconi, dobbiamo avere un’autorità di amore: una parola di amore sempre. Perché tutti possiamo avere una parola di amore, di consolazione, di conforto, di speranza, di luce. Ognuno secondo la sua potenza di autorità. Dobbiamo avere anche un’autorità di conversione, che viene dallo Spirito Santo. E questo è importantissimo. Dobbiamo convincerci che attraverso di noi il Signore vuole salvare il mondo. Però lo salva se noi usiamo la nostra autorità di mozione dello Spirito Santo e di grande amore. Tanto è vero che San Paolo nella Prima Lettera ai Corinzi dice: “Voi avete tutti un dono dello Spirito. A questi doni potete aspirare”. Addirittura San Paolo dice anche che se uno desidera l’episcopato, desidera una cosa buona: “Un’ottima cosa desidera”. Però nella Lettera ai Corinzi che cosa dice? “Aspirate ai carismi più alti e io vi mostrerò la via migliore di tutte”. E qual è la via migliore? La carità. Ecco, l’autorità nella carità. La gente, quando vedeva Cristo, diceva “Questo ama”. Ed è questa la differenza. “Questo ama e libera”, “Questo ama e salva”, “Questo ama e redime”, “Questo ama e dona speranza”. Gli scribi questo non lo fanno. Gli scribi pensano solo a loro stessi. Mancano di questa autorità di amore e di salvezza. E questo vale per tutti noi perché un’autorità di amore la possediamo tutti. Però va esercitata bene, nello Spirito Santo. 
</p>

<p>
<b>♦</b> La vocazione non viene sempre per chiamata diretta, viene anche per chiamata indiretta. Nel Vangelo secondo Giovanni, Cristo Gesù chiama solo Filippo per chiamata diretta. Giovanni l’Evangelista e Andrea vanno dietro Cristo, lo seguono loro. Andrea porta il fratello da Cristo. Filippo porta Bartolomeo da Cristo, o Natanaele. Per cui il corpo di Cristo è strumento di vocazione. D’altronde la missione del cristiano qual è? È andare per il mondo a chiamare ogni uomo e condurlo a Cristo. Non è il Padre che chiama in modo diretto. Siamo noi che chiamiamo. Se tu sei corpo di Cristo, sei autorizzato a chiamare. Lo puoi chiamare come semplice fedele laico, come diacono, come presbitero, come altro. Il corpo di Cristo vive tutta la missione di Cristo. Cristo chiamava e il corpo di Cristo chiama. Cristo formava e il corpo di Cristo forma. Cristo educava e il corpo di Cristo educa. Cristo si sacrificava e il corpo di Cristo si sacrifica. Noi siamo la vita di Cristo nel mondo oggi. Non deve venire il Padre celeste per chiamare qualcuno, dev’essere il corpo di Cristo a chiamare. E tu puoi chiamare qualsiasi uomo. “Andate in tutto il mondo e fate discepoli tutti i popoli”. Ognuno di voi è strumento di chiamata. D’altronde l’evangelizzazione cos’è? È chiamare a Cristo. Così tu puoi dire a uno “Ma senti, perché non pensi più chiaramente la tua vita e ti consacri a Cristo per una missione nobilissima?”. Anche questo puoi dire. Lo devi dire. Perché è una cosa giusta, è l’opera del corpo di Cristo. Il corpo di Cristo deve vivere tutta la missione di Cristo. In comunione, nel rispetto dei ministeri, dei carismi, delle consacrazioni particolari che arrivano attraverso i sacramenti. Però tutto il corpo di Cristo deve vivere tutta la missione di Cristo. Non una parte del corpo. Tutto il corpo. E oggi se c’è qualcosa che non va, è proprio questo isolarsi: ognuno pensa a se stesso e ognuno vive per se stesso. Invece la comunione è l’essenza del corpo di Cristo. E tutti insieme dobbiamo vivere e manifestare Cristo come Cristo manifestava il Padre. 
</p>

<p>
<b>♦</b> La prima verità e la prima vocazione del cristiano è che si converta a Cristo. Convertirsi a Cristo che significa? Abbracciare i pensieri di Cristo, camminare con il cuore di Cristo. Cosa raccomanda San Paolo ai Filippesi? “Abbiate in voi gli stessi sentimenti, o gli stessi pensieri, di Cristo Gesù”. A che cosa mi devo convertire io? Ad assumere i pensieri di Cristo e farli miei pensieri, così come Cristo ha assunto i pensieri del Padre e li ha fatti suoi pensieri. Gesù per tre anni educa i suoi apostoli a pensare con i pensieri del Padre, che sono poi i suoi pensieri. Prima di lasciare questa terra dona lo Spirito Santo perché porti il pensiero del Padre sempre nel cuore degli apostoli. Ci dobbiamo convertire quindi allo Spirito Santo, perché è lo Spirito Santo che ci mette in comunione con i pensieri del Padre e di Cristo. Noi siamo in comunione con i pensieri di Dio se siamo in comunione con lo Spirito Santo: non però lo Spirito Santo che abita nel cielo, ma lo Spirito Santo che deve abitare in noi! Quando noi ci separiamo dallo Spirito, ci separiamo dai pensieri di Cristo e ci separiamo dai pensieri di Dio. Allora camminiamo secondo i nostri pensieri. Ed è questo l’errore pastorale di molti cristiani: camminano con i loro pensieri perché sono separati dallo Spirito Santo. E allora cosa succede? Il disastro pastorale. Perché noi inculchiamo i nostri pensieri, ma i nostri pensieri non salvano. I nostri pensieri non sono i pensieri di Cristo. Cosa dice il Signore attraverso il Profeta Isaìa? “I miei pensieri non sono i vostri pensieri. Le mie vie non sono le vostre vie. Quando dista l’oriente dall’occidente, così distano i miei pensieri dai vostri pensieri. E come il cielo sovrasta la terra, così le mie vie sovrastano le vostre vie”. In fondo, Cristo perché è stato crocifisso? Cristo è stato messo in croce perché l’uomo si è rifiutato di assumere i suoi pensieri; appena Gesù dona il suo pensiero sull'Eucaristia, la gente se ne va. Allora a che cosa ci dobbiamo convertire? A Cristo e allo Spirito Santo. Dobbiamo fare la nostra vita il tempio dello Spirito Santo. Non è difficile: basta un po’ di buona volontà e un po’ di preghiera, e ce la facciamo. Però i pensieri di Cristo vanno assunti nello Spirito Santo. 
</p>

<p>
<b>♦</b> L'altro chi è? È una persona che Cristo ti ha affidato, o ti ha affidata, perché tu la possa salvare e redimere, offrendo come Lui la tua vita per essa. Ora, se tu non sai qual è il tuo mistero di redentore in Cristo, per Cristo e con Cristo, di Salvatore in Cristo, per Cristo e con Cristo - di tutto il mondo, non di una sola anima - tu certamente parlerai male dell'altro. Ma se tu parli male dell'altro, cosa dici? "Non l'ho salvato, non l'ho redento", e quindi tu ti accusi di non aver fatto il tuo ministero. Tu devi essere come Paolo. Paolo quando si congeda dai vescovi di Asia, cosa dice? "Io non sono responsabile di quelli che si dovessero perdere, perché non mi sono mai sottratto nell'annunciare la Parola del Signore, giorno e notte. Quindi io ho fatto tutto quello che il Signore mi ha chiesto". Adesso, tu puoi dire di aver fatto tutto quello che il Signore ti ha chiesto? Se puoi dire questo, la responsabilità della mia non salvezza è mia. Però se non lo puoi dire ti devi mettere la mano sulla coscienza e confessare "forse potevo fare ancora di più". Noi dobbiamo avere la coscienza di quell'agricoltore o di quel contadino che, quando il Signore decise di tagliare il fico nel giardino che non gli portava frutto, disse: "Signore, forse ho omesso qualcosa. Adesso ti chiedo un anno di tempo perché io possa zappare attorno, possa mettere una siepe, possa dare tutto quel concime necessario in modo che l'albero possa produrre. Altrimenti lo taglierai, poi, perché la colpa allora non è mia". E noi dovremmo avere la coscienza di questo contadino. "Forse è per causa mia che ancora quella persona non si è salvata. Signore, fa' che faccia qualcosa in più perché si possa salvare. Ciò che manca lo voglio compiere in quest'anno, così poi vedremo se porta frutto o meno". Se noi siamo di Cristo e siamo in Cristo, abbiamo la stessa missione di Cristo, senza differenze. Però sempre in Lui, con Lui, per Lui, nello Spirito Santo. Questa è la nostra vocazione cristiana. 
</p>

<p>
<b>♦</b> Oggi molti cristiani non sanno chi loro sono. E quindi tutto viene giustificato in nome di una bontà del cuore. Tu, cristiano, chi sei? Uno comprato da Cristo. Che significa “essere comprati da Cristo”? Che tu sei servo del Signore. E quindi chi sei tu? Colui che è chiamato a fare la volontà del Signore. Essendo tu corpo di Cristo e non solamente comprato da Cristo, tu esponi il corpo di Cristo al peccato. Così dice San Paolo: “Chi si accosta a una prostituta, fa un solo corpo con la prostituta”. Però tu chi sei? Non sei un corpo estraneo a Cristo, sei il corpo di Cristo. E quindi tu condanni Cristo alla prostituzione, condanni Cristo all’immoralità, condanni Cristo all’impurità. Questa non è purezza di cuore, questo è non sapere chi tu sei. Cristo Gesù ti ha riscattato dalla croce. L’Agnello di Dio ha perso il sangue per te, ti ha comprato. Ecco San Paolo come conclude: “Siete stati comprati a caro prezzo. Glorificate Dio nel vostro corpo”. Quindi io non posso fare quello che voglio, perché c’è una volontà di Cristo che mi ha comprato che io devo osservare. Se sono cristiano! La morale cristiana è una morale ontologica. Non è una morale di obbedienza, così come un precetto che essendo dato tu lo osservi, no. È una morale ontologica: una morale dell’essere. Tu sei essere di Cristo e tu devi rispettare il tuo essere che è Cristo. E devi vivere come Cristo. Questa è la nostra morale. È una morale alta, non è una morale bassa, una morale che vola rasoterra. È una morale altissima la nostra. Ci dobbiamo credere. Ci dobbiamo convincere. 
</p>

<p>
<b>♦</b> Se tu sei Parola di Dio, non tradisci mai la Parola di Cristo. Cristo non tradisce mai la Parola del Padre perché Lui è Parola del Padre. Tu attraverso l’immersione nella Parola, a poco a poco, divieni Parola di Cristo, nello Spirito Santo. Più la tua natura diventa Parola di Cristo e più tu dici la Parola di Cristo. Se invece la tua natura non si trasforma in Parola di Cristo, perché il tuo cuore non si trasforma in cuore di Cristo, è facile tradire la Parola. Possiamo sempre cadere in questo. Ricordati cosa dice Gesù: noi parliamo dalla pienezza del cuore, dalla bocca esce ciò che dal cuore sovrabbonda. Ora, se nel tuo cuore c’è Cristo, c’è lo Spirito Santo, c’è il Padre dei cieli, c’è la sua Parola, c’è il suo Vangelo, c’è la sua verità, c’è la sua luce, dal tuo cuore sovrabbonda questo. Se invece questo non c’è, allora sovrabbonda altro. Possiamo sbagliare, però una parola di vita e una parola di morte non producono lo stesso effetto. Una parola di morte genera morte, una parola di vita dona vita. Molte volte basta una sola parola cattiva per distruggere un uomo per sempre. Colui che parla deve sempre pregare lo Spirito Santo affinché una parola di luce esca dalla sua bocca. Anche chi ascolta deve pregare lo Spirito Santo perché gli faccia capire se una parola è parola di vita o una parola è parola di morte. Per cui abbiamo tutti una responsabilità: sia chi parla e sia chi ascolta. Tu che ascolti devi dire: “Signore, fa’ che io discerna sempre ciò che è parola di vita da ciò che è parola di morte”, e allora ti salvi. Io che parlo devo dire: “Signore, fa’ che dica sempre una parola di vita e mai una parola di morte”, e allora salvo te e salvo me. Questo è un obbligo per tutti noi. Per cui tu che ascolti devi sempre porre attenzione! Gesù lo dice: “Fate attenzione, guardatevi”. Qual è - al capitolo settimo del Vangelo secondo Matteo - la prima raccomandazione che Gesù fa? “Guardatevi dai falsi profeti”. Guardatevi! E poi: “Non vi lasciate ingannare”. State attenti, la vostra vita dipende anche da voi. Non puoi dire: “Tu mi hai ingannato”. No, ti sei lasciato ingannare. E per questo bisogna pregare molto per non essere ingannati, per non cadere nella falsità. E qui occorre una preghiera costante, una preghiera potente. Però, se noi non crediamo in Cristo, nello Spirito, nel Padre, non preghiamo è facile che cadiamo in queste parole vane che il mondo ci suggerisce oggi. Infatti qual è la tristezza di oggi? È che il cristiano sta cadendo nella parola del mondo e nelle sue illusioni. 
</p>

<p>
<b>♦</b> Il cristiano deve mostrare la sua differenza. Non deve dire: “io sono la differenza”. La deve mostrare. Tu devi mostrare nella tua vita che ciò che l'uomo non riesce a fare tu riesci a farlo e lo fai bene. L'uomo non riesce a perdonare. Tu che fai? Perdoni, sempre. L'uomo non riesce ad amare. Tu che fai? Ami sempre. L'uomo non riesce ad essere luce. Tu che fai? Rimani luce. Questa deve essere la tua scienza: mostrare la differenza tra chi crede e chi non crede in ogni istante della tua vita. Cristo Gesù sulla croce come mostra la differenza? Morendo da santo, da giusto. Il centurione perché si apre alla fede e confessa: “Veramente quest’uomo è figlio di Dio”? Perché Lo ha visto morire da santo e da giusto. Ha visto la differenza. Ha visto che sulla croce un uomo è morto perdonando. Un uomo è morto pregando. Un uomo è morto nella grande pazienza. Un uomo è morto nella grande misericordia, nella grande carità. Un uomo che muore così ti attesta che è Figlio di Dio. Il cristiano è la differenza nel mondo. Ecco perché il cristiano mai deve cedere a questi pensieri vani che vengono dal mondo. Poiché il mondo non è cristiano e non ama che qualcuno sia cristiano. Perché se qualcuno è cristiano gli rivela che lui non è cristiano. Il mondo non vuole il cristiano. Il mondo vuole rimanere mondo. Gesù ha mostrato la differenza e lo hanno eliminato, perché faceva la differenza. Il mondo non vuole che qualcuno mostri la luce: “Chi ama la verità viene alla luce, ma chi non ama la verità odia la luce. Perché le sue opere non vengano svelate, non vengano rese manifeste". E noi dobbiamo avere tanta forza e tanta buona volontà da rimanere nella luce. Sempre. Nonostante quello che possa accadere e che succede. 
</p>

<p>
<b>♦</b> La nostra società, giorno dopo giorno, sta ottenendo di demolire la Parola di Dio attraverso le leggi. Come fa una pecora di Cristo a vivere come punto di riferimento il Buon Pastore nella piena libertà? / Il mondo ha sempre lottato contro Cristo. Noi viviamo in questa battaglia delle tenebre contro la luce. È una battaglia che finirà con la Parusia, cioè quando Gesù verrà per creare i cieli nuovi e la terra nuova e allora avverrà la separazione tra il mondo delle tenebre e il mondo della luce. Fino a quel giorno le tenebre sempre si avventeranno contro la luce per spegnerla. D'altronde Gesù cosa visse? Non visse questo conflitto con le tenebre? Le tenebre non si avventarono contro di Lui per spegnerlo? / Cristo non è nato oggi. Cristo ha già duemila anni e in duemila anni sai in quanti hanno cercato di spegnere questa luce? Il mondo intero ha cercato di spegnere questa luce. Satana non si arrende mai. Vuole spegnere la luce di Cristo: è l'unica luce che lo infastidisce. La filosofia non lo infastidisce, la scienza non lo infastidisce. Solo Cristo gli crea fastidio, perché Cristo è luce purissima di verità. / Tu cosa devi fare? Devi restare salda nella tua fede e basta. Questo ti chiede il Signore: tu resta salda nella fede e vai avanti. Se tu resti salda nella fede attraverso di te il Signore aggiunge altre pecore che resteranno salde nella fede. Questo è importante per noi. In tal senso, ti puoi rifare al profeta Abacuc. Abacuc vedeva il male che distruggeva, annientava. Lui dice così: “L’empio ingoia il giusto” - l’empio ingoia il giusto, l’empio - “e tu, Signore, cosa fai nel cielo? Sei uno spettatore, tu guardi, perché non intervieni?”. E il Signore rispose ad Abacuc: “Scrivi, prendi una tavoletta e scrivi. Però non scrivere in modo che non si legga, scrivi in modo che tutti la possano leggere speditamente, senza avere alcuna difficoltà: «Perisce colui che non ha l’animo retto - l’empio -, mentre il giusto vivrà per la sua fede». Questo ti basta, vai avanti”. / Gesù non fu preso dal male e inchiodato su una croce? Eppure Gesù non è morto, è risorto. Cristo Risorto ormai non muore più. Nessuno potrà più fare a Lui del male. Se tu ti leghi a Cristo hai la certezza che anche tu risusciterai. E allora vale dare la vita a Cristo con questa speranza: anch'io risusciterò domani con Lui. 
</p>

<p>
<b>♦</b> Qual è la responsabilità del cristiano che si lascia ingannare da un falso buon pastore, e qual è il comportamento che deve avere nei suoi confronti ? / Se tu sei legato a Cristo vivi allo stesso modo di Cristo. Se qualcuno ti inganna è segno che tu non sei con Cristo e non sei nello Spirito Santo. Chi è nello Spirito Santo non si lascia ingannare mai da nessuno. Non c'è nessuno che può ingannare un altro che è nello Spirito Santo. Se non siamo nello Spirito Santo possiamo essere ingannati. Ma se siamo nello Spirito Santo nessuno ci inganna. Nel Vangelo di Giovanni, al capitolo settimo, c’è scritto che i farisei avevano mandato delle guardie per arrestare Gesù. Esse tornano senza Gesù. Allora i farisei chiedono: “Ma perché non l'avete arrestato?”. Cosa rispondono le guardie? “E come potevamo arrestarlo? Nessuno mai ha parlato come parla quest’uomo”. Non si sono lasciati ingannare. Sono tornati senza Cristo. Ora se tu sei nello Spirito Santo non ti lasci ingannare. Qual è il tuo compito? È quello di crescere nello Spirito Santo. Se tu cresci nello Spirito Santo, attraverso la tua vita santa, puoi anche convertire chi  sta accanto a te o chi è sopra di te, perché anche a te il Signore può dare in premio un pastore perché tu ti comporti rettamente con lui.  Tu dai la vita a Cristo per il pastore e il pastore è dato a te da Cristo. È sempre un problema di amore. Noi possiamo fare molto per la Chiesa purché diamo la vita a Cristo perché Cristo, poi, doni a noi un buon pastore. Questo facciamolo. È  un'esigenza. Noi dobbiamo salvare il mondo con il nostro amore e possiamo salvare ogni uomo con il nostro dono, con il dono della nostra vita a Cristo Gesù.
</p>

<p>
<b>♦</b> Gesù ricorre alla parabola del Buon Pastore per farci comprendere il suo amore per noi, fino a trasformarsi in carne e sangue per noi. Potremo mai arrivare a questo amore totale verso i fratelli? / Noi dobbiamo crescere nell'amore. L’Apostolo Giovanni dice: "Chiunque ha questa speranza di divenire come il Signore purifica se stesso come Egli è puro". Il nostro amore va sempre purificato. Non c’è un amore perfetto in noi. C’è sempre questo cammino verso. Se noi, ogni giorno, facciamo qualcosa per purificare il nostro amore, allora possiamo amare come Cristo; non con la stessa intensità - perché Lui ha dato tutto se stesso fino all'ultima goccia di sangue per noi - però, almeno, qualcosa possiamo farla per manifestare il Suo amore. Per amare sul modello di Cristo è necessario che lo Spirito Santo venga e abiti in noi e ci conduca di amore in amore, di luce in luce, di verità in verità. La nostra vocazione è  quella di crescere, di andare avanti, di non fermarci mai,  di camminare, perché la vita cristiana è  un cammino. La vita cristiana  non è un monumento che tu erigi e che è sempre lo stesso in eterno. Noi pensiamo che la vita cristiana  sia come un monumento. Tu metti un monumento nella piazza e resta  in eterno sempre un monumento. La vita cristiana  non è una fotografia, è un film che tu inizi a girare al momento della nascita e poi lo concluderai nell'eternità; in questo amore che sempre cresce, in questo cuore che sempre si sviluppa, in questa anima che diventa sempre più pura. Però questo è un cammino  che possiamo fare solo nello Spirito Santo. Se lo Spirito è  con noi ce la facciamo. Se lo Spirito non è con noi allora rischiamo di non farcela,  perché senza lo Spirito Santo non possiamo farcela. Noi sappiamo che con lo Spirito in noi  che ci guida possiamo raggiungere traguardi eccelsi, perché Lui è con noi. D’altronde i Santi hanno attestato che è possibile amare sempre in ogni momento.
</p>

<p>
<b>♦</b> I santi nella storia attestano che vivere nel Vangelo è possibile. Ad esempio tra Saulo e San Paolo nulla è rimasto identico: Saulo non esiste più. Allora perché noi cristiani andiamo alla ricerca di compromessi o di scorciatoie per vivere il Vangelo? / Perché la nostra fede è debole. La nostra fede è carente. Se tu non hai una fede vera, le scorciatoie ti immettono in una fede falsa che non produce frutti. O la fede tu la conservi nella sua verità piena o se tu togli anche una sola virgola dalla fede essa non produce più frutti, perché hai modificato le leggi della fede. Le leggi della fede vanno osservate nella loro perfezione, nella loro purezza e santità. Se tu le modifichi queste leggi non si produce frutto. Prendi una formula chimica: anziché fare H2O fai H2O2, che ti succede? Che non puoi più bere, perché hai modificato la sostanza dell'acqua. Basta che tu modifichi un solo segno e cambia tutta la natura di ciò che tu produci. Se io cambio la Parola del Vangelo, non posso sperare di produrre i frutti del Vangelo. Ho cambiato la natura al Vangelo, l’ho geneticamente modificato e non mi può dare un buon frutto. Questa è la storia. San Paolo dice ai Corinzi: “Se voi mantenete il Vangelo nella forma in cui l'ho trasmesso voi credete e avrete la vita eterna. Se voi lo trasformate, lo modificate, lo aggiornate a vostro gusto voi avete creduto invano, perché credete in un vangelo che non è più il Vangelo di nostro Signore Gesù Cristo”. Ecco, le scorciatoie cosa fanno? Non ci aiutano ad avere una vera fede e quindi possiamo prendere tutte le scorciatoie possibili però non arriviamo mai alla vita in Cristo Gesù. O accogliamo tutto il Vangelo o altrimenti le scorciatoie non ci servono. Non producono frutto, perché bariamo e con Dio non si può barare. Dio ti ha dato una legge e questa legge è Cristo Gesù: o tu entri in Cristo e produci frutti o esci fuori di Cristo e frutti non ne produci. Puoi inventare tutte le pastorali che vuoi, ma se non rimani nella fedeltà al Vangelo non produci frutto. Questa è la storia e su questa storia noi dobbiamo costruire. San Paolo prima cosa faceva? Il Saulo di prima aveva una legge, però compresa dal cuore dell'uomo e non dal cuore di Dio e quindi non poteva produrre frutti, produceva frutti di morte. Quando il Signore mise il suo Santo Spirito nel cuore e lui cominciò a leggere la legge dal cuore dello Spirito Santo e di Cristo allora cambiò la sua vita. In Paolo è avvenuto un cambiamento di cuore per leggere la legge. Prima la leggeva dal suo cuore. Il Signore gli ha tolto il cuore di pietra e gli ha messo il cuore di Cristo e dello Spirito Santo. Ha iniziato a leggere la legge dal cuore di Cristo e dello Spirito Santo ed è cambiata la sua vita. Noi vogliamo leggere il Vangelo dal nostro cuore. Mi dispiace. Prendiamo queste scorciatoie bellissime, stupende, però frutti non ne produciamo.
</p>

<p>
<b>♦</b> Gesù ci chiede di amarci gli uni gli altri, secondo il suo precetto. Esistono dei vincoli all’amore, cioè delle regole da seguire? / Che cos'è l'amore? L'amore è il Padre che si riversa in te totalmente, attraverso questa comunione mirabile nello Spirito Santo, e Lui vuole amare attraverso di te. “L'amore di Dio è stato effuso nei nostri cuori per mezzo dello Spirito”, dice San Paolo. E quindi il Padre vuole amare attraverso te. Ora tu capirai che il Padre ama dalla verità, dalla sapienza, dall'intelligenza, dal bene supremo, dal bene sommo. Il Padre non ama dal cuore dell’uomo, ama dal suo cuore. Il Comandamento che cos'è? È la legge o la regola secondo la quale il Signore ama. Ora, se io non amo come ama il Signore, il mio amore è falso perché non è un amore secondo Dio, secondo verità. È un amore peccaminoso perché è un amore secondo la carne e non secondo il Padre. Ti faccio un esempio: l’adulterio è amore per il mondo, il divorzio è amore per il mondo, ci sono altri peccati che sono amore per il mondo. Ma per il Signore non sono amore. Perché? Perché Lui ha creato l'uomo ad immagine del suo amore, ad immagine della sua natura, ad immagine di Cristo. E quindi se Dio ti ha creato in un modo, tu in quel modo puoi amare. Tu non puoi amare da scimmia, devi amare da uomo. Non puoi amare da uomo peccatore, devi amare da uomo santo. Non puoi amare dal tuo cuore, devi amare dal cuore del Padre nello Spirito Santo per la grazia che ti viene da Cristo. Allora sì che tu ce la fai. Tu devi amare dalla virtù, non dal vizio. Dal vizio non si ama, si ama dalla virtù. Però la virtù è fortezza che ti viene dallo Spirito Santo in modo che tu possa amare bene. Oggi qui è la confusione che noi facciamo? Dichiariamo che tutto è amore però ci dimentichiamo che solo Dio è amore. “Dio è Amore. Chi sta in Dio sta nell'amore e Dio in lui”, dice Giovanni. La legge cosa fa? La legge spiega solamente chi è Dio e come Dio ama e come vuole che tu ami secondo Dio. Ti faccio un esempio: il perdono è amore secondo il Padre. Il Padre chi è? La Misericordia e il perdono. Cristo Gesù in croce chi è? La misericordia e il perdono. Io devo amare con misericordia e con perdono tutti, indistintamente. Questa è la vocazione dell'uomo: di essere sempre ad immagine dell'amore di Dio. E l’immagine perfetta dell'amore di Dio è Cristo Crocifisso. E quindi tu devi amare sempre ad immagine di Gesù Crocifisso. Gesù perdona, dona la vita per la tua salvezza, prega per te perché il Padre ti possa perdonare, ti dona il suo sangue perché tu possa vivere, lo Spirito Santo perché tu possa rinascere a vita nuova. Questo è l'amore: elevare l’uomo, non abbassarlo. Chi abbassa l’uomo non lo ama, chi lo innalza lo ama. E dove dobbiamo noi innalzare l’uomo? A essere sempre a immagine di Dio in Cristo Gesù per opera dello Spirito Santo.
</p>

<p>
<b>♦</b> Oggi si dichiara che tutto è amore e si dimentica che solo Dio è amore. Le battaglie che il mondo conduce contro la morale cristiana sono fondate su questo finto amore. Dove nasce la morale? / La morale nasce da un comando che Dio ti dona e che ti dice chi tu sei. “Io sono il Signore tuo Dio, non avrai altro Dio fuori che me. Io sono il Signore che ti conduco per il tuo bene, che ti do una parola di vita. Ascolta!”. Qui nasce la morale. La morale è ascolto della Parola di Dio che è trasformata in nostra vita. Ora, Dio sa chi tu sei e ti dona la legge secondo la natura che Lui ti ha creato.  Dobbiamo essere chiari! Se tu sei figlia di una scimmia, fai quello che vuoi, vivi come una scimmia. Se hai una natura da scimmia puoi vivere da scimmia. Però se la tua natura è a immagine e somiglianza di Dio, allora qui cambia tutto il rapporto. Il punto di riferimento non è una scimmia, è Dio! Se io mi rapporto con Dio che è il mio Creatore, allora io ho una relazione con te diversa da quella che può essere quella della scimmia. Il Signore cosa mi chiede? Il rispetto di te, che ti ami fino a dare la mia vita come Lui l’ha data, che ti rispetti nella tua persona perché tu sei persona, non sei una cosa. Invece se io ti vedo come una scimmia, ti vedo come una cosa da usare. Questa è la differenza! Io ti penso da scimmia e non da creatura fatta a immagine di Dio.   Dobbiamo essere consequenziali. Io non posso affermare che sono un derivato dalla scimmia e poi andare in chiesa e dire: “Credo in Dio Padre onnipotente, Creatore del cielo e della terra”. Sono cose inconsistenti. Due verità non possono essere uguali. La verità è una, l’altra è falsità. O tu vieni dalla scimmia e quindi puoi vivere secondo le scimmie e fare quello che vuoi - e non c’è più morale -, o tu vieni da Dio e allora Dio ti ha fatto in un modo. E se ti ha fatto in un modo tu non puoi vivere in un altro modo. Ti faccio un esempio: se tu sei ingegnere navale e costruisci una nave, non puoi pensare che metti la nave sull’autostrada e ti faccia 200 km all'ora. Non può essere. La nave è fatta per stare in mare. Dio ti ha fatto perché tu sia donna, non sia cosa, non sia oggetto, nessuno ti possa usare. Tutti coloro che hanno una morale da scimmia che cosa fanno? Usano l’uomo come una scimmia, senza rispetto. Ognuno viva come crede, però io che sono cristiano e che ho una fede che è verità infallibilmente vera, comprovata dalla storia e dalla morte e risurrezione di Cristo, ti dico che tu non puoi vivere come una scimmia. Devi vivere come un uomo, fatto ad immagine e somiglianza di Dio. Questa è la differenza. E questa differenza va affermata. Ognuno può dire “Io non credo”. Però tu che credi non puoi vivere una doppia morale. La morale è una. Io rispetto tutti quelli che non credono, però non posso vivere con la doppia morale, con una doppia fede, una doppia verità. In chiesa credo una cosa, poi esco fuori e ne credo un’altra. Questo è inammissibile. Se tu sei cristiano devi attestare la potenza della tua fede in ogni momento della tua vita. Questa è la mia fede! Io non condanno nessuno di coloro che non credono in Cristo, perché io non devo condannare nessuno. Però devo mostrare a tutti qual è la mia fede. 
</p>

<p>
<b>♦</b> Come si rafforza il legame con lo Spirito Santo? / Dice San Paolo che il legame con lo Spirito Santo si rafforza ravvivandolo: “Ravviva lo Spirito Santo che è in te e che ti è stato dato per imposizione delle mie mani”. Lo Spirito si ravviva attraverso una obbedienza più radicale al Vangelo di nostro Signore Gesù Cristo. Più tu vivi il Vangelo e più tu ravvivi lo Spirito. Lo Spirito si ravviva anche attraverso la preghiera costante in Lui che venga e prenda il governo totale della tua vita: governo dei pensieri, dell'anima, dello spirito, della volontà, del corpo, di tutto. Lo Spirito si ravviva attraverso la tua consegna a Lui. Se noi a Lui non ci consegniamo, Lui ci rispetta. Nulla prende di noi perché noi non ci siamo dati a Lui. Ricorda che a Lui ci si dona per volontà. Non però una volta in vita, ogni giorno: "Signore manda il tuo Spirito perché venga e prenda me e mi porti dove Lui vuole". E tu ti lasci condurre. Però tutto questo lo puoi chiedere al Signore se tu vivi nella sua Parola. Se tu i Comandamenti non li osservi, la Parola di Gesù non la vivi, lo Spirito Santo non ti può condurre: non sei una piuma, sei un masso. E il Signore i massi non li può muovere. Li deve trasformare in piume. Tu allora chiedi allo Spirito Santo che ti trasformi in una piuma e che poi Lui ti porti sulle sue ali dove Lui vuole, senza paura, senza timori. Lo Spirito Santo ti porterà sempre su vie buone, su vie sante, su vie perfette.
</p>

<p>
<b>♦</b> Spesso chi ha scelto di percorrere vie contrastanti con il Vangelo vorrebbe comunque una sorta di benestare da parte della Chiesa. Il cristiano come deve porsi davanti a costoro, nell’ottica di un amore perfetto verso di loro? / L'amore non sacrifica mai la verità. L'amore non soffoca mai la verità, perché l'amore si compiace della verità. L'amore non manca di rispetto. L'amore non è di condanna, è di salvezza. La verità dice se tu sei nella strada che conduce a Dio o nella strada che non conduce a Dio. La verità ti dice se tu sei nel Vangelo o non sei nel Vangelo. Il rispetto è mettere tutta te stessa, con la preghiera, con il cuore e con la mente, a fare qualcosa per la salvezza dei fratelli. Cristo Gesù non è venuto per giudicare il mondo: è venuto perché il mondo sia salvato per mezzo di Lui. Gesù dice: “Io non ti condanno, chi ti condanna è la verità che io ti annuncio”. Se tu la verità l’accogli ti salvi, se non l’accogli rimani dove sei. E dove sei non sei nella tua verità - di uomo, di donna, di ragazzo, di bambino - non sei nella tua verità. Per cui io ti annuncio cosa tu devi fare se vuoi entrare nella verità di Cristo, è chiaro? Cristo è una scelta, non è un'imposizione, non è un obbligo. Cristo non è venuto per imporsi: è venuto per proporsi. “Io ti propongo una via di santità. La vuoi percorrere? Sì! Non la vuoi percorrere? Sappi che non raggiungi la pienezza del suo essere”. Il Vangelo non è in contrapposizione con gli uomini. Il Vangelo è annuncio di salvezza. Il Vangelo si fonda su un solo verbo: “Se vuoi essere mio discepolo, prendi la croce del Vangelo e la porti ogni giorno. Se non vuoi essere mio discepolo rimani nel tuo mondo, però sappi che io non ti posso dare ciò che è nel Vangelo perché tu sei fuori del Vangelo”. Questa è l’onestà che noi dobbiamo al mondo. Oggi noi non abbiamo questa onestà. Gli promettiamo che i beni del Vangelo siano anche per essi, quando essi non vogliono il Vangelo. Questa però non è onestà. L'onestà è dire: “La Parola di Cristo dice questo, non dice altro. Quello che Cristo mi dice io te lo ripeto. Quello che Cristo non mi dice io non te lo posso dire”. Cristo cosa ti dice? Se tu vuoi la vita eterna devi credere in Lui. Ti ricordo la Parola di Dio detta da Gesù nel Vangelo secondo Giovanni: “Dio ha tanto amato il mondo da dare il suo Figlio unigenito affinché chiunque crede in Lui abbia la vita eterna”. La vita eterna è il dono che il Padre ci fa perché noi crediamo nel Figlio suo. Questo è il Vangelo. Se io ti prometto la vita eterna senza che tu credi in Cristo io tradisco il mio Vangelo e il mio Vangelo non lo posso tradire. Quindi non posso soffocare la verità perché ti amo. Perché se ti amo ti devo dire la verità. Se soffoco la verità cosa avviene? Avviene che io ho tradito Cristo e ho tradito te, perché tu attraverso la verità avresti potuto salvarti; però io non ti ho salvato, quindi ti ho tradito. E ho tradito anche Cristo, perché ti ho dato come Parola di Cristo ciò che Cristo non ha dato. Non testimoniando il Vangelo e non ricordandolo io commetto due tradimenti: il tradimento contro Cristo e il tradimento contro l’uomo. E questo è grave per me. Ricordare ciò che Cristo dice non può essere un peccato. Deve essere una grazia per noi e per il mondo. Io ti ricordo ciò che Cristo mi dice. Poi se tu hai altre vie di salvezza te la vedi tu. Io non c'entro con le altre vie di salvezza. Io ti sto testimoniando ciò che Cristo mi ha detto di dirti. Poi se tu vuoi percorrere altre vie, il Signore cosa dice? “Se vuoi essere mio discepolo lo sei. Se non vuoi scegli quello che vuoi”. Con l'Antico Testamento - siamo nel 1200 a.C. quindi siamo a 3200 anni dai nostri tempi da quando questa Parola è stata proferita - Dio chiamò il suo popolo a raccolta e disse due parole: “Io oggi metto dinanzi a te la vita e la morte, la benedizione e la maledizione. Scegli cosa vuoi. Ciò che scegli ti sarà dato. Se tu scegli la vita, ascolta la mia Parola. Se non vuoi scegliere la vita, non la scegliere; Io non ti posso obbligare. Però sappi che non c'è vita se non scegli la mia Parola”. La stessa cosa disse il Signore ad Adamo il giorno della sua creazione: “Vedi, Io metto dinanzi a te l'albero della vita e l’albero della morte. Se vuoi mangiare la vita, mangia dell'albero della vita, se vuoi mangiare la morte, mangia dell’albero della morte. Però sappi che se mangi dell'albero della morte morirai”. Dio è serio con noi, non ci inganna. Mai ha ingannato: “Io metto dinanzi a te la benedizione e la maledizione, la vita e la morte. Io ti dico scegli la vita, però, se tu vuoi scegliere la morte, te la scegli. Sei tu che la scegli. Domani non puoi dire che io ti ho dato la morte”. Mentre oggi noi cosa diamo? Diamo la morte, perché diciamo che non c'è bisogno di Cristo, non c'è bisogno della Parola, non c'è bisogno del Vangelo. Lo possiamo pure dire, però tradiamo: tradiamo Cristo, tradiamo lo Spirito Santo e tradiamo l'uomo. Io francamente non mi sento e non voglio tradire né Cristo, né il Padre, né lo Spirito Santo e neanche voi. Non vi voglio tradire. Non vi obbligo - perché noi non obblighiamo nessuno - però è giusto che non si tradisca né Dio, né l’uomo. Perché, ripeto, senza Cristo i problemi non li risolvete mai. Perché i problemi non si possono risolvere. I problemi li risolve il Padre in Cristo per lo Spirito Santo attraverso la nostra testimonianza che rendiamo a Cristo, al Padre e allo Spirito Santo.
</p>

<p>
<b>♦</b> Chi non è cristiano e pensa di poter amare l’altro pur non essendo da Dio, che tipo di amore può dare al fratello, senza essere in comunione con lui perché non è in comunione con Dio? / Chi non ha conosciuto Cristo perché non gli è stato annunciato ha quell'amore che viene dall'osservanza dei precetti della sua coscienza. Per esempio: non rubare, non commettere adulterio, non desiderare la donna d'altri, rispettare l’uomo perché è degno di rispetto. Allora questo tu lo puoi fare per grazia di Dio perché è sempre la grazia di Dio che ti aiuta. Con la grazia di Cristo che ti è data in virtù dei meriti di Cristo, anche se sei pagano - perché senza Cristo non c'è grazia -  tu puoi vivere quell'amore “naturale” che però non raggiunge il sommo della perfezione e della bellezza. Giobbe aveva un amore grande, aveva una coscienza quasi perfetta, però gli mancava ancora qualcosa: gli mancava Cristo. E a tutti quelli dell'Antico Testamento manca Cristo. A Davide mancava Cristo. Giobbe che è un pagano è senza Cristo, gli manca Cristo. E tu te ne accorgi che manca ancora Cristo. Se tu leggi certi Salmi ti accorgi che ancora Cristo manca perché le espressioni che questi Salmi dicono sull'uomo sono espressioni che attestano la carenza di Cristo. Ecco perché noi dobbiamo portare ognuno a Cristo: perché Cristo ti dona la pienezza, la completezza, la perfezione dell'amore, ti libera da ogni vizio, da ogni pensiero non santo, da ogni desiderio non puro. Ti mette in una condizione nuova Cristo Gesù. Al mondo cosa manca oggi? Cristo. Al cristiano cosa manca oggi? Cristo. Ecco perché noi dobbiamo avere questo amore soprannaturale da dare tutto al corpo di Cristo: perché il corpo di Cristo possa dare se stesso a Dio per la salvezza del genere umano. È un cammino questo, occorre del tempo, però ce la possiamo fare se crediamo. Se non crediamo non ce la possiamo fare. Al Vecchio Testamento cosa manca? Cristo. Al mondo cosa manca? Cristo. A noi cristiani cosa manca? Cristo. Noi, pur essendo cristiani, non pensiamo come Cristo. Tutto il putiferio che c'è nel mondo oggi che cosa ti attesta? Che al cristiano manca Cristo e quindi pensa non da Cristo, legifera non da Cristo, vuole non da Cristo. E cosa poi vuoi tu senza Cristo? Non puoi fare nulla perché non risolvi i problemi dell'umanità, non risolvi i problemi della salvezza. Puoi scrivere anche mille leggi però l'uomo rimane sempre lo stesso, non cambia, perché chi cambia l'uomo è Cristo. E allora ti devi convincere questa sera che a noi manca una sola persona: Cristo. Cristo è il dono che il Padre ha fatto all'umanità, non ai cristiani: “Dio ha tanto amato il mondo da dare il Figlio suo unigenito affinché chiunque crede in Lui abbia la vita eterna”. Questo bisogna scriverlo in ogni luogo, in ogni casa, in ogni cuore, in ogni libro. Perché questa è la via della vita: Cristo. Senza Cristo perdiamo tempo perché l'uomo non cambia senza Cristo e l'uomo cambia solo quando risiede in Cristo, per opera dello Spirito Santo, attraverso il ministero sacramentale della Chiesa.
</p>

<p>
<b>♦</b> Nella comunione trinitaria si nota una semplicità di amore inarrestabile verso l’uomo. Perché invece l’uomo vive la sua esistenza in modo tortuoso e complesso? / Se si è in Cristo e nello Spirito Santo le cose sono semplici. Se non si è in Cristo e nello Spirito Santo le cose sono complesse: si pensa dalla carne e non dallo Spirito. Se tu vuoi la semplicità evangelica devi stare nell'obbedienza alla Parola del Vangelo. Allora starai in Cristo Gesù, starai nello Spirito Santo. Vedrai come Cristo e come lo Spirito Santo vedono. Sei in comunione con loro e puoi parlare agli uomini. Se tu vuoi essere maestro degli uomini, devi essere maestro nello Spirito Santo, dimorando in Cristo. Cristo e lo Spirito non li possiamo mettere in cantina. Se lo fai, sappi che ti metti tu nella cantina della storia. Nella cantina della storia non puoi fare nulla. Molti cristiani sono nella cantina della storia perché hanno messo Cristo e lo Spirito Santo nella cantina del loro cuore. Non possiamo farlo. Li dobbiamo mettere al centro del nostro cuore e noi al centro del loro cuore. Questo è il mistero che Cristo ci svela quando ci dice: “Come il Padre ha amato me io ho amato voi. Rimanete nel mio amore. Se osservate la mia Parola rimarrete nel mio amore come io rimango nell'amore del Padre mio osservando la sua Parola”. Cristo ha messo il Padre e lo Spirito Santo al centro del suo cuore. Non li ha messi in cantina. Noi invece lo stiamo facendo. Se lo fai, ti metti tu nella cantina della storia e la storia non la puoi più salvare. È quello che sta succedendo a molti cristiani di oggi. Non riusciamo più neanche a pensare come Cristo, a pensare secondo il Vangelo, a pensare alla verità, a pensare da uomini. Quello che è più spaventoso oggi è che non riusciamo più neanche a pensare da uomini. Questa è la tragedia nostra: nemmeno da uomini naturali, figurati se possiamo pensare al soprannaturale. E poi ci diciamo cristiani. Non riusciamo a comprendere neanche questa stupenda opera che il Signore ci ha dato che è la nostra natura, il nostro corpo, la nostra vita. Questo è il problema: abbiamo messo Cristo e lo Spirito Santo in cantina. E io non vorrei che voi metteste Cristo e lo Spirito Santo nella cantina del vostro cuore, perché poi sarete messi voi nella cantina della storia. Oggi molti cristiani sono in questa cantina della storia e non riescono più a fare nulla, neanche a pensare naturalmente la verità dell'uomo. Questo è triste. Chiediamo alla Vergine Maria che ci conceda la grazia di abitare in Cristo e nella sua Parola sempre, per essere nello Spirito Santo e poter parlare all'uomo con un linguaggio divino e non con un linguaggio umano.
</p>


<hr>


<span class="backlinks">
<hr class='footnotes'>
<b>Backlinks:</b>
<br />
<a href=''>ABATO</a>

</span>

</div>
</div>
</body>
</html>
