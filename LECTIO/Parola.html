<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../pills.css" />
<script type="text/javascript" src="../pills.js"></script>
<title>ZAPP</title>
</head>

<body>

<div id="dbase" class="buio">

<div id="DB0">
<p onclick="cambia(1)">TEST1</p>
<p onclick="cambia(365)">TEST2</p>
<p onclick="cambia(720)">TEST3</p>
</div>

<p>IV Domenica di Avvento Anno B / IL SIGNORE TI FARA' UNA CASA (2Sam 7,1-5.8-12.14.16) / Quando un uomo interpreta i disegni di Dio, frena la storia e arresta la marcia della salvezza. La Terra Promessa è solo una tappa del cammino del popolo eletto, bisogna andare infinitamente ed eternamente oltre. Il Signore, grande nei pensieri, è sempre al di là dei nostri, piccoli, miseri schemi mentali. Il regno da Lui progettato non avrà limiti, non conoscerà chiusure; sarà universale, atemporale, eterno e tale dovrà essere anche il suo re. Questo disegno solo Dio lo può realizzare, solo lui ne possiede qualità e capacità, e tuttavia è annunciato che lo compirà un discendente di Davide, nato da lui, un suo figlio. La storia posteriore, nel Nuovo Testamento, svelerà l'esatto significato della parola detta da Dio per mezzo del profeta Natan, quando l'Angelo annunzierà a Maria il mistero dell'Incarnazione, quando Cristo risorgerà dai morti e, asceso al cielo, manderà il suo Santo Spirito.</p>
<p>Santa Famiglia di Gesù, Maria e Giuseppe / "IL SIGNORE VISITÒ SARA (Gn 15,1-6;21,1-3) / Paternità e maternità sono dono di Dio, frutto della sua benedizione alla prima coppia (Gn 1,28). Dio interviene nella storia dell'uomo e la sua Parola chiama, promette, dona vita, salvezza, gioia ed esultanza, allieta di un figlio una famiglia ed il suo popolo di un salvatore. Sara era sterile e anche fuori età, il Signore entra nella sua casa ed in essa rinasce la speranza. Molti anni Abramo dovette attendere, per lungo tempo la sua fede fu messa alla prova. Ma la parola di Dio è irrevocabile, essa con certezza si compie a suo tempo, ma prima è necessario che l'uomo venga trovato fedele, che tema Dio e su di lui, come su roccia solidissima, fondi il suo presente, ma soprattutto il suo futuro.</p>
<p>Epifania del Signore Anno B / ALZA GLI OCCHI INTORNO E GUARDA (Is 60,1-6) / In momenti bui della storia, quando i cuori si rinserrano nella delusione e nello sconforto, per mezzo dei suoi profeti, il Signore ridona fiducia, apre gli animi alla speranza, annunzia consolazione, promette un futuro ricco di grazia e di benedizione. La capitale del Regno di Dio ed il suo tempio, vivevano nell'abbandono. Isaia vede un afflusso di popoli, una carovana di re e di principi che salgono per lasciarsi illuminare dalla luce e dalla gloria del Signore che brilla su Gerusalemme. La profezia si compie nel suo significato spirituale: da Giuda è nato il Sole di giustizia, il Nuovo Tempio, Cristo Gesù, Signore delle genti, Luce del mondo, Grazia e Verità dell'universo, Redenzione del genere umano. E' Lui la Speranza del mondo, la Vita dei popoli, lo Splendore del creato. Alla sua luce deve camminare il popolo dei redenti e dei salvati e quanti cercano Dio.</p>
<p>Battesimo del Signore Anno B / ASCOLTATE E VOI VIVRETE (Is 55,1-11) / Da quando l'uomo fu creato, fin dal principio nel giardino dell'Eden, la sua vita è nell'ascolto della Parola del suo Signore. Sovente Dio non è ascoltato, per incoscienza, per rifiuto, per ribellione, per sorda opposizione. Si fa allora l'esperienza di morte, ci si consuma nella vanità e nell'inconsistenza. Israele non prestò fede alla voce del suo Liberatore e Padre, si trovò nell'esilio, nella dura schiavitù babilonese. Ma il Signore ama l'uomo di un amore eterno e sempre gli rifà la stessa proposta di ascolto e di messa in pratica della sua parola di vita e di benessere, lo chiama a gustare il suo pane e a bere il vino e il latte della grazia. La parola di Dio è come pioggia benefica, fecondatrice di nuova vita, apportatrice di benedizioni. Questa parola di salvezza ci verrà data attraverso un uomo, costituito da Dio principe e sovrano delle nazioni. Alle acque del Giordano la profezia si compie, è Cristo Signore, il Figlio Unigenito del Padre, l'uomo che Dio ha mandato per insegnarci l'ascolto, per darci il pane del regno messianico e il vino nel banchetto eterno.</p>
<p>II Domenica Anno B / IL TUO SERVO ASCOLTA (1Sam 3,3-10.19) / Al tempo dei Giudici, in Israele "ognuno faceva quel che gli pareva meglio" (Gdc 21,25). Neanche il sacerdozio risplendeva per santità e purezza cultuale: "I figli di Eli erano uomini depravati; non tenevano in alcun conto il Signore, né la retta condotta dei sacerdoti verso il popolo" (1Sam 2,12-13). La sentenza pronunciata contro lo stesso Eli è severo ammonimento: "Chi mi onorerà anch'io l'onorerò, chi mi disprezzerà sarà oggetto di disprezzo. Ecco, verranno giorni in cui io taglierò via il tuo braccio e il braccio della casa di tuo padre. Dopo, farò sorgere al mio servizio un sacerdote fedele che agirà secondo il mio cuore e il mio desiderio" (1Sam 2, 30-31.35). È Samuele, il servo fedele che Dio si sceglie e al quale rivela la vendetta che stava per cadere sulla casa di Eli, perché "sapeva che i suoi figli disonoravano Dio e non li ha puniti" (1Sam 3,13). Il Sacerdote è ministro della gloria del Signore, per la sua parola e la sua opera la santità di Dio deve riempire l'universo. Samuele fu chiamato notte per questo.</p>
<p>III Domenica T.O. Anno B / ANNUNZIA LORO QUANTO TI DIRO' (Gio 3,1-5.10). / Giona è il profeta che si rifiuta di obbedire a Dio per motivi "teologici": il peccato di Ninive non deve essere perdonato. Si imbarca per fuggire "lontano dal Signore"; gettato in mare, da un grosso pesce è inghiottito e poi rigettato sulla spiaggia. Viene nuovamente mandato a Ninive, qui predica la conversione e la penitenza, ma si addolora per il perdono concesso dal Signore ai Niniviti. Dio è veramente grande nei pensieri, l'uomo invece sovente è meschino, piccolo, incapace di penetrare il disegno della salvezza, si chiude in se stesso e pone ostacoli alla realizzazione della volontà divina. L'apostolo una cosa sola deve fare: riferire tutta e solo la volontà manifestata di Dio, con docilità e apertura della mente e del cuore, con fiducia piena nel Signore che vuole il bene di tutte le sue creature, con desiderio ardente e con lo zelo che lo divora per la causa della salvezza.</p>
<p>IV Domenica T.O. Anno B / IO GLIENE DOMANDERÒ CONTO (Dt 18,15-2O). / E' obbligo grave di coscienza ascoltare le parole che il profeta dice in nome di Dio, essendo noi dotati di ogni capacità di sapienza e di intelligenza per discernere con certezza la vera parola del Signore. Per cattiva volontà avviene però che si soffochi nel proprio cuore la voce dei veri profeti, ma del non ascolto dobbiamo rendere conto a Dio. Anche per il profeta ci sarà un severo giudizio, se avrà osato dire parole che il Signore non dice. Cristo è il profeta pari a Mosè, suscitato da Dio per la nostra salvezza, ma Cristo è più che profeta, egli è Dio stesso, fattosi carne, venuto ad abitare in mezzo a noi per parlarci con la sua autorità divina, per rivelarci il Padre con segni, prodigi e parole, per darci lo Spirito Santo, per redimerci dalla nostra colpa per mezzo della sua morte e risurrezione, per generarci alla nuova vita di figli, costituendoci eredi della vita eterna.</p>
<p>V Domenica T.O. Anno B / UN SOFFIO È LA MIA VITA (Gb 7,1-4.6-7). / La vita dell'uomo è avvolta dal mistero del dolore. Come causa remota la sofferenza è frutto di quel primo peccato, che entra nel cuore dell'uomo ne ha modificato totalmente la natura. Da natura creata per la vita l'ha fatto divenire natura votata alla morte. Ma essa non sempre è causata da un peccato personale. Il soffio di sofferenza deve trasformarsi per tutti in soffio di redenzione. Alla luce del nuovo testamento e della croce di Cristo essa diviene il passaggio obbligato dell'uomo che dalla morte deve passare alla vita, dalla terra al cielo, dal presente all'eternità, dalla lontananza da Dio alla vicinanza con lui. La sofferenza è il cammino redentivo dell'uomo, di sé stesso e dei suoi fratelli, in Cristo, per Cristo, con Cristo, nel suo corpo, compiendo ciò che ancora manca perché il passaggio sia perfetto, totale, pieno.</p>
<p>I Domenica di Quaresima Anno B / LA MIA ALLEANZA CON VOI (Gn 9,8-15). / Dopo il diluvio universale (Gn 6,5-8,22), Dio dà inizio alla ricostruzione dell'uomo, alla sua rifondazione, o nuova creazione. E' un cammino lentissimo, che parte da lontano, e che mostra tutta l'eterna misericordia e l'infinito amore con il quale il Creatore ama la sua creatura e la vuole salva. Dio manifesta all'uomo la volontà di non più distruggere la terra, né i suoi abitanti. E' la prima alleanza di salvezza. I profeti lo confermeranno: Dio non vuole la morte del peccatore, ma che si converta e viva (cfr Ez 18,1-32). Mai più Dio distruggerà l'uomo; una sola cosa egli vuole ormai: la salvezza delle sue creature. Quando le nubi salgono minacciose un segno gli farà ricordare questa decisione e si asterrà dal mandare le acque distruttrici sulla terra: è l'arco che si distende nel cielo. Grande e misericordioso è il Signore. Egli ci vuole salvare e per questo si impegna con una alleanza perenne, per sempre.</p>
<p>II Domenica di Quaresima Anno B / OFFRILO IN OLOCAUSTO (Gn 22,1-18). / Il cammino di Dio per la nostra rigenerazione passa attraverso la collaborazione dell'uomo, per mezzo della sua obbedienza piena, totale, di tutta la vita. Tutto può Dio, tranne che disporre del cuore dell'uomo senza la sua volontà. E' nell'offerta della propria vita e in tutte le manifestazioni, la prova cui Dio sottopone chiunque egli chiama. Purtroppo in questa prova si cade. L'uomo di suo gradimento è disposto a dare a Dio qualche cosa, ma difficilmente è pronto con totale obbedienza a mettere la sua vita nelle mani del Signore per compierne interamente il volere. Quando Dio chiede, l'uomo si ribella, si adira, non lo riconosce, si ammala di mente e di cuore, parla male, bestemmia contro il suo Signore e poi, cosa sorprendente, dice di amarlo e di volerlo servire. Abramo così non si comportò; egli fece in tutto secondo il comando del Signore, anche quando gli costò il sacrificio del figlio.</p>
<p>III Domenica di Quaresima Anno B / TUTTE QUESTE PAROLE (Es 20,1-17). / Con il peccato la coscienza diviene sorda, la volontà debole, come ammalata, la voce del bene e del male si soffoca, fino anche ad estinguersi, il cuore si pietrifica. Con costante premura Dio viene incontro all'uomo, lo chiama, gli parla, nuovamente gli indica il sentiero della vita. Al Sinai dona a Mosè le tavole, scritte con il suo dito, contenenti la manifestazione della sua volontà. I comandamenti sono il codice della vera libertà dell'uomo, della sua autentica e pura socialità, di quella spiritualità che trascende ogni concupiscenza e riannoda l'uomo al suo mistero soprannaturale. Signore dell'uomo è Dio, nella sua volontà l'umanità vive. Ogni altra cosa che si impadronisce del nostro cuore, e ne diviene signore, porta solo desolazione, schiavitù, morte. Senza comandamenti non c'è l'uomo; c'è solo una schiavo che opera contro altri schiavi per trarre quel misero vantaggio di schiavitù per un più grande asservimento al peccato.</p>
<p>IV Domenica di Quaresima Anno B / SCHERNIRONO I SUOI PROFETI (2Cro 36,14-23). / Il peccato è rovina, desolazione, morte. La storia testimonia che le sue conseguenze a volte durano tutta una vita, vanno oltre la stessa vita, si ripercuotono su tutta la comunità umana. Ma Dio ama l'uomo, lo vuole nella benedizione e per questo lo invita alla conversione, al ritorno all'obbedienza e all'ascolto della sua voce. Sovente l'uomo è sordo, insensibile, deve prima passare attraverso la catastrofe, la distruzione, il fuoco divoratore, per convertirsi al Dio della pace e della gioia. Il ritorno dura poco, il tempo di dimenticare la negatività subìta e poi di nuovo in corsa verso il male, lontano dal Signore, il quale con infinita misericordia e pazienza continua a inviare messaggeri e profeti per fare ritornare a Lui noi, che ostinatamente e con cattiveria ci rifiutiamo, ci scagliamo contro i suoi inviati fino ad ucciderli, dopo averli derisi, scherniti, umiliati.</p>
<p>V Domenica di Quaresima Anno B / LA MIA LEGGE NEL LORO ANIMO (Ger 31,31-34). / L'amore di Dio, che non vuole conoscere ostacoli, né fermarsi dinanzi al peccato dell'uomo, annunzia una nuova alleanza, differente per contenuti e modalità da quella antica: la legge non sarà più scritta su tavole di pietra, bensì incisa nel cuore dell'uomo, anch'esso trasformato, per l'opera onnipotente dello Spirito Santo. L'uomo così potrà conoscere il Signore, amarlo, servirlo, prestare a lui il culto in spirito e verità. Dio avrà ancora pietà dell'uomo: perdonerà il suo peccato, non ricorderà più le sue iniquità. Anche questa alleanza spirituale, interiorizzata, frutto della carità di Cristo, vivrà per la fede dell'uomo. Anch'essa potrà fallire nella cattiva volontà di chi, nel peccato, abbandona Dio.</p>
<p>Domenica delle Palme Anno B / IL SIGNORE DIO MI ASSISTE (Is 5O,4-7). / In Isaia la figura del servo del Signore è sconvolgente: è un uomo annientato dal peccato, che egli si addossa per la nostra salvezza. Ogni idea messianica precedente si capovolge, l'unto del Signore non sarà un potente della terra, sarà invece un "povero", fattosi tale per amore. Povero nei diritti, nel rispetto, nella dignità. Il cristianesimo per essere vero deve anch'esso rivestirsi di povertà, di annientamento. Non si tratta più di condividere la sorte dei poveri, di difendere i loro diritti, ma di diventare senza diritto e senza rispetto come loro, per una scelta di vita, perché abbiamo deciso di proclamare l'obbedienza a Dio di ogni creatura, di predicare il vangelo della volontà divina, di annunziare la venuta del suo regno in mezzo a noi.</p>
<p>Santissima Trinità Anno B / IL SIGNORE È DIO (Dt 4,32-34.39-40). / La fede di Israele, nel corso della sua storia, si purifica, perché si libera dalle molteplici credenze umane e si fonda sempre più nella rivelazione. Dio è unico Signore, in cielo e sulla terra. "Il Signore è Dio lassù nei cieli e quaggiù sulla terra; e non ve n'è altro". Egli non è assente dalla storia del suo popolo, ne è invece l'artefice, il soggetto. La vita del mondo è nelle sue mani ed è sottoposta al suo governo sapiente e provvidente, al suo giudizio inappellabile. Israele è invitato a leggere la sua storia e a vivere tutto l'amore che il Signore ha versato in essa. Il passato per lui deve essere certezza, garanzia di un presente che può essere vissuto bene solo nell'osservanza della legge dell'Alleanza. La sua vita è nel suo Dio e questi l'ha posta nei comandamenti, la fonte della felicità e della gioia, in cielo e sulla terra. Questa stessa fede deve recuperare il cristiano, oggi.</p>
<p>SS. Corpo e Sangue di Cristo Anno B / ECCO IL SANGUE DELL'ALLEANZA (Es 24,3-8). / Col peccato l'uomo si era separato da Dio e percorreva un cammino di morte del corpo, dello spirito e dell'anima. Per amore divino e gratuito, eterno ed incommensurabile, il Signore non abbandona l'uomo nel suo stato miserevole, va alla sua ricerca, lo invita a riannodare i legami della fedeltà e dell'obbedienza, lo chiama a fare un patto di salvezza con lui. Dio impegna tutto se stesso, ma invita l'uomo a fare altrettanto: è il patto del sangue, il patto della vita, poiché il sangue è la vita. Ormai una sola vita deve unire Dio e l'uomo e questa vita ritualmente è significata dal sangue del vitello ucciso ai piedi del Sinai, ma spiritualmente essa è in Dio e nella sua volontà. Dio è la vita per l'uomo, e questa vita è nella sua Parola; per mezzo di essa, veicolo e strumento, "quasi sacramento", Dio discende, si riversa nell'uomo, si dona totalmente a lui, perché ricominci a vivere, in un processo di ricomposizione e di rifacimento.</p>
<p>X Domenica T.O. Anno B / IO PORRÒ INIMICIZIA (Gn 3,9-15). / Dopo la caduta di Adamo e di Eva, viene preannunziato un evento che squarcia in due storia ed eternità. Dio porrà inimicizia tra la donna e il serpente e tra la stirpe dell'uno e dell'altra. Sappiamo che Cristo è la discendenza della Donna, e, in Lui, tutti coloro che per la fede, nelle acque del battesimo, sono diventati suo corpo. Non c'è riconciliazione tra le due stirpi, c'è sconfitta del serpente, resta la seduzione diabolica che insidia la stirpe dei giusti e la tenta per farla cadere. Questa profezia da molti è stata abolita: l'inimicizia è stata tolta, il bene e il male non solo non sono più separati, neanche più esistono; il diavolo non seduce più, perché più non esiste per molti credenti. Male è oggi ciò che dispiace agli uomini, non più ciò che è contro la volontà di Dio. Disgiunto dalla verità sul peccato, il male è assai personalizzato, relativizzato, storicizzatto, attimizzato. Male è ciò che mi è fatto, non ciò che io faccio. Dio e la sua volontà non interessano più.</p>
<p>XI Domenica T.O. Anno B / COGLIERÒ UN RAMOSCELLO (Ez 17,22-24). / Dio è onnipotente e santo in tutte le sue opere. Per sua volontà l'infinitamente piccolo diviene infinitamente grande. Israele è in esilio, tutto sembra ormai perduto: non più terra santa, non più tempio, non più sacerdozio, non più istituzioni, e neanche più la forza di sperare un futuro ricco di benedizioni celesti. Ma il Signore non abbandona il suo proposito di fare del bene. Israele comincia a pensare e a riflettere, comprende il suo errore. L'esilio è stato causato dal suo peccato, dalla sua idolatria, dal suo smarrimento spirituale. Si pente, ricomincia ad invocare il nome del Signore, il cui cuore freme di compassione. Viene annunziata un'altra grande opera di Dio: dalle ceneri e dal tronco quasi secco, il loro Dio farà ricrescere rigoglioso Israele.</p>
<p>XII Domenica T.O. Anno B / FIN QUI GIUNGERAI E NON OLTRE (Gb 38,1.8-11). / Giobbe è uomo giusto, teme Dio ed è alieno dal male. Messo alla prova e saggiato nel crogiuolo della sofferenza, accetta con pazienza e vive nel silenzio il suo dolore, insultato dalla moglie. All'accusa di ingiustizia dei suoi amici, venuti a consolarlo, egli si ribella, vuole convincerli della sua rettitudine, ma invano. Si rivolge a Dio, a Lui chiede ragioni del suo dramma. Dio non risponde direttamente, lo invita però a riflettere su quanto lo circonda. Se la sua mente non è in grado di cogliere il mistero creato che è finito, come può essa penetrare il mistero di Dio che è infinito? Giobbe una cosa sola deve sapere: Dio non fa niente di ingiusto, anche se quanto avviene è incomprensibile, misterioso, impenetrabile, inspiegabile. L'uomo di fede non comprende, ma vive con fedeltà e fiducia il mistero che lo sovrasta.</p>
<p>XIII Domenica T.O. Anno B / DIO NON HA CREATO LA MORTE (Sap 1,13-15;2,23-24). / La morte è la fine naturale della vita? La rivelazione illumina anche questo mistero: la morte non fu creata da Dio, poiché Dio ha fatto l'uomo per la vita, lo ha fatto ad immagine della propria natura, l'ha creato per l'immortalità. Questo era il disegno e la volontà di Dio sull'uomo. La morte entrò nel mondo per una volontà di male, per l'invidia del serpente antico, che ingannò l'uomo, facendogli trasgredire il comandamento della vita e della benedizione. Dio, Sommo bene e Bontà infinita, ha creato ogni cosa buona, sana, nella giustizia e nella santità. Il male è sempre da ascrivere alla volontà libera e razionale della creatura. E' questo il messaggio, la rivelazione più alta raggiunta dall'Antico Testamento.</p>
<p>XIV Domenica T.O. Anno B / UNO SPIRITO ENTRÒ IN ME (Ez 2,2-5). / E' svelato il mistero della profezia: la parola di Dio ci è data solo per mezzo del suo Spirito, che entra nel cuore dell'uomo, pervade il suo cuore di verità e di amore, illumina la sua mente di luce celeste, muove la sua lingua ed essa proclama quanto ascoltato e visto in modo soprannaturale e diretto, cioè per grazia celeste e per volontà del Signore Dio. Ezechiele svolge il suo ministero di verità in un tempo di grande idolatria, quando Dio aveva già deciso di abbandonare la corrotta, contaminata e nefanda Gerusalemme, profanatrice della Santità divina, con l'abolizione della legge morale, e della sacralità del tempio, con l'intronizzazione in esso di idoli e di immagini di peccato. Il Signore lo avverte: la missione da svolgere non è facile, il popolo è una genia di ribelli, sono figli testardi, dal cuore indurito. Ma egli deve andare, perché un profeta è l'ultimo dono di grazia del Signore, ascoltino, o non ascoltino, ma egli deve porre la salvezza nella conversione e nel pentimento dell'uomo, il quale, se vuole, può ritornare, riconciliarsi, per vivere. Il profeta non viene per condannare l'uomo, è inviato per svelare il suo peccato, in modo che egli si possa convertire e ritornare nella casa del Padre..</p>
<p>XV Domenica T.O. Anno B / NON ERO PROFETA (Am 7,12-15). / Pecoraio di Tekoa e raccoglitore di Sicomori, Amos visse il suo ministero profetico in un tempo di gravi ingiustizie sociali. Israele era separato da Giuda politicamente e religiosamente, l'idolatria e i vitelli di Geroboamo avevano quasi oscurato la vera religione. Restava un tempio in Betel, ma il culto era "religione di stato", a servizio degli interessi del re e dei suoi corrotti cortigiani. Pochi ricchi, tutto il resto poveri sfruttati, ingannati, venduti. Ma Dio vigila sul suo popolo, vuole che ritorni alla fedeltà di un tempo e la fedeltà è nell'osservanza dei comandamenti. Amos è inviato a Betel, nel cuore del regno, ad annunziare la volontà del Signore. Si scontra con i prezzolati e idolatri sacerdoti. Amasia lo contrasta. Non vuole che egli profetizzi. Lo rinvia nel suo paese. Amos non può. Non è venuto per sua volontà, non se ne può andare per sua volontà, ma solo per comando del Signore. Egli ha ricevuto un ordine di profetizzare e profetizzare deve. Piaccia o non piaccia al corrotto sacerdote.</p>
<p>XVI Domenica T.O. Anno B / IL RESTO DELLE MIE PECORE (Ger 23,1-6). / La salvezza è nella grazia, nella verità e nella santità del mediatore. La Storia Sacra testimonia la caduta dei valori morali a causa dei "cattivi mediatori", ma attesta anche la rinascita spirituale per la fedeltà di quanti hanno dato la loro vita per ricondurre il popolo di Dio sui sentieri dell'Alleanza. Attraverso i profeti, sovente il Signore alza la sua voce di lamento contro i pastori che fanno perire il suo gregge. Annunzia il severo giudizio che si abbatterà su di loro: "ecco io mi occuperò di voi e della malvagità delle vostre azioni"; rivela anche la sua volontà di occuparsi personalmente del suo gregge: "radunerò io stesso il resto delle mie pecore". E' in questa volontà di salvezza che si colloca la profezia della venuta di un pastore giusto, di un re vero e saggio, del Messia di Dio. La mediazione tuttavia rimarrà fino alla fine dei giorni, la salvezza dell'uomo sarà sempre posta nelle mani dell'uomo: è la verità della nostra fede. L'uomo si salverà sempre per mezzo della santità, della verità e della giustizia di un altro uomo.</p>
<p>XVII Domenica T.O. Anno B / DALLO DA MANGIARE ALLA GENTE (2Re 4,42-44). / La Provvidenza divina si serve della fede dell'uomo per operare il grande prodigio della moltiplicazione del pane e di ogni altra risorsa. Eliseo riceve venti pani d'orzo, una primizia. Avrebbe potuto tenerli per sé, godere e gioire da solo. Ordina invece che siano messi a disposizione della gente, che era molta. Il pane fu sufficiente a nutrire una così grande quantità di uomini e ne restò anche. E tutto questo per la sua fede. Ogni qualvolta un uomo divide i suoi averi, questi si moltiplicano, arricchendolo. Tutti si possono sfamare sulla terra, Dio ha creato e crea per ciascuno il suo tozzo di pane, la legge però non è l'economia di mercato, ma la carità divina, quella forza interiore che fa sì che l'uomo non accumuli tesori, ma divida quanto il Signore ha messo nelle sue mani. Chi divide con il bisognoso il dono di Dio, lo moltiplica e lo centuplica per sé in questa terra e lo conserva intatto per il regno dei cieli.</p>
<p>XVIII Domenica T.O. Anno B / ALLA MATTINA VI SAZIERETE DI PANE (Es 16,2-15). / Siamo nel deserto, il pane scarseggia, la comunità mormora contro il Signore, rinnega il suo statuto di libertà, rimpiange la sua schiavitù. "Per un pezzo di pane si pecca", dice la Scrittura. Israele per del cibo non riconosce più cosa il Signore ha fatto di lui. E' la storia dell'uomo: sempre il corpo uccide lo spirito e la terra soffoca le aspirazioni dell'anima. L'uomo non sa che il Signore ci mette alla prova per saggiare la fedeltà del nostro cuore, se sappiamo in ogni circostanza tenerlo sempre legato al suo amore e alla sua provvidenza senza limiti. La manna è l'esempio perenne dell'amore di Dio per l'uomo, è anche il segno dell'altro Pane, del Pane vivo disceso del cielo, di Cristo Gesù fattosi eucaristia per la vita di quanti credono in lui.</p>
<p>XIX Domenica T.O. Anno B / ALZATI E MANGIA! (1Re 19,4-8). / Elia aveva sfidato sul monte Carmelo i falsi profeti del falso dio Baal e li aveva sconfitti. Ora deve fuggire, poiché l'empia e crudele Gezabele, vuole la sua testa. Si inoltra nel deserto, le forze gli vengono meno, chiede a Dio di prendersi la sua vita, si addormenta sotto un ginepro. Un angelo del cielo lo sveglia e lo invita a mangiare del pane e a bere dell'acqua, per poter così riprendere il cammino, ancora troppo lungo per lui. Elia mangia e beve, ma poi si ricorica e si riaddormenta. L'angelo lo risveglia, lo invita di nuovo a mangiare e a riprendere il cammino. Solo dopo quaranta giorni e quaranta notti arriverà al monte di Dio, l'Oreb. Per camminare occorre forza, tanta forza. Essa si attinge mangiando e bevendo. Per percorrere la via di Dio necessita una forza soprannaturale, divina, essa è nel sacramento del pane e del vino.</p>
<p>XX Domenica T.O. Anno B / VENITE, MANGIATE IL MIO PANE (Pro 9;1-6). / La vita dell'uomo è in Dio, e gli è stata data sotto forma di alito, ispirato nelle sue narici, all'inizio della sua creazione. Dio, amore eterno ed increato, perché viva nell'uomo e l'uomo viva per questo amore divino e in esso, si dona all'uomo come volontà da osservare. I comandamenti sono la legge della vita: del corpo, dell'anima e dello spirito. Nella storia veterotestamentaria la legge diviene sapienza personificata. Certo, non siamo ancora alla rivelazione neotestamentaria dell'ipostasi della seconda Persona Divina, ma siamo sulla via per raggiungere la completezza dell'autocomunicazione di Dio. Solo nella pienezza del tempo, La Sapienza Eterna ed Increata, il Figlio Unigenito del Padre, discenderà dal cielo, si farà carne nel seno della Vergine Maria, porrà la sua dimora in mezzo a noi, imbandirà il banchetto della vita, ci darà la sua carne sotto forma di pane e il suo sangue sotto le specie del vino, perché l'uomo abbia la vita nel suo nome. E' il miracolo dell'amore del Dio che si fa cibo e bevanda perché l'uomo, quasi in maniera "fisica", mangi e beva il Verbo della vita e la Vita stessa.</p>
<p>XXI Domenica T.O. Anno B / VOGLIAMO SERVIRE IL SIGNORE (Gs 24,1-18). / La santità cristiana è vivere nella giustizia, quindi nella scelta della volontà di Dio, ogni momento della nostra esistenza. La scelta è personale, nessuno può scegliere per gli altri e tuttavia come la propria scelta può essere di aiuto a che molti altri scelgano Dio, così la non scelta può influenzare la moltitudine ad abbandonare il Signore. La giustizia, o l'ingiustizia di uno solo, può rovinare un intero popolo. Giosuè sceglie il Signore. Il popolo, trascinato dalla sua scelta, lo sceglie a sua volta. Cosa che non sempre farà poi nel corso della sua storia, quando la tentazione busserà al suo cuore e l'idolatria andrà alla sua conquista.</p>
<p>XXII Domenica T.O. Anno B / OSSERVERETE I COMANDI DEL SIGNORE (Dt 4,1-8). / Nell'osservanza della legge del Signore è posta la santificazione del mondo. Questa certezza e questa fede dobbiamo noi avere verso la legge santa di Dio, oggi così calpestata e così vilipesa. Essa è stata compiuta in Cristo Gesù, ma non abolita, portata alla sua perfezione di amore e di carità, ma non tolta né estirpata dal cuore dell'uomo. Allontanarsi dalla legge del Signore Dio è compromettere sulla terra il regno della giustizia, quella divina, che cerca il bene vero di ogni uomo, in tutte le sue componenti di anima, spirito, corpo, individualità, socialità, comunità, comunione. Osservarla è imperativo di vita e di benedizione, principio di santità, fondamento di autentica socialità in questo mondo, ormai lontano dai sentieri della giustizia, perché sottrattosi all'unica legge di vita.</p>
<p>XXIII Domenica T.O. Anno B / EGLI VIENE A SALVARVI (Is 35,4-7). / La vita dell'uomo sulla terra è avvolta da infermità, malattia, dolore, assieme a tanta malvagità, sintomi e causa di quella morte frutto del primo peccato. A quest'uomo povero, cieco, zoppo, muto, prigioniero, maltrattato, afflitto ed umiliato, reso schiavo dalla superbia e cupidigia di altri uomini, il Signore promette la liberazione, annunzia la sua venuta operatrice di giustizia vera. Egli è il Signore e il suo giudizio è universale: su ogni carne, su ogni tempo, su ogni azione di bene e di male che l'uomo compie mentre è nella sua vita del corpo. L'uomo di fede può riprendere coraggio, liberarsi dalla paura, dal terrore, dall'ansia e dai tormenti del suo spirito. Niente e nessuno può ostacolare l'opera di Dio in suo favore. Per questo è necessario però che egli si affidi totalmente al suo Dio con fede forte, con obbedienza totale, con pieno compimento della sua volontà. Perché sarà sempre la volontà di Dio compiuta la via attraverso la quale Dio viene per operare la salvezza in suo favore.</p>
<p>XXIV Domenica T.O. Anno B / CHI MI DICHIARERÀ COLPEVOLE (Is 50,5-9). / Man mano che la rivelazione si compie, appare con sempre maggiore chiarezza il disegno di salvezza del Signore Dio. La redenzione dell'uomo, il suo riscatto non sarà politico, bensì morale, dal peccato, e quindi dalla morte e lo realizzerà un uomo, il servo del Signore, passando attraverso una indicibile sofferenza. Anche in questo la mentalità ebraica viene purificata, poiché è affermato con chiarezza che il dolore del Redentore e del Salvatore dell'uomo non è frutto di peccato: la sua coscienza lo proclama innocente e santo. In lui non c'è colpa alcuna. Sembra già di sentire le stesse parole di Cristo Gesù: "Chi mi accuserà di peccato?". Ancora un altro breve passo e saremo alla rivelazione piena della "soddisfazione vicaria". Altra verità è la "volontarietà" del dono del Servo. La redenzione è una sua libera scelta e così l'assunzione del dolore e della sofferenza. E' lui che si è consegnato per amore, liberamente.</p>
<p>XXV Domenica T.O. Anno B / TENDIAMO INSIDIE AL GIUSTO (Sap 2,12-20). / L'espiazione vicaria poggia sul fondamento della libera volontà, attraverso la quale un uomo dona se stesso per amore dei suoi fratelli, ed è retta dal principio della propria innocenza e santità. Questo non significa però che viene esclusa l'altra causa che gli dona origine: il peccato. La lotta durissima è contro il peccato, che si chiama invidia, gelosia, volontà di male fisico e morale, superbia della vita, concupiscenza degli occhi e della carne. L'attacco del male è fino alla morte, l'ultimo suo baluardo. Solo chi rinnega la sua vita fino alla morte, può compiere l'opera di salvezza dei suoi fratelli. Che nessuno pensi di operare il bene secondo Dio senza vincere gli ostacoli del male. Il male è assai potente e con ogni mezzo viene alla nostra conquista. Dieci, venti anni di tentazione per esso non contano, conta la nostra caduta e il nostro abbandono della via della salvezza.</p>
<p>XXVI Domenica T.O. Anno B / SEI TU GELOSO PER ME? (Num 11,25-29). / Lo Spirito Santo di Dio è il Principio soprannaturale di ogni bene. Egli suscita, ispira, muove il cuore e la mente, infonde forza, dona costanza e stabilità, dirige le coscienze nel retto compimento della Volontà di Dio. Ogni uomo è un suo strumento, animato e volitivo, per l'edificazione del Regno di Dio. La luce e la verità eterna, la saggezza e la sapienza, assieme al consiglio e ad ogni altra intelligenza soprannaturale sono dati a noi attraverso la mediazione umana, che è costituita causa seconda, ma ordinaria, di ogni intervento divino nella storia. Nasce una duplice responsabilità in ogni uomo: essere strumento efficiente nelle mani dello Spirito, ricevere e accogliere l'azione dello Spirito che viene dalle altre molteplici strumentalità. E' qui che si soffoca lo Spirito e lo si spegne: non divenendo perfetto strumento dello Spirito e rifiutando, per cattiva volontà, l'altro, di cui si serve lo Spirito per ricondurre sulla via della salvezza. Mentre l'ignavia ci fa strumenti "rotti", quindi inefficienti, la gelosia riduce all'unicità questa ministerialità universale.</p>
<p>XXVII Domenica T.O. Anno B / I DUE SARANNO UNA SOLA CARNE (Gn 2,18-24). / La redenzione non è solo condono di un debito, di una pena, estinzione di una colpa contratta. E tuttavia molti vivono ed operano con questo concetto di redenzione. Non correggerlo è peccato dinanzi a Dio, inculcarlo è peccato contro lo Spirito Santo. La redenzione, e quindi la salvezza, è remissione e perdono dei peccati, ma anche ristabilimento dell'identità dell'uomo, di quella identità originaria, perduta a causa della prima trasgressione e di ogni altro peccato mortale da lui commesso. E' questa identità che il mondo rifiuta ed il cristiano rinnega. E' anche questa identità che non viene più proposta come essenza della verità cristiana e dell'azione di grazia della Chiesa, in Cristo Gesù, per opera dello Spirito. L'identità della sola carne, nel matrimonio, appartiene all'essere dell'uomo, essa è costitutiva, essenziale nel rifacimento della sua immagine. Romperla è uccidere l'uomo. E' il delitto spirituale più grave che uno possa compiere.</p>
<p>XXVIII Domenica T.O. Anno B / PREGAI E MI FU ELARGITA LA SAPIENZA (Sap 7,7-11). / Quando la stoltezza governa l'uomo, le tenebre avvolgono l'esistenza, la vita si nutre di vizi e si alimenta di peccati, la terra si trasforma in sarcofago, che divora ogni anelito di speranza soprannaturale. Nella stoltezza c'è posto solo per gli idoli, la cui adorazione richiede il sacrificio e l'olocausto di ogni valore. La nostra epoca di stoltezza vive e muore, per stoltezza si sta autodistruggendo. E' possibile rinascere a nuova vita, a condizione che si implori da Dio la sapienza. Nella sapienza c'è ogni bene, perché in essa c'è la vita eterna, l'unica cosa di cui necessita l'uomo nel compimento del suo terreno pellegrinaggio verso il regno dei cieli. Ma la sapienza oggi è così lontana dal cuore dell'uomo, perché da lui respinta, bandita, esiliata. Oggi siamo tanto poveri di sapienza. E' questa la vera povertà che rischia di uccidere l'intero pianeta, se noi chiesa non ci decidiamo con prontezza a ritornare alle fonti della vita.</p>
<p>XXIX Domenica T.O. Anno B / EGLI SI ADDOSSERÀ LA LORO INIQUITÀ (Is 53,2-11). / La sofferenza di Cristo è il suo frutto di amore, vissuto fino in fondo in vece nostra, per cancellare il nostro peccato ed espiare la nostra pena. Cristo si fa carne, assume in sé tutte le conseguenze della carne nata da Adamo. Essa è anche legge per chiunque voglia partecipare in Cristo alla redenzione del mondo: assumere la carne peccatrice dell'umanità ed espiare il suo peccato è la via che il corpo di Cristo deve percorrere se vuole operare santità, giustificazione, conversione, impiantagione del regno di Dio sulla terra. Questo mistero è vanificato ogni qualvolta la teologia è trasformata in chiacchiera, la fede in parole vane, il peccato è abolito, il regno annullato, il mistero falsificato, Cristo relativizzato, la Chiesa ridotta a momento religioso nella storia dell'umanità. Vivere il mistero della soddisfazione vicaria è ridare al mondo la possibilità di essere salvato da Cristo e dalla sua croce.</p>
<p>XXX Domenica T.O. Anno B / IL SIGNORE HA SALVATO IL SUO POPOLO (Ger 31,7-9). / Israele è depositario di una promessa: "nella discendenza di Abramo saranno benedette tutte le tribù della terra". Il peccato genera rovine e devastazioni, l'iniquità causa distruzioni e morti, l'ingiustizia produce un frutto di esilio e di allontanamento dalla terra promessa. La parola di salvezza rimane in eterno e dalla deportazione in Babilonia il Signore ricondurrà un resto purificato e fedele che terrà accesa nella storia la fiaccola della speranza. Il ritorno nella terra è opera esclusiva di Dio, non è un fatto umano, poiché è umanamente impossibile che ciechi, zoppi, donne incinte e partorienti dall'estremità della terra per loro forze e per mozione interiore decidano di far ritorno nel paese che essi non hanno mai conosciuto, poiché nati in esilio, in regime di schiavitù e di perdita della propria identità di popolo di Dio.</p>
<p>XXXI Domenica T.O. Anno B / IL SIGNORE È UNO SOLO (Dt 6,2-6). / Fede e amore traggono la linfa della loro vita l'uno dall'altra e chi li separa li uccide nel cuore e nella mente. La fede senza l'amore è pura idea, teoria, concetto, nozione; l'amore senza la fede è sofisticato egoismo, ricerca dell'affermazione del proprio essere, sfruttamento, con deliberata coscienza, delle povertà fisiche e morali, uso delle persone per il raggiungimento della propria idolatrica idealità e per l'appagamento di quella sete di imporsi. E tutto questo in nome della carità, dell'amore, del servizio. Da sempre il Signore Dio ha unito fede e amore, fede nella sua parola, nella sua unicità, amore per la sua persona, ma amore pieno, totalizzante l'essere, perché dono di tutto se stessi nel compimento della sua volontà. Molti dicono di amare il Signore, ma il loro amore non è compimento della volontà divina, è contro, o senza di essa, perché ignorata, combattuta, dichiarata non vera, erronea, falsa. La fede è per molti l'affermazione del proprio pensiero e della propria filosofica peccaminosità.</p>
<p>XXXII Domenica T.O. Anno B / LA MANGEREMO E POI MORIREMO (1Re 17,10-16). / La carestia regnava sulla terra. Elia, perseguitato dall'empia Gezabele, si rifugiò in terra straniera, in Zarepta di Sidone, dove una vedova, con un figlioletto, seppe condividere con lui la sua "abbondanza", mettendogli a disposizione l'ultimo pugno di farina e l'ultima goccia di olio. Ciò che colpisce in questa vedova assai povera è la sua ricchezza d'animo, la sua non disperazione, quella fiducia che non si abbatte e non si perde neanche dinanzi allo spettro della morte. Questa vedova è ricca di forza spirituale, che le fa condividere con Elia vita e morte. Per questo il Signore la premia e le concede la grazia di avere ogni giorno un altro pugno di farina ed un'altra goccia di olio. La nostra civiltà del progresso e la nostra sete di possesso mal si adattano con lo spirito di questa donna. Noi abbiamo bisogno di altro; il nostro cuore vuoto e disperato è un sacco bucato che disperde quanto in esso viene posto, perché non diviso con i fratelli secondo giustizia, rettitudine e grande carità.</p>
<p>XXXIII Domenica T.O. Anno B / CHIUNQUE SI TROVERÀ SCRITTO NEL LIBRO (Dn 12,1-3). / Siamo in cammino verso l'eternità, abitiamo in un tenda d'argilla nell'attesa di essere rivestititi dell'altra tenda, quella spirituale ed eterna. Viviamo nella caducità, nella finitudine, nella transitorietà. Il tempo è prova di fedeltà, di volontà di bene, di capacità di trascendere il momento e di aprire il cuore e la mente a ciò che non tramonta. Il regno dei cieli è grazia, ma essa è data all'uomo sotto forma di seme di bontà, di misericordia, di carità, di quell'amore sino alla fine che contrassegnò la vita e l'opera di Cristo. Il paradiso è il frutto di questo seme: è grazia il seme, è grazia anche il frutto e tuttavia esso deve maturare attraverso la consumazione della nostra vita posta a servizio della carità di Cristo. Il male invece produce un altro frutto, un frutto di perdizione e di tormento eterno. Ognuno raccoglierà ciò che avrà fatto crescere, in bene o in male, in questa vita, nel tempo della prova.</p>
<p>Nostro Signore Gesù Cristo, Re dell'universo /UNO, SIMILE AD UN FIGLIO DI UOMO (Dn 7,13-14). / Il linguaggio profetico assai chiaro nelle parole e nelle espressioni, non è tuttavia semplice nella sua comprensione immediata. I concetti rivelati annunziano un futuro da compiersi, in un tempo e in una storia, un una attualità che è di per se stessa incapace naturalmente di pensarli e di progettarli. Alla mente e allo spirito viene affidata una verità vista, non riconducibile in nessun caso ad uno sviluppo storico o ad altro che può maturare naturalmente e che con buona intelligenza può anche essere previsto come conseguenzialità di atti successivi. Daniele vede un uomo investito di divinità, uguale a Dio. E tuttavia è un uomo, perché simile ad un figlio di uomo. Nella rigida legge del monoteismo ebraico questa visione non è frutto di mente umana, perché contro la stessa storia di Israele, la quale era severissima contro ogni infiltrazione di idolatria tra i figli di Israele. La profezia di Dio rompe schemi, rinnova la storia perché la crea, le apre vasti ed infiniti orizzonti. Essa è soffio rinnovatore di molte menti e tantissimi cuori.</p>
<p>I Domenica di Avvento Anno C / IO REALIZZERÒ LE PROMESSE DI BENE (Ger 33,14-16). / La storia della salvezza è nelle mani di Dio. E' Lui che dall'alto dei cieli vigila perché ogni promessa fatta si compia nel tempo degli uomini e si realizzi per la redenzione dell'umanità. Anche oggi, come ieri, egli ha lasciato il Suo Spirito alla sua Chiesa perché sempre la conservi nella verità di Cristo e la rinnovi con le meraviglie della sua grazia. Il messia di Dio venturo nascerà, verrà tra noi a portare la sua giustizia, a proclamare il diritto, a ricondurre l'uomo nel Regno del Padre suo, dopo averlo rinnovato con il suo amore e santificato con la sua grazia. L'avvento dovrà essere per noi conversione del nostro modo di pensare, volere ed agire. Questo tempo deve insegnarci che Signore della storia è Dio e non l'uomo e l'uomo può essere artefice di storia santa solo nella santità del Signore Dio. Senza Dio non possiamo fare l'uomo, perché l'uomo lo fa e lo rifà sempre il Signore ed il suo Santo Spirito. Egli viene per questo.</p>
<p>II Domenica di Avvento Anno C / DIO RICONDURRÀ ISRAELE CON GIOIA (Bar 5,1-9). / La speranza è la forza di ogni uomo di Dio, essa però ha il suo fondamento nella fede. Per avere una grande speranza occorre possedere una grandissima fede fatta di ascolto purissimo e quindi di amore che avvolge tutto l'essere. La fede confessa la Signoria di Dio sopra ogni carne, ogni evento, ogni storia. La speranza attende, vive di certezza che il Signore interverrà, sorgerà un giorno a portare la liberazione agli oppressi, a quanti sono stati fatti schiavi da altri uomini, a tutti coloro che giacciono nell'ombra del dolore, della sofferenza, dello sfruttamento, dell'esilio morale e spirituale, a quanti sono dispersi, senza patria, perché tolta loro dalla cattiveria dell'ingiustizia e dalla malvagità dell'egoismo e della sopraffazione. Dio è il liberatore, egli viene per liberare l'uomo dal male antico, dal peccato che lo fa idolatra, ingiusto, nemico del bene, amante del male, lontano da Dio e dall'uomo, in esilio da noi stessi, dai fratelli, da Dio, nella terra straniera del male e dell'oppressione.</p>
<p>III Domenica di Avvento Anno C / GIOISCI, FIGLIA DI SION (Sof 3,14-18). / C'è gioia quando il Signore concede il perdono e l'uomo ritorna a praticare la giustizia e a vivere l'alleanza con il suo Dio. Gioisce anche il Signore quando la sua creatura abbandona la via del male e ricomincia a vivere nella santità. La gioia è pienezza di vita, ed essa nasce dal cuore purificato, mondo da ogni traccia di peccato, libero da tutte le trasgressioni che lo intorpidiscono, lo rendono pesante, lo sotterrano nell'angoscia, nella tristezza, nell'inquietudine dell'essere. L'inquietudine è il male del nostro tempo ed è il segno di una assenza, l'assenza di Dio nell'intimo dell'uomo. Quest'uomo che possiede tutto non possiede la gioia, la cerca affogandosi nelle cose di questo mondo, ma le cose affogano il cuore, lo soffocano, togliendo con ciò stesso ogni possibilità di gustare briciole di felicità, attimi di elevazione dello spirito. L'avvento vuole essere per noi ritorno alla gioia, quella vera, pura, dello spirito, perché della coscienza e dell'anima.</p>
<p>IV Domenica di Avvento Anno C / LE SUE ORIGINI SONO DALL'ANTICHITÀ (Mic 5,1-4). / La storia è il fondamento visibile della verità della Parola del Signore, l'altro fondamento è il cuore dell'uomo, assieme alla sua intelligenza e razionalità. E' infatti il tempo il terreno nel quale la rivelazione matura i suoi frutti e l'uomo, se vuole, può coglierli per gustare la salvezza che il suo Signore ha preparato per lui. Il Messia nascerà a Betlemme, la sua però non è un'origine solo dal tempo, dalla carne, dalla stirpe degli uomini. La profezia annunzia di lui qualcosa che va oltre il tempo e la storia: egli viene dall'antichità e dai giorni più remoti, dall'"antichità" prima della creazione del mondo e dai "giorni" dell'eternità, quando la storia ancora non esisteva. Egli è Dio, anche se nasce dalla storia e dal tempo e nella storia e nel tempo compie l'opera della salvezza, che è quella di ricondurre l'uomo oltre la storia ed il tempo. E' il mistero del Salvatore di Israele e di ogni uomo. La sua opera sorpassa ogni confine spazio-temporale ed etnico-razionale. Egli è venuto per ricondurre ogni uomo alla sua origine, in quell'antichità di Dio, senza peccato e senza idolatria.</p>
<p>Santa Famiglia di Gesù, Maria e Giuseppe / ANCH'IO LO DO IN CAMBIO AL SIGNORE (1Sam 1,20-28). / Anna non può avere figli, si presenta dinanzi al Signore e sfoga il suo dolore. A lui chiede un figlio con voto di consacrarlo per tutta la vita al suo servizio. Il Dio onnipotente e creatore esaudisce la preghiera e Anna mantiene la parola data. Quando la sofferenza diviene invocazione che nasce dalla fede nel Dio Signore dell'universo ed è il cuore che prega e non le labbra, c'è sempre l'esaudimento. Quando la fede fa vibrare il cuore e la preghiera diviene richiesta di luce per vedere il cammino della salvezza e di tenacia perché lo si percorra con volontà perseverante e decisa, allora il Signore ascolta sempre i suoi figli. La preghiera non è evasione dalle proprie responsabilità umane, ma assunzione di ogni nostro compito nel nome del Signore. Essa è affidamento a Dio, perché sia forza nella nostra debolezza, luce nelle tenebre, chiarezza nella confusione, conforto e speranza nella solitudine, sollievo nella stanchezza, risurrezione nella morte. La preghiera aiuta l'uomo a vivere responsabilmente la propria storia, riferendola sempre e costantemente a Dio.</p>
<p>II Domenica dopo Natale Anno C / LA SAPIENZA LODA SE STESSA (Sir 24,1-12). / Lo spirito dell'uomo è assetato di sapienza. Tuttavia la sua anima, avvolta da un corpo corruttibile e da una tenda d'argilla, riesce con fatica a percepirne solo spiragli. La volontà poi si interpone e soffoca ciò che la razionalità e l'intelligenza gli fanno cogliere come bene. Ma Dio ha pietà e misericordia dell'uomo. Lo vuole salvare, viene incontro alla sua naturale debolezza e fragilità, gli manifesta dall'alto la luce della verità, gli rivela la sapienza eterna ed immortale, gli fa dono della sua volontà, il cui compimento dona pace, gioia e realizza il cammino vero della sua umanità. Ancor prima del peccato, storicamente, già nell'Eden il Signore aveva indicato all'uomo il suo volere. Dopo la caduta, è Israele che diviene il depositario della saggezza divina, la cui più alta espressione è il dono della legge di Dio. Sapienza eterna di Dio è il Verbo eterno del Padre, fattosi carne e venuto ad abitare in mezzo a noi.</p>
<p>Battesimo del Signore / ALLORA SI RIVELERA' LA GLORIA DEL SIGNORE (Is 40,1-11). / L'esilio è la condizione dell'uomo e non c'è liberazione da esso, se non in una presa di coscienza limpida e chiara, fatta di profonda convinzione interiore. La storia di sofferenza, di morte, di disagio infinito e anche di disgusto per il male e le atrocità che regnano nel tempo degli uomini assieme alla profezia di un intervento di Dio, risolutore e innovatore, perché di salvezza, di redenzione e di liberazione, devono condurci al pentimento, alla determinazione di metterci in cammino, spianando la strada del cuore perché il Signore possa farvi il suo ingresso e manifestare in esso la sua grazia, la sola apportatrice di sollievo e di ristoro per l'anima assetata di bene e di giustizia. Dio è venuto in Cristo Gesù, in lui ha vinto il nostro esilio, fatto di morte e di schiavitù al peccato, è trionfata la vita attraverso la sua risurrezione gloriosa e il dono del suo Santo Spirito, possiamo immetterci sulla via santa che conduce alla nostra liberazione, se veramente sospiriamo la vera ed unica, eterna salvezza.</p>
<p>II Domenica T.O. Anno C / LA TUA TERRA AVRÀ UNO SPOSO (Is 62,1-5). / Dio ama l'uomo di un amore eterno. L'alleanza con la quale egli si è unito ai figli di Israele al Sinai è categoria che si specifica, si interiorizza e si definisce nei profeti come sposalizio. L'amore si personalizza, diviene legame di vita, dono di tutto l'essere: Dio dona se stesso all'uomo, l'uomo è invitato a dare tutto se stesso a Dio, con fedeltà integra, totale, per sempre. Il tradimento con gli idoli è pertanto "prostituzione", "adulterio", peccato gravissimo contro la santità dell'unione sponsale tra Dio ed il suo popolo. Dio non si dà pace, vuole una sposa pura, casta, santa, immacolata, senza né macchie e né rughe. Per questo la purifica attraverso la dura schiavitù dell'esilio babilonese, dove il suo popolo impara cosa significa aver abbandonato il suo Dio e Signore, il suo sposo. Nella conversione Dio riprende la sua sposa, la riconduce nel suo luogo d'origine, nella gioia di un amore ritrovato, nella festa di una conversione avvenuta. L'esilio da Dio, se non interverrà per tempo la conversione, potrebbe essere eterno, e per molti lo diviene.</p>
<p>III Domenica T.O. Anno C / FACEVANO COMPRENDERE LA LETTURA (Ne 8,2-10). / La parola di Dio per essere compresa ha bisogno di mediatori, di persone che attraverso lo studio e la meditazione delle sacre pagine, la contemplazione che immerge lo spirito in Dio e la preghiera che è invocazione al Signore perché apra la mente all'intelligenza della sua rivelazione, vengono rese capaci di leggere il Testo della Scrittura e di darne la spiegazione, dire cioè la volontà di Dio in ordine alla propria salvezza. Quando viene esclusa la mediazione, facilmente prosperano eresie ed errori, confusioni ed ambiguità. Fuori della Chiesa fondata su Pietro e senza l'adesione della mente e del cuore alla sua fede non è possibile svolgere correttamente e santamente la mediazione per la comprensione della Parola di Dio. Oggi molta mediazione è fatta male perché sono tanti coloro che formalmente e apparentemente sono con la Chiesa, essenzialmente sono solo con se stessi, perché senza la fede che la Chiesa ci insegna con carisma infallibile di verità.</p>
<p>Presentazione del Signore / SIEDERÀ PER FONDERE E PURIFICARE (Ml 3,1-4). / Malachia vede in visione di spirito l'ingresso di Gesù nel luogo che esprimeva la presenza di Dio in mezzo al suo popolo e ne rivela il vero significato, quello secondo la fede. Gesù è venuto a purificare il popolo dell'alleanza perché sia nuovamente reso capace di offrire al suo Dio l'offerta pura, l'oblazione monda, secondo giustizia. E' quel culto spirituale frutto di una coscienza libera dalla schiavitù del peccato, opera di un cuore santificato, gesto di una volontà che in ogni circostanza discerne il volere del Signore e lo compie con fedeltà, rettitudine, perseveranza, giustizia e verità. La celebrazione del culto esterno, l'offerta di qualcosa fuori del soggetto offerente, che sia il sangue di Cristo, per noi, o di quello dei vitelli, per i figli di Israele, è invece prassi e peccato costante. Il Signore vuole l'offerta del nostro sangue, della nostra vita, fatta in Cristo e nel suo sangue.</p>
<p>V Domenica T.O. Anno C / ECCOMI, MANDA ME! (Is 6,1-8). / La santità di Dio svela e manifesta il peccato del suo popolo. Isaia riceve la teofania del Dio tre volte santo e si sente immerso in una storia di peccato, avverte la sua miseria spirituale. Prende coscienza della sua colpa, ma anche della misericordia di Dio che lo vuole santo e quindi attraverso il fuoco purificatore lo monda dalla sua iniquità e dai suoi misfatti. Ma Dio non vuole solo la sua salvezza, ma anche che tutto il popolo ritorni a lui con cuore sincero. Manifesta questa sua volontà ma anche la difficoltà di trovare qualcuno che possa compiere questa missione di salvezza. Isaia fa sua la volontà di Dio e offre se stesso per andare a salvare il suo popolo. Isaia deve divenire modello di vocazione, specie di quella sacerdotale, poiché solo in un grande anelito di salvezza che avvolge tutto l'essere si è capaci di dare alla propria vita la giusta risposta, quella secondo Dio.</p>
<p>VI Domenica T.O. Anno C / IL SIGNORE È LA SUA FIDUCIA (Ger 17,5-8). / La vita dell'uomo ha un duplice sbocco: la morte eterna, o la gloria senza fine nel cielo e tutte e due iniziano già nel tempo della storia. Chi affida la propria vita all'uomo e alle sue possibilità per la realizzazione di un presente senza Dio e quindi senza verità, giustizia, santità, perché senza ascolto della parola di salvezza e senza compimento dei divini comandamenti, costui conoscerà il fallimento nel tempo e la disperazione eterna. Chi invece confida nel Signore sarà benedetto ora e sempre, nei secoli dei secoli. Confidare nel Signore vuol dire obbedirlo, ascoltarlo, vivere tutto il Vangelo. Il compimento perfetto della divina volontà e la fedeltà piena all'alleanza domanda il riconoscimento di Dio come Signore, Creatore, Salvatore, Redentore, Liberatore, Vita per ogni uomo. Il frutto di vita, o di morte è nella nostra scelta, esso è stato posto da Dio nelle nostre mani.</p>
<p>VII Domenica T.O. Anno C / NON UCCIDERLO! (1Sam 26,2-23). / Ogni gesto, parola, pensiero, decisione, comportamento deve essere sempre vissuto come davanti a Dio, in conformità alla sua volontà, secondo la sua santa legge. E' Dio il Signore dell'uomo, della sua vita e della sua morte, della sua storia passata, presente ed anche futura. Nessun può agire, facendo il male sulla vita degli altri; se questo accade, si commette un gravissimo peccato contro la Signoria di Dio, poiché ci si è sostituiti al suo disegno sovrano su ogni carne. Davide avrebbe potuto uccidere il suo persecutore, non volle farlo non per cause di opportunità politica, ma solo per motivi soprannaturali. E' questa la via che ognuno di noi deve seguire se vuole prestare al Signore l'adorazione a lui dovuta. Il Signore poi agirà secondo la sua volontà, secondo quel misterioso disegno che avvolge ogni storia, che noi dobbiamo accogliere nella fede, sempre scegliendo la volontà di Dio come nostra suprema norma di vivere e di morire.</p>
<p>VIII Domenica T.O. Anno C / QUESTA È LA PROVA DEGLI UOMINI (Sir 27,4-7). / La parola è il "cuore visibile" dell'uomo. Per essa si penetra l'invisibile e si conosce l'intimo di ciascuno. Per quanta prudenza e attenzione vi si metta nel parlare, nonostante l'ipocrisia che sovente maschera le vere intenzioni, quelle nascoste, la parola va oltre lo stesso subconscio e rivela ciò che uno è. Essa manifesta stoltezza, saggezza, poca o molta santità, cattiveria, durezza del cuore, malvagità, invidia, gelosia e ogni altra virtù, o vizio. La parola dice la "consistenza spirituale" di chi la proferisce ed anche la sua nullità. Sulla parola si misurano gli uomini. Oggi moltissime parole degli uomini sono vuote, "vane chiacchiere", senza "contenuto di verità", "metri elastici ad uso infinito e molteplice" del niente, della menzogna, dell'errore, del male. Sovente essa è una "parola di guerra" e "non di pace", che manifesta la prepotenza del cuore ed anche la sua tracotanza. Ogni parola del cristiano deve essere invece creatrice di bene e datrice di verità come quella del Signore.</p>
<p>I Domenica di Quaresima Anno C / IL SIGNORE ASCOLTÒ LA NOSTRA VOCE (Dt 26,4-10). / La nostra fede è una storia: storia di liberazione e di salvezza, di identità e di comunione, di continuo trascendersi per un divenire che sta sempre oltre, oltre lo stesso tempo ed ogni storia per finire e compiersi nell'eternità beata. Questa storia non è fatta da noi, essa è l'opera dell'onnipotente Signore del cielo e della terra che irrompe nella nostra schiavitù di peccato e di miseria fisica, spirituale, morale e ci invita a lasciarci liberare da lui, a immetterci sul sentiero della libertà. Essa non è quindi una storia puntuale, di un momento, di un attimo e neanche di un giorno e di un mese, di un anno o qualche anno. Essa è anche la storia di una mediazione e di un mediatore, il quale solo nella fedeltà al Signore può essere strumento di salvezza e di liberazione per sé e per i fratelli.</p>
<p>II Domenica di Quaresima Anno C / ALLA TUA DISCENDENZA IO DO QUESTO PAESE (Gn 15,5-18). / Da quando l'uomo è stato scacciato dal paradiso terrestre, dal giardino dell'Eden, è divenuto un pellegrino alla ricerca della sua casa. La terra che il Signore promette ad Abramo è solo figura, immagine, simbolo di quella realtà che dovrà compiersi in pienezza, che dovrà essere data nella sua purissima essenza. Il rientro dell'uomo nel possesso della vera identità, di quell'umanità fatta da Dio a sua immagine, è dono del Signore. Non è nelle potestà dell'uomo rifarsi, ritornare, riconquistare quel paradiso dal quale è stato scacciato. Attraverso l'obbedienza alla fede, faticosamente, l'uomo ricomincia il cammino del suo rifacimento, del ritorno alla sua "origine rinnovata e santificata da Cristo Gesù", al possesso di se stesso, che è dono gratuito di grazia, ma che è posto da Dio nelle nostre mani: nella nostra fede che ci viene accreditata come giustizia.</p>
<p>III Domenica di Quaresima Anno C / SONO SCESO PER LIBERARLO (Es 3,1-8.13-15). / Dio è il nostro liberatore, la nostra salvezza è suo dono d'amore. E tuttavia per compiere la sua opera Egli ha "bisogno" di noi. Dio e l'uomo insieme: è la verità primaria della fede cristiana. L'uomo diviene soggetto responsabile di salvezza, se è e rimane "portatore di Dio", il solo datore della liberazione. Creare nel cuore dell'uomo la libertà non è un fatto "neutro", fuori del soggetto umano. La salvezza soprannaturale nasce, se essa diviene storia, profonda "umanizzazione", trasformazione e redenzione dell'immanenza. Viene data solo quella salvezza che è stata accolta, che è stata fatta nostra carne e nostro sangue, quella libertà che nasce da un cuore libero, mondo, purificato, scevro da ogni schiavitù e idolatria. Soggetto liberante è solo il soggetto liberato, soggetto evangelizzante è l'evangelizzato, soggetto salvante è il salvato, soggetto santificante è il santo. Pensare ad una salvezza per gli altri, senza costruire la propria è l'assurdo cristiano. Per essere vitalmente uniti a coloro che devono essere salvati si deve essere santamente e perfettamente uniti a Dio, Signore e Salvatore di ogni uomo.</p>
<p>IV Domenica di Quaresima Anno C / MANGIARONO I FRUTTI DELLA TERRA (Gs 5,9.10-12). / Dopo aver attraversato il Giordano, gli Israeliti si accamparono in Galgala, dove fu rinnovata l'alleanza nel segno della circoncisione. Fu celebrata la prima Pasqua nella terra della promessa, e, come segno palese che Dio aveva compiuto tutte le parole di bene pronunciate in favore del suo popolo, gli Ebrei mangiarono i primi frutti della terra. Finisce il deserto, cessa la manna, ma non termina invece il cammino dell'uomo con il suo Dio. Il popolo del Signore è forte ora della sua esperienza dei quarant'anni passati nella prova. Se vuole, può, perché sa, anche se lo ha appreso in un duro deserto, che la celeste benedizione è con chi dimora nella legge del suo Dio. L'obbedienza e l'ascolto sono il legame che uniscono l'uomo alla sua vita, quindi alla permanenza nella benedizione, condizione per restare nella terra della promessa. Qualora lo dimenticasse, potrebbe essere anche la fine per lui, se con un atto di conversione e di pentimento non ritornerà all'osservanza dei comandamenti del suo Signore.</p>
<p>V Domenica di Quaresima Anno C / ECCO, FACCIO UNA COSA NUOVA (Is 43,16-21). / L'uomo, formato dal suo passato e quasi impastato di esso, sovente trasforma il suo ricordo in vita e la sua memoria storica in perennità chiusa in se stessa. Anche il suo cammino con Dio, la sua esperienza a contatto con il Soprannaturale, il puntuale intervento del Signore nella sua storia, rischiano di divenire "modello", "schemi esistenziali", "ripetizione di un vissuto" senza tuttavia l'anima spirituale che aveva reso vivo quel gesto o quel fatto operato dal Signore per l'uomo e con l'uomo. Il Dio Creatore dell'universo è invece il Signore della perenne novità, del pellegrinaggio, del cammino, del costante progredire verso un futuro di cui il passato può essere e deve rimanere solo una pallida immagine. Il passato non regge, il presente svanisce. Vivere la novità di Dio deve essere volontà quotidiana: novità di essere e di vita, di pensieri e di opera, di progettualità e di esecuzione, di volontà, di cuore, di mente, di intelligenza, anche la preghiera deve esprimere la novità del Dio che viene per fare nuove tutte le cose.</p>
<p>Domenica della Palme Anno C / SAPENDO DI NON RESTARE DELUSO (Is 50,4-7). / La fede nella salvezza che il Signore Dio darà al suo servo che avrà compiuto con pienezza di obbedienza e totalità di ascolto la missione di "proclamare allo sfiduciato una parola" e con "lingua da iniziati" avrà annunziato alle genti il diritto e la giustizia, rivela la causa della forza morale di Cristo Gesù durante la sua passione e morte. La certezza del dopo diviene fermezza e fortezza di Spirito Santo prima e durante lo scontro mortale con il male, le tenebre, il peccato, la concupiscenza e la passionalità di un mondo idolatra, immerso nell'ipocrisia e nella finzione della legalità e dell'adorazione del Signore della storia. La fede nel compimento della promessa della liberazione dalla morte deve quindi avvolgere mente, spirito, cuore ed anima, perché solo radicandosi in essa è possibile perseverare nella lotta contro il peccato del mondo. La fede viene rinvigorita dalla preghiera costante e fiduciosa, intensa e persistente, ininterrotta e il giusto affida il suo spirito a Dio, nell'attesa che gli venga restituito assieme al suo corpo nell'ora della risurrezione gloriosa.</p>
<p>SANTISSIMA TRINITÀ Anno C / DALL'ETERNITÀ SONO STATA COSTITUITA (Pro 8,22-31). / L'eternità è il trono di Dio e la trascendenza la sua dimora regale. E' il mistero del Dio "lontano", che abita l'inaccessibile, che il cielo dei cieli non può contenere, ma che costantemente si rende presente nel creato come sapienza, intelligenza, luce, vita, saggezza che pervade ogni cosa e che riempie l'universo. Nel Verbo che si fa carne, Dio diviene tempo, storia, immanenza, tra gli uomini pone la sua tenda e abita con loro come Via, Verità e Vita. Eternità e tempo, divinità e creazione, cielo e terra, divenire e atemporalità, mirabilmente sono congiunti e vivono la loro sussistenza nella Persona del Logos Eterno, La Seconda della Santissima Trinità. Ciò che nell'Antico Testamento è rivelato come Sapienza Increata che diviene creata, nel Nuovo si specifica e si definisce: è Cristo Gesù che mirabilmente unisce nella sua Persona ciò che è immutabile e ciò che diviene, la divinità e l'umanità, per la nostra redenzione eterna.</p>
<p>SS. Corpo e Sangue di Cristo Anno C / ERA SACERDOTE DEL DIO ALTISSIMO (Gn 14,18-20). / Abramo, chiamato dal Signore perché fosse per il mondo intero il padre nella fede, incontra un uomo, Melchisedek, che è sacerdote del Dio altissimo, creatore del cielo e della terra, al quale offre un culto particolare: pane e vino. A lui Abramo paga la decima. La lettera agli Ebrei legge in questo episodio la superiorità del Sacerdozio di Cristo per rapporto al sacerdozio di Aronne e dei suoi discendenti. In verità la superiorità del Sacerdozio di Cristo risiede nell'offerta, nella modalità e nella stessa persona dell'offerente. L'offerta è la sua stessa vita, la modalità è "una volta per tutte", la persona che si offre al Padre è lo stesso suo Figlio, il quale ne compie la volontà fino alla morte e alla morte di Croce. La chiesa ne attualizza perennemente quest'unico sacrificio: offre al Dio Altissimo la morte e la risurrezione di Cristo, in adorazione e ringraziamento, e nutre i suoi figli con il pane e il vino del corpo e del sangue del Signore. Mistero di fede, ma anche di carità e di adorazione.</p>
<p>XIII Domenica T.O. Anno C / SAI BENE CHE COSA HO FATTO DI TE (1Re 19,16-21). / Elia, profeta del Dio, la cui parola è come fiamma di fuoco, sta per finire il suo ministero profetico. La profezia invece non può venir meno, la terra ricadrebbe nelle tenebre e il popolo dell'alleanza nel buio della morte. Dio stesso sceglie colui che deve far risuonare la parola della verità e per questo gli ordina di ungere Elisèo, figlio di Safat, di Abel-Mecola, come profeta al suo posto. Il profeta non ha successori, poiché esso è costituito tale dallo Spirito di Dio e per via immediata, per divina vocazione. La successione, nel caso di Elia, con l'unzione di Elisèo è caso unico nella Scrittura ed esso è motivato dalla difficoltà del momento. L'idolatria era grande, il falso profetismo annientava la fede nel Dio di Abramo, di Isacco e di Giacobbe. Quando il Signore chiama, non importa il modo e le forme storiche, la salvezza dell'uomo e del mondo è nella risposta immediata e nel compimento fedele della vocazione ricevuta.</p>
<p>Domenica XIV T.O. Anno C / IN GERUSALEMME SARETE CONSOLATI (Is 66,10-14). / La speranza umana dell'uomo quasi sempre si scontra con la storia e da questa infranta nella sua cruda realtà di solitudine, di abbandono, di povertà, di peccato, di non fede, di caduta dall'amore a causa di un presente difficile da vivere, perché carico di delusione per le attese assai lontane dalla loro realizzazione. Questa realtà "diversa" si può redimere, a condizione che venga riaccesa nei cuori la speranza soprannaturale, che fonda la propria vita solo sulla parola del Signore che viene per rifare il presente dell'uomo a suo modo, e non secondo i nostri desideri "mondani", le nostre aspirazioni profane. Bisogna allora creare nei cuori la certezza che il Signore viene per fare del bene all'uomo, un bene però diverso, divino, soprannaturale, che investe tutto l'uomo nel tempo ma anche nella sua marcia verso l'eternità e quindi nella completezza del suo essere. Di una cosa dobbiamo convincerci: la storia come noi la desideriamo e quella voluta da Dio non coincidono. La salvezza è nell'accogliere con fede quel presente di sofferenza e di croce sapendo che in esso e per esso si raggiunge la consolazione eterna del cielo.</p>
<p>Domenica XV T.O. Anno C / QUESTA PAROLA È MOLTO VICINA A TE (Dt 30,10-14). / L'uomo può, se vuole, essere fedele a Dio. La legge infatti non è lontana da lui: essa è nel suo cuore, nella sua mente, poiché scritta nelle fibre del suo essere. Solo nella cattiva volontà la parola di verità viene soffocata dall'ingiustizia e l'uomo, avvolto dalle tenebre, si immerge di peccato in peccato fino all'idolatria e al rinnegamento del suo Dio e Signore. Il termine della legge è Cristo, venuto in mezzo a noi come luce vera, per darci la grazia e la verità, per farci dono del suo Spirito, il quale deve interiorizzare nuovamente la legge, rendendola operante in noi. E' questa l'interpretazione che Paolo offre di questo brano nella lettera ai Romani, conferendogli un marcato significato cristologico perché nessuno osi rifugiarsi in un intimismo e anonimato, per abolire Cristo e la sua luce di verità per ogni uomo che viene in questo mondo, o anche per liberare la Chiesa dalla sua missione di annunziare al mondo intero il vangelo della salvezza.</p>
<p>Domenica XVI T.O. Anno C / TORNERÒ DA TE FRA UN ANNO (Gn 18,1-10). / La storia della salvezza è voluta da Dio, il quale con disegno imperscrutabile la attua nei tempi e nei momenti dettati dalla sua saggezza e sapienza infinita. E tuttavia Dio chiede all'uomo la collaborazione, vuole che questi ascolti la sua voce e fondi su di essa la propria vita. La fede diviene crogiuolo, ed il tempo durissima prova. Il Signore, ricco di compassione, offre sempre all'uomo i motivi e i segni della credibilità, e concretamente compie in un tempo determinato la sua parola. Sara deve attendere solo un anno, non più e poi il figlio della promessa vedrà la luce. La fede è la forza che vince il logorio del tempo e l'apparente durata della storia. Essa è la via perché l'eterno entri nel tempo e lo prepari per il regno dei cieli. Essa è certezza che Dio è il Signore e tutto obbedisce ai suoi comandi e al suo volere.</p>
<p>Domenica XVII T.O. Anno C / IL LORO PECCATO È MOLTO GRAVE (Gn 18,20-32). / La salvezza è il supremo atto della giustizia di Dio e si compie nella sua infinita misericordia. Storicamente essa si realizza in un dialogo di obbedienza e di preghiera. Dio manifesta all'uomo la sua verità, l'uomo l'accoglie, la vive; l'uomo presenta a Dio la miseria spirituale dell'umanità, invoca dal suo Signore aiuto e liberazione, Dio ascolta, interviene in nostro favore, a condizione che vogliamo abbandonare la via del male, per immetterci nella via santa della conversione e della fede. Molte volte l'uomo concepisce la misericordia di Dio come un atto unilaterale, dovuto dal Signore, senza la partecipazione accogliente della creatura. Questa non è misericordia, è solo l'annullamento dell'umanità, creata da Dio a sua immagine, quindi con volontà, con responsabilità, con decisionalità, con potere di opporsi a Dio e di rifiutare il suo amore. Tanti sono oggi i "predicatori" della morte dell'umanità, poiché la privano di responsabilità eterna dinanzi a Dio. Alla Chiesa il grave mandato di riportare l'uomo alle sue origini e alla sua natura.</p>
<p>XVIII Domenica T.O. Anno C / ANCHE QUESTO È VANITÀ (Qo 1,2;2,21-23). / La saggezza divina illumina l'esistenza terrena dell'uomo e manifesta quel vuoto interiore che racchiude ogni azione ed ogni occupazione umana sotto il sole. Ogni attività deve essere inserita allora in una dimensione trascendente, deve venir fatta in riferimento a Dio e alla sua volontà rivelata. Solo in questa prospettiva essa acquista finalità e valore, diviene momento di salvezza. Il Qoelet rompe ogni incantesimo, ogni illusione, ogni pensiero, la stessa idea fugace che si possa costruire l'esistenza nell'ignoranza di Dio o nel distacco e rifiuto della sua volontà. Sarebbe in questo caso la caduta dell'uomo nell'illusione, nell'inseguire il vento, cioè il niente, l'inafferrabile, ciò che non ha forma, che passa ma che non dura, quindi l'inconsistenza, il momentaneo, ciò che inesorabilmente si dilegua e più non è, né mai sarà. Dio e la sua volontà sono l'unico valore che rende fruttuosa la vita umana. Cristo Gesù dirà la stessa cosa: "Senza di me non potete fare nulla". Nostra è solo la vanità del presente, assieme alla perdizione eterna, senza di lui.</p>
<p>Domenica XIX T.O. Anno C / LA NOTTE DELLA LIBERAZIONE (Sap 18,3.6-9). / La vita dell'uomo è un viaggio, il deserto è solo "via", "strada", "momento" particolare, tempo di prova e di fede. Come luce che rischiara il cammino c'è la sapienza radiosa di Dio, come forza "la manna", il pane disceso dal cielo, che porta in sé ogni dolcezza. L'Egitto invece è il luogo della schiavitù, della prigionia, della non libertà. Ogni uomo è chiamato in Cristo ad abbandonare la sua schiavitù, a lasciarsi liberare dalla sua morte e risurrezione, ogni liberato deve stare attento a non smarrirsi nel tempo della prova, per non perire in un luogo che ancora non è la sua vera e definitiva patria. Il cristiano oggi ha perso questa dimensione del suo essere, ha smesso di camminare, vive nell'illusione di essere già nel cielo, mentre ancora non ha superato la seduzione del presente e la tentazione costantemente lo mette al vaglio e lo scuote per tramortirlo ed ucciderlo. Ogni errore nella fede è sempre fatale all'uomo e in questo tempo di errori ce ne sono tanti, molti, che albergano nel cuore dei credenti.</p>
<p>XX Domenica T.O. Anno C / SI METTA A MORTE QUEST'UOMO (Ger 38,4-10). / Chi vuole compiere l'opera di Dio, lo può, ma solo se offre la sua vita in sacrificio al Signore, esponendola all'insulto, all'umiliazione, alle percosse, al maltrattamento, alla stessa morte. Nel suo corpo e nel suo spirito egli deve combattere la più cruenta delle lotte, quella del bene e del male. Nella persona del profeta, dell'inviato, del messaggero del cielo, Dio, il Santo, lotta per la santificazione del mondo, l'uomo, il peccatore, combatte per la rovina dell'umanità. Verità e menzogna, luce e tenebre, grazia e peccato fanno del corpo del profeta il campo di battaglia. Ma il profeta con il dono della propria vita rende testimonianza alla verità del suo Signore e si espone alla morte per amore di Dio in favore dei suoi fratelli, i quali se vogliono, possono salvarsi, redimersi, riprendere il cammino della verità, nella giustizia e nel diritto che vengono dal cielo. Geremia oggi è calato in una cisterna a causa della verità divina di cui era messaggero. E' salvato dalla pietà di un uomo, cui fu poi risparmiata la vita, come un bottino, nella rovina di Gerusalemme.</p>
<p>XXI Domenica T.O. Anno C / ANCHE TRA ESSI MI PRENDERÒ SACERDOTI (Is 66,18-21). / La storia è nella mani del Signore: il suo eterno amore e la sua infinita misericordia operano perché si ricomponga l'unità del genere umano ed ogni creatura riconosca il suo Creatore come Signore e Dio. Il Signore di Israele è il Dio di ogni uomo, il solo Dio e l'unico Signore. La meschinità umana a volte si isola nel suo egoismo e nella sua pretesa di un rapporto esclusivo, nel godimento di certi benefici che in nessun modo li si vuole concessi ad altri. Ma il Signore è anche potente nei pensieri, e viene e turba la piccola, povera nostra mente, abituata a non vedere e a non pensare, costretta dal nostro peccato all'immobilità e quindi all'incomprensione della volontà salvifica del Signore Dio. Il Sacerdozio era riservato alla discendenza di Aronne. Dio ora rompe questa "tradizione", annunzia un fatto inaudito, incredibile: anche tra i pagani il Signore avrebbe preso sacerdoti e leviti. La potenza del pensiero di Dio non può essere racchiusa in un piccolo pensiero umano, che difficilmente ama aprirsi alle grandi cose che il Signore ogni giorno prepara per noi.</p>
<p>XXII Domenica T.O. Anno C / DAGLI UMILI EGLI È GLORIFICATO (Sir 3,17-29). / L'umiltà è la virtù dell'uomo saggio. Senza il possesso della sapienza non c'è umiltà, regnano superbia e stoltezza. La saggezza mi insegna chi sono, da chi e donde vengo, verso chi e dove vado, con chi vivo, chi sono coloro tra i quali io abito, il senso e il fine della mia vita, il bene ed il male, il valore delle cose e dell'attività che svolgo. La sapienza mi dice che tutto è dono di Dio, e che egli lo elargisce secondo i suoi arcani disegni e il suo progetto di salvezza in favore dei suoi figli. L'umiltà mi fa accogliere Dio come fonte della mia vita, come mio Signore e Padrone della mia esistenza, mi fa riconoscere ogni uomo come "proprietà sacra" del mio Signore e "mio compagno di pellegrinaggio" con il quale devo condividere gioie e dolori, sofferenza e salute, ed ogni altro bene. L'umiltà mi fa vedere dono di Dio da accogliermi, da darmi, da accogliere gli altri doni, che sono i miei fratelli, uguali a me in dignità, poiché tutti noi ad immagine del Creatore. L'umile vede solo Dio e in Dio se stesso e gli altri, riconosce Dio e in Lui riconosce se stesso e ogni altro suo simile. La sua vita la vive secondo la volontà del suo Signore, in totale servizio a Lui e ai fratelli, come, quando, dove a Lui piace.</p>
<p>XXIII Domenica T.O. Anno C / SALVATI PER MEZZO DELLA SAPIENZA (Sap 9,13-18). / Forse l'uomo ancora non lo ha capito, a volte si ha l'impressione che neanche lo voglia: la salvezza non è immanente a se stesso, nel senso che essa provenga dalla sua volontà, dalla sua intelligenza, dalla capacità delle sue intuizioni, deduzioni, dimostrazioni, argomentazioni. La salvezza è dono di Dio, il quale illumina e rischiara l'intelligenza attraverso la rivelazione; ricrea, rinnova, fortifica il cuore, perché percorra sempre la via della vita. Timidezza ed incertezza sono le qualità dell'uomo giusto, mentre l'empio è governato solo dalla stoltezza e dall'insipienza. Se timidi sono i ragionamenti e incerte le nostre riflessioni, per avere certezza e fortezza è necessaria quella sapienza che solo Dio possiede, che solo Lui è e che dona, donandosi, per la nostra salvezza. Il mondo rifiuta questa verità: ecco perché precipita da una schiavitù ad un'altra. Alla Chiesa il grave compito di proclamare la sapienza che è Cristo e che salva chiunque crede in lui.</p>
<p>Domenica XXIV T.O. Anno C / RICORDATI DI ABRAMO, DI ISACCO, DI ISRAELE (Es 32,7-14). / Il popolo ha peccato gravemente e Dio vuole sopprimerlo, per ricominciare, questa volta con il solo Mosè, la storia della salvezza. Mosè si rivela in questa circostanza grande intercessore: Dio deve restare con il suo popolo; è questo suo popolo, non un altro che bisogna condurre alla salvezza. Mosè non fonda però la sua richiesta su "meriti" personali, o di altri uomini del suo popolo, la fonda invece sull'amore del Signore e sulla sua parola consegnata ad Abramo, Isacco e Giacobbe. La fiducia del peccatore si può edificare solo sull'amore misericordioso del Padre celeste, che vuole la salvezza della creatura fatta a sua immagine e con la quale ha stretto un patto di redenzione e di giustizia eterna. Nel suo amore si attinge la forza della conversione, in esso si trova il coraggio della perseveranza e la volontà di non più peccare. "Celebrate il Signore perché è buono, eterna è la sua misericordia".</p>
<p>Domenica XXV T.O. Anno C / CERTO NON DIMENTICHERÒ MAI LE LORO OPERE (Am 8,4-7). / Il culto vero, l'adorazione che il Signore vuole, è l'obbedienza ai suoi comandamenti; è il compimento della sua volontà, rivelata, manifestata, letta e proclamata ad Israele, da lui accolta come sua forma di vita perenne. Senza il compimento della legge, tutto diviene "facciata", quindi inganno, menzogna, illusione, altissima opera di ipocrisia. Amos vede, dietro un culto "superbo", un mondo di peccato, perché il popolo era oppresso ed angariato, i comandamenti calpestati, l'alleanza violata nella sua santità. Erano curate le feste e la ritualità; l'esteriorità c'era tutta, mancava l'anima, la volontà, cioè, di vivere secondo Dio tutto il rispetto per l'uomo sancito dai comandamenti. La religione cristiana è "adorazione" di Dio anche nei fratelli; quando il fratello è calpestato, è Dio che viene vilipeso. Amos denuncia e condanna questo modo falso di adorare il Signore; minaccia l'intervento di Dio su ogni ingannatore e profanatore dell'uomo. L'amore di Dio è anche servizio all'uomo.</p>
<p>Domenica XXVI T.O. Anno C / CESSERÀ L'ORGIA DEI BUONTEMPONI (Am 6,1-7). / Sulla vita dell'uomo e su ogni sua azione regna vigile e sovrano l'occhio del Signore. E' senza fede chi pensa e vive come se Dio non esistesse, come se la creatura fatta a sua immagine e somiglianza fosse abbandonata a se stessa, lasciata in balia della sua malvagità; come se l'ingiustizia restasse impunita. Amos mette in guardia l'ingiusto perché si converta e torni a praticare la giustizia, perché verrà il tempo in cui l'ingiustizia finirà per lui, ma se finirà per intervento di Dio, finirà in malo modo, perché terminerà con un severo giudizio di condanna, sovente anche nel tempo e non solo nell'eternità. Il giudizio di Dio si abbatte sulla storia, ed è la storia che deve convincerci anche dell'altro giudizio, quello eterno e definitivo, inappellabile. E' il non successo dell'ingiustizia su questa terra che deve indurre ogni uomo al pentimento e alla conversione. E' la storia, la nostra storia, la via della fede nella parola infallibile del Dio vivente.</p>
<p>Domenica XXVII T.O. Anno C / IL GIUSTO VIVRÀ PER LA SUA FEDE (Ab 1,2-2,4). / La storia è la via della fede, spessissimo però lo è anche della caduta da essa. Molti si smarriscono, perché si lasciano irretire dai propri pensieri e non perseverano con cuore risoluto e saldo nella Parola del Signore. Abacuc è angosciato. Il male è divenuto strapotere, il giusto è ingoiato dall'empio senza pietà, apparentemente senza nessuno che possa intervenire in suo favore. "Dio dov'è? Che fa? Perché non interviene? Perché lascia che l'uomo sempre più si abbandoni alla sua idolatria generatrice di molteplici misfatti e quasi infinti atti di ingiustizia e di prepotenza?". La storia è la prova del giusto e della sua perseveranza nella giustizia. L'intervento di Dio nella storia è sempre dettato dalla sua infinita misericordia e dalla sua volontà di salvezza per l'uomo: "soccombe colui che non ha l'animo retto, mentre il giusto vivrà per la sua fede". E' la verità che guida la storia, per chi crede, ed anche per chi non crede.</p>
<p>Domenica XXVIII T.O. Anno C / NON C'È DIO SE NON IN ISRAELE (2Re 5,14-17). / Naaman è stato guarito, la sua lebbra è scomparsa, la parola del profeta si è compiuta nella sua carne. Non sono state le acque del Giordano a guarirlo, ma la parola del Signore. Le acque sono tutte uguali, non possono guarire. Le parole invece sono diverse: quella di Dio è creatrice, rinnovatrice, risanatrice, guaritrice, ma sempre per la fede dell'uomo, che accoglie la parola, la vive nella sua carne, si apre al mistero che è dietro la Parola. Questa apertura tuttavia non è automatica, necessita della volontà dell'uomo, il quale, attraverso la sua intelligenza legge l'evento, riconduce il segno a Dio, accoglie il Dio che ha compiuto il Segno, presta a lui l'adorazione e la lode. Naaman riconosce come il solo Dio vero il Dio di Israele, a lui vuole ormai prestare l'adorazione e la lode. Il passaggio dal segno alla fede, e quindi all'adorazione è la via della salvezza e della redenzione.</p>
<p>Domenica XXIX T.O. Anno C / IO STARÒ RITTO SULLA CIMA DEL COLLE (Es 17,8-13). / Nella comunione ognuno partecipa al compimento dell'opera di Dio secondo la sua specifica ministerialità, ognuno contribuisce a realizzare l'opera di Dio o a non realizzarla, a seconda che viva o non viva ciò per cui il Signore lo ha chiamato. Il gesto, o l'azione più segreta e più sconosciuta ha tanta forza quanto quella appariscente, evidente. Per l'uomo di Dio non ha importanza fare questa o quell'altra cosa, conta invece vivere nella grande umiltà la ministerialità propria e riconoscere che senza l'aiuto degli altri non è possibile svolgere bene il comando di Dio. Mosè prega, Giosuè combatte, Aronne e Cur sostengono le braccia di Mosè, il popolo riporta la vittoria. Mirabile sinergia e collaborazione! Senso divino della comunione nell'opera della salvezza. La comunione è la forza dei cristiani, la solitudine è la loro morte e la sconfitta dinanzi alle potenze del male e del mondo!</p>
<p>Domenica XXX T.O. Anno C / NON V'È PRESSO DI LUI PREFERENZA DI PERSONE (Sir 35,12-18). / Il retto pensare su Dio e quella fede che è accoglienza nel cuore della Parola rivelata trasformano l'esistenza, perché la liberano da ogni forma di idolatria, di illusione, di ignoranza, di cattiveria, di pregiudizio, di ipocrisia. La fede, autenticamente vera, legge il rapporto tra l'uomo e il suo Signore solo alla luce del comando che Dio ha dato come legge di vita e di benedizione. Presso Dio non c'è il povero e non c'è il ricco, non conta essere padroni o schiavi, non giova neanche farci noi una religione e un proprio modo di accedere a Lui. E' accetto al Signore chi pratica la giustizia e vive nel suo santo timore. Dio è il rifugio di ogni vittima di oppressione e di sfruttamento, a condizione che ci si rivolga a Lui con la santità nel cuore e la benedizione sulle labbra. Il povero secondo Dio è colui che si tiene lontano da ogni male, perché sua potente difesa è il Signore degli eserciti. Di questo povero la preghiera è ascoltata.</p>
<p>Domenica XXXII T.O. Anno C / CI RISUSCITERÀ A VITA NUOVA ED ETERNA (2Mac 7,1-14). / La speranza, virtù teologale, è forza nella prova, conforto nella tribolazione, capacità di vittoria nel martirio. Essa è quel legame divino tra il presente terreno ed il futuro eterno. La speranza fa vivere l'uomo di fede in una forte tensione di cielo, e lo sorregge, confortato dalla preghiera, nell'andare incontro alla "propria sorte", vivendola santamente, nel compimento di tutta la volontà di Dio. I Sette Fratelli Maccabei attinsero la forza nella speranza della risurrezione di quel corpo ora sottoposto alla tortura, per aver essi rifiutato di trasgredire la legge santa del Signore. La speranza soprannaturale è perfetta responsabilità di vita, perché decisione di perdere la terra e la stessa vita per ottenere il cielo e la gloria della risurrezione.</p>
<p>Domenica XXXIII T.O. Anno C / GIORNO ROVENTE COME UN FORNO (Ml 3,19-20). / Dio è il Signore di ogni uomo. Dinanzi a Lui ognuno dovrà presentarsi e rendere conto di ogni azione, pensiero, opera, omissione, parola vana. Ogni gesto, anche minimo, sarà oggetto di giudizio nel giorno del Signore. Basterebbe solo questa verità per farci cambiare radicalmente modi e forme di comportamento. Liberato il pensiero dal giusto giudizio di Dio l'uomo si è abbandonato al male, si è come venduto ad esso. Altro gravissimo peccato è la sfiducia del giusto, il quale ormai pensa non più necessari i suoi atti di giustizia per entrare nella vita. Anche questo è peccato. Malachia proclama il giusto giudizio di Dio: ognuno sarà ricompensato secondo le sue opere, in bene e in male. Il futuro eterno non sarà per tutti uguale. E' questa fede che oggi bisogna con forza gridare e proclamare: la rinascita sociale dell'uomo è generata soprattutto da essa.</p>
<p>CRISTO RE - Anno C / TU PASCERAI ISRAELE MIO POPOLO (2Sam 5,1-3). / Dio, che vuole liberare ogni uomo dalla schiavitù del peccato e condurlo nella perfetta libertà del suo regno, compie questa sua opera mirabile di redenzione e di salvezza attraverso i suoi mediatori, uomini da lui scelti e costituiti pastori del suo gregge. Se il "pastore" fallisce, l'edificazione del regno subisce ritardi, fallimenti, distruzioni, grandi rovine e moltissimi cadono dalla via della salvezza. Dopo Davide il regno terreno a poco a poco conobbe il suo declino fino alla sua totale estinzione. Per la misericordia di Dio rimase accesa una piccola fiammella, la speranza del Messia Venturo, l'attesa di colui che avrebbe dovuto "rialzare la capanna di Davide" che era crollata. Il Signore si appresta così a "ricostruire" un altro regno, senza più patria terrena, ma non per questo senza unità. Il "Regno di Dio" è ora il Corpo di Cristo.</p>
<p>I Domenica di Avvento - Anno A / AD ESSO AFFLUIRANNO TUTTE LE GENTI (Is 2,1-5) / I profeti hanno una grande missione: devono contraddire la storia di peccato, annunziando un futuro che in nessun caso potrà essere frutto di un presente di miseria spirituale, di rovina anche materiale, di completa distruzione del popolo dell'alleanza. Ma il profeta vede con gli occhi dell'eterno, la sua "visione in spirito" squarcia il muro della storia e si posa su un avvenire che il Signore si accinge a preparare per l'uomo. Deve nascere la speranza, ma prima deve riformarsi la coscienza. Il profeta è la luce delle coscienze, la luce vera, quella che discende dal cielo per illuminare coloro che stanno in terra di caligine, nel buio dell'errore, nell'oscurità del male. Chi vuole può; chi desidera ritornare alle fonti della vita è messo attraverso la voce del profeta sul sentiero della speranza.</p>
<p>II Domenica di Avvento Anno A / UN GERMOGLIO SPUNTERÀ DAL TRONCO DI IESSE (Is 11,1-10) / La storia è nelle mani del Dio vivente, il quale, attraverso il suo Santo Spirito, rende capaci le sue creature di attuare il suo disegno eterno di salvezza per ogni uomo. E' lo Spirito del Dio vivente che fa vera la storia dell'uomo, è lui che la riempie di grazia e di verità, dopo averla sottratta all'errore e alla morte. Sovente tutto questo è dimenticato e l'uomo si dibatte e si intristisce in quei ritrovati umani, frutto di morte e di menzogna, che non possono portare vita nel mondo. Il regno di Israele è al fallimento. Dal basso è impossibile risollevarlo. Solo per intervento dall'alto questo è possibile ed è per grazia: nello sfacelo totale Dio interviene e preannunzia la nascita di una vita da un tronco divorato dalle fiamme dell'idolatria e dell'abbandono del Dio dell'alleanza. La storia è segnata da questi interventi della grazia, offerta da Dio in Cristo Gesù. In vista di Lui i profeti, con Lui, in Lui e per Lui i martiri e i santi sono questi testimoni della forza dello Spirito del Signore che irrompe nella nostra storia per ricondurla alla verità e alla vita.</p>
<p>III Domenica di Avvento Anno A / EGLI VIENE A SALVARVI (Is 35,1-10) / Israele non esiste più; ha perso la sua libertà, ha vanificato nel peccato tutta l'opera di liberazione, costata in Egitto segni e prodigi. Ma il nostro è il Dio che non sarà mai vinto dal male; mai sarà stancato dall'uomo nel suo amore infinito ed eterno. Per quanti "non sono", perché così si sono fatti, si leva il grido della speranza. Il Signore ritornerà a prendere in mano le redini della storia di Israele, sarà ancora con il suo popolo, lo libererà, lo salverà, lo ricondurrà a Gerusalemme. Il Regno non è finito, può ricominciare e di fatto viene ancora una volta data possibilità di riprendere a vivere nella libertà. Il nostro è il Dio che ricomincia sempre. Egli vuole che nessuna delle sue creature si perda, e per questo interviene nella storia dell'uomo molte volte e in diversi modi per ricondurla sulla via della salvezza. Chi si perde, si perde solo per sua colpa, perché ha deciso di non essere con il Dio della speranza e dell'amore.</p>
<p>IV Domenica di Avvento Anno A / IL SIGNORE STESSO VI DARÀ UN SEGNO (Is 7,10-14) / Isaia vuole che Acaz ritorni alla fede e per questo lo invita a chiedere al Signore un segno della sua presenza in mezzo al suo popolo. Acaz vede il segno come un tentare il Signore, non come una via per ritornare a quella fede che ormai era quasi scomparsa dal suo cuore. Ma il Signore, ricco di misericordia, dona ugualmente il segno, ma è un segno misterioso e lo dona in una vergine che concepisce un figlio il cui nome dovrà indicare la presenza di Dio in mezzo al suo popolo. Né il re, né il profeta comprendono nel loro "significato reale" le parole dell'annunzio. Non potrebbe essere altrimenti. La loro comprensione può essere solo simbolica, non "piena". Dio è per loro somma trascendenza, eternità, divinità, prima e dopo la storia dell'uomo. La profezia sarà compresa nel momento del concepimento e della nascita del Figlio Unigenito del Padre, è Lui l'Emmanuele, il Dio-con-noi: Dio-con-noi, perché Dio che si fa noi. E' il mistero dell'incarnazione.</p>
<p>Santa famiglia di Gesù, Maria e Giuseppe / CHI ONORA IL PADRE ESPIA I PECCATI (Sir 3,2-14) / Il figlio deve ai genitori riconoscenza, benedizione, amore, ringraziamento, sostegno, misericordia, compassione, aiuto. Questo "onore" che è dovuto per "comandamento", viene con una particolare promessa di Dio elevato a beneficio per chi già deve compierlo per se stesso. Al figlio che "onora" secondo verità e giustizia i propri genitori il Signore concede un "merito" particolare: l'espiazione dei propri peccati per un atto di amore, per un gesto di "pietà". E in più si trasforma in benedizione per godere lunghi giorni sulla terra. Tutti i comandamenti dicono la morale ed ogni morale è sociale. Solo che si vorrebbe a volte una morale sociale che quasi scardinasse l'uomo dall'osservanza dei comandamenti, o fuori di essi, e questo non si può. La Chiesa ha l'obbligo non di abolire i comandamenti, o di cercare una via parallela ad essi, ha il mandato di insegnare la volontà di Dio e di dire ad ogni uomo quanto il Signore vuole che lui compia ed osservi.</p>
<p>II Domenica dopo Natale Anno A / IO SONO USCITA DALLA BOCCA DELL'ALTISSIMO (Sir 24,1-12) / Il mistero avvolge l'uomo, le cose, l'intero universo. E' dovere della creatura razionale scoprire, anche se solo "a modo di scintille di verità", l'intima finalità che governa la vita e l'umano divenire. Dio stesso viene in suo aiuto, svela all'uomo l'arcano nel quale egli è immerso e a poco a poco lo conduce sulla via della sapienza. Per il Giudeo la sapienza è la volontà di Dio racchiusa nella legge e consegnata al popolo dell'Alleanza. Essa governa ogni cosa, dirige ogni evento, ha potestà sull'intero creato. L'uomo saggio vive di questa sapienza, anzi ne diviene lo sposo, amandola di un amore indefettibile, per sempre. Nell'Antico Testamento la Sapienza è come "ipostaticizzata", è quasi persona, è realtà eterna ed increata, ma anche creata. Nel Nuovo Essa si rivelerà in tutto il suo splendore e pienezza di verità: la Sapienza di Dio è il Logos fattosi carne, manifestatosi a noi come la Verità che salva e redime quanti l'accolgono nel proprio cuore.</p>
<p>Battesimo del Signore Anno A / HO POSTO IL MIO SPIRITO SU DI LUI (Is 42,1-7) / Con la morte avvenuta nel Paradiso Terrestre nell'uomo si è verificato qualcosa di irreversibile: l'incapacità di compiere fino alla perfezione il volere del Signore. La "carne" e la sua fragilità, che si manifesta in concupiscenza e superbia, ostacola il compiersi in lui del comandamento di Dio. Ma il Signore ama l'uomo e per questo vuole rifarlo, ricrearlo. C'è una speranza per l'uomo. La morte sarà vinta in lui, l'uomo potrà ricomporsi, ricominciare a vivere sviluppando le sue energie di bene e capacità di giustizia e di verità. Il Signore si accinge a ridonare all'uomo l'alito della vita, ma questa volta in modo nuovo, divinamente diverso. Nella nuova creazione egli non spirerà più l'alito della vita, spirerà il suo Spirito. Lo Spirito Santo di Dio, la Terza Persona della Santissima Trinità scenderà sull'uomo e lo avvolgerà della sua forza.</p>
<p>II Domenica T.O. Anno A / IO TI RENDERÒ LUCE DELLE NAZIONI (Is 49,3-6) / Da sempre, fin dal primo istante, quando il Signore nel giardino dell'Eden ha promesso la salvezza, ha espressamente detto che ci sarebbe stata inimicizia tra la stirpe del serpente e la stirpe della donna. L'universalità del dono di Dio appare con Abramo, nella cui discendenza è la benedizione di tutte le genti, è manifestata con Mosè, per mezzo del quale il Signore costituisce il suo popolo un regno di sacerdoti e una nazione di profeti dinanzi al mondo. Sovente Israele ha dimenticato la verità della sua esistenza, rinchiudendosi in se stesso, isolandosi, incarcerandosi in una salvezza egoistica e tribale. Ora, nella disfatta del popolo dell'Alleanza, il Signore lo ricorda ancora una volta: il suo Servo non solo dovrà restaurare le tribù di Giacobbe, egli è costituito luce della nazioni, ogni uomo per mezzo di lui dovrà essere ricondotto al suo Signore e Dio. E' vera la salvezza personale quando essa è reale salvezza universale.</p>
<p>III Domenica T.O. Anno A / IL POPOLO CHE CAMMINAVA IN TERRA TENEBROSA (Is 8,23-9,3) / Il regno di Dio si configura come luce, gioia, liberazione e si oppone all'altro regno, quello che non è di Dio, e che si compie nelle tenebre, nella tristezza, nella schiavitù. Strumenti e "ministri" visibili dei due regni sono tutti gli uomini, poiché per la loro opera i due regni si incrementano, crescono, l'uno a discapito dell'altro. Ogni cristiano è chiamato ad essere costruttore del regno di Dio e quindi distruttore del regno di satana. Nel regno di Dio si entra per la fede e per il dono dello Spirito. La fede è dono di Dio, ma nasce dall'annunzio della Parola di Cristo. La parola di Cristo l'annunzia la Chiesa ed il cristiano in essa. La Chiesa, ogni giorno, deve far rifulgere nel mondo intero la luce della verità del Vangelo. La salvezza del mondo che "cammina nelle tenebre" è nella missione evangelizzatrice della Chiesa.</p>
<p>IV Domenica T.O. Anno A / CERCATE LA GIUSTIZIA, CERCATE L'UMILTÀ (Sof 2,3; 3,12-15) / L'osservanza dei comandamenti non merita la salvezza, poiché la salvezza è dono, ma l'adempimento della Parola di Dio è via obbligatoria, indispensabile per accedere alla fonte della vita. Dio ama l'uomo e lo salva, l'uomo ama Dio e da Lui si lascia salvare. Cercare la giustizia, cercare l'umiltà diviene pertanto desiderio di vivere nell'obbedienza al Signore Dio, di fare la sua volontà, manifestata nell'alleanza. L'appartenenza a Dio non può esistere fuori dell'osservanza dei comandamenti. Questa certezza non è moralismo, non è giuridicismo, e neanche un porsi fuori della legge dell'amore, come se potesse esistere un amore senza compimento della volontà di Dio. Non è ammissibile che oggi ci si scagli contro ogni norma morale solo perché è norma morale. La fede è anche norma, perché la norma per noi cristiani è solo la volontà di Dio.</p>
<p>V Domenica T.O. Anno A / SPEZZA IL TUO PANE CON L'AFFAMATO (Is 58,7-10) / Il culto vero è solo l'obbedienza, il resto appartiene alle forme, ai mezzi, alle modalità perché l'obbedienza sorga, cresca, si sviluppi, maturi fino alla perfezione. Nell'obbedienza Dio ritorna ad essere il Signore e la sua volontà la legge che governa pensieri ed azioni dell'uomo. L'amore secondo Dio è amore universale: con tutto se stessi, per ogni uomo, con ogni mezzo, con quanto si possiede in capacità sia materiali, che spirituali, di conoscenza, di sapienza e di ogni altro dono che Dio ci ha dato perché noi amassimo i suoi figli in vece sua, come suoi ministri e collaboratori. Il cristiano è l'apostolo che il Signore invia per amare e lo ricolma di doni perché li dia in suo nome. E' il culto che il Signore vuole: operare in suo nome tutto l'amore possibile, per la salvezza dello spirito, del corpo, dell'anima, donando il pane per il corpo, il pane per l'anima, assieme al pane che nutre lo spirito.</p>
<p>VI Domenica T.O. Anno A / LÀ DOVE VUOI, STENDERAI LA TUA MANO (Sir 15,15-20) / La tentazione vuole che l'uomo rinunci alla propria responsabilità morale e si consegni male. Il peccato, poi, viene giustificato e la colpa è attribuita alla debolezza della propria natura, all'incapacità dell'essere di compiere il bene. La verità rivelata ci dice invece che appartiene alla volontà il potere di vincere il male. "Verso di te è la sua bramosia, ma tu dominala" (Gn 4). Tutto è stato posto da Dio nel volere dell'uomo. Possiamo, perché la nostra volontà, fortificata dallo Spirito del Signore, si trasforma in capacità di compiere il bene. Si può sconfiggere il male, è possibile scegliere ciò che è conforme al volere di Dio. L'uomo, se vuole, e con i necessari mezzi, può sviluppare tutte le potenzialità di bene insite nella sua natura. Cristo è venuto per questo: per darsi a noi come nostra forza, nostra luce, nostra vita, nostra via per fare bene ogni cosa, ogni giorno, sempre.</p>
<p>VII Domenica T.O. Anno A / AMERAI IL TUO PROSSIMO COME TE STESSO (Lev 19,1-18) / Ogni legge è santa, se santo è il suo fondamento. E' la santità di Dio il principio di santità dell'agire dell'uomo; fuori di essa la legge è priva di ogni validità, contra di essa è peccaminosa. Oggi Dio non è più il principio e l'origine del nostro agire. Non è più il solo Dio l'unico fondamento della norma; sovente è l'uomo il principio della verità e la legge della moralità; non è più la trascendenza immutabile ed eterna, è l'immanenza mutevole e temporanea a dettare il "bene" ed il "male", con gravissime conseguenze non solo in campo spirituale ed eterno, ma nel terreno storico, visibile, materiale. Dobbiamo amare gli altri, tutti gli altri, ogni uomo, perché Dio ama indistintamente ogni sua creatura. La sua santità si riversa sul credente in lui perché da questi sia riversata su ogni uomo. Dio dona la sua "luce" al sole, il sole dona il suo calore al mondo intero.</p>
<p>I Domenica di Quaresima Anno A / LA PIÙ ASTUTA DI TUTTE LE BESTIE SELVATICHE (Gn 2,7-9; 3,1-7) / Creazione e Redenzione sono governate dalla parola creatrice e salvatrice dell'Onnipotente Dio. Ma c'è un'altra parola che risuona nella creazione di Dio, che non è verbo di vita: essa è parola di morte, di menzogna, di inganno, di invidia, si omicidio, di assassinio, di ogni specie di misfatti. Ogni uomo attraverso la sua parola può creare morte o vita, paradiso o inferno, può costruire o distruggere. Ogni parola che esce dalla sua bocca possiede come una potenza o una efficacia senza limiti. E tuttavia non è senza responsabilità chi ascolta, poiché è lasciato alla sua volontà il potere di decidersi o non decidersi, per il bene o per il male, per la vita o per la morte. Eva ascoltò la parola di morte e così fece Adamo. La forza della Chiesa nel mondo è forza di parola creatrice e salvatrice, parola di luce e di vita, di verità e di sapienza. Senza parola qualsiasi cosa essa faccia rimane senza senso, poiché rimane l'uomo nel non senso e nella morte.</p>
<p>II Domenica di Quaresima Anno A / ALLORA ABRAM PARTÌ (Gn 12,1-4) / Dio salva l'uomo per mezzo dell'uomo che si lascia da Lui costituire suo missionario, ambasciatore, apostolo, portavoce per chiamare alla conversione e alla fede i molti fratelli. La salvezza è anche frutto della risposta dell'uomo. Questa verità oggi non è più proclamata con fermezza. Si vive come se tutto dipendesse da Dio, come se niente fosse nelle nostre mani. Invece tutto è nelle mani di Dio e tutto è nelle mani dell'uomo. Dio si mette nelle mani dell'uomo e vuole essere da lui portato nel mondo per redimere il mondo. Abramo ascolta, lascia la sua terra, parte verso l'ignoto. Diviene nostro Padre nella fede, diviene padre di Cristo secondo la carne. Ogni chiamato è responsabile della salvezza del mondo, Dio l'ha posta nelle sue mani. Nasce dalla verità di fede la pastorale missionaria, quella del pastore che esce, che va, che percorre le strade del mondo per chiamare alla salvezza tutte le genti.</p>
<p>III Domenica di Quaresima Anno A / NE USCIRÀ ACQUA E IL POPOLO BERRÀ (Es 17,3-7) / Il cammino con Dio è segnato dalla fede, che è consegna di tutto l'uomo e di ogni suo momento nelle mani del Signore. La fede è affidamento della propria vita a Colui che della vita è il Creatore, il Signore, oggi. La vita dell'uomo di fede è pertanto continuo dono: di Dio all'uomo (perenne creazione di santità), dell'uomo a Dio (perenne conservazione e crescita nella carità segnata e formata dalla verità). Quando si interrompe questo atto del completo affidamento, si spezza il circuito della vita e l'uomo cade nella morte e vi rimane finché non ricomporrà l'atto del suo donarsi. I figli di Israele accoglievano il dono, difficilmente sapevano ridarlo a Dio. Dinanzi alle difficoltà si rinchiudevano in se stessi, e così facendo, interrompevano i legami con la vita celeste ed eterna. L'incredulità è morte, la fede è vita. A Massa e Meriba anche Mosè per un istante non consegnò il suo presente di difficoltà a Dio, e ne restò segnato per tutta l'esistenza. Per la fede l'acqua della vita sgorga dalla roccia che è Cristo.</p>
<p>IV Domenica di Quaresima Anno A / TRA I SUOI FIGLI MI SONO SCELTO UN RE (1Sam 16,1-13) / Saul fu il primo re di Israele, dimenticò però che il popolo non era suo, ma del Signore. Attraverso ripetuti atti di superbia e di insubordinazione egli si liberò dall'obbedienza a Dio e Dio liberò il popolo dal suo re; lo destituì e scelse al suo posto un umile pastorello, Davide, l'ultimo dei figli di Iesse. Davide fu docile allo Spirito di Dio che si era posato su di lui dal giorno della sua "unzione regale". Egli diede splendore e stabilità al regno. A lui il Signore promise un regno eterno, sul suo trono ci sarebbe stata sempre una lampada nata dalla sua discendenza. Cristo Gesù è la luce del regno di Dio. Egli è il re e nel suo corpo è il regno: corpo glorioso, ma anche corpo morto, appeso al palo, corpo avvolto dalla sofferenza a causa della sua obbedienza. Ad ogni suddito e membro del suo "regno" è richiesto di percorrere la stessa via: la perfetta somiglianza nella vita, nella morte, per giungere alla risurrezione gloriosa dell'ultimo giorno.</p>
<p>V Domenica di Quaresima Anno A / ECCO, IO APRO I VOSTRI SEPOLCRI (Ez 37,12-14) / Il Dio di Israele è il Dio della speranza, perché è il Dio della vita. Quando il baratro del nulla avvolge uomini e cose, il Signore interviene e promette un futuro di risurrezione, che si compirà nella conversione e nell'attesa fiduciosa dell'uomo, che ha già iniziato ad osservare gli statuti dell'Alleanza stipulata. Israele vive l'esilio come esperienza di morte: senza patria, senza regno, senza re, senza legge, senza sacerdozio, senza culto. C'è spazio solo per la fede vissuta come rapporto di obbedienza ai comandamenti; si può offrire a Dio solo il culto spirituale: l'ascolto della sua voce; non c'è posto per la ritualità, anche se santa e giusta. In questa esperienza di "morte" Dio annunzia il suo intervento nella storia: Israele ritornerà nella vita, uscirà dal sepolcro dell'esilio e dalla morte della non-esistenza. La sua risurrezione nella storia è immagine della risurrezione che si compirà per tutti nell'ultimo giorno, quando si apriranno i sepolcri e i corpi saranno chiamati a ricongiungersi all'anima, per il gaudio eterno, o per l'infamia senza fine.</p>
<p>Domenica delle Palme Anno A / IL SIGNORE DIO MI ASSISTE (Is 50,4-7) / Dio è il Signore, a lui la vita appartiene per intero, bisogna consegnarla. Dopo il peccato e a causa di esso il dono a Lui della nostra vita si trasforma in dolore, sofferenza, sacrificio, morte. Si consegna a Dio il corpo e lo spirito, conservandoli puri, santi, rivolti al bene, nella verità, lontani da ogni forma di male. Gesù Signore è anche perfettissimo uomo, deve consegnare a Dio tutta la sua umanità. In questa offerta e in questo dono, che è indicibile dolore e sofferenza, Egli ha la certezza di non essere solo. Dio è con Lui per aiutarlo, sorreggerlo, sostenerlo, perché l'obbedienza sia perfettissima e il dono purissimo, senza macchia. In questa obbedienza che è "rinuncia" all'essere e all'appartenersi, per essere e per appartenere totalmente a Dio, Dio, dopo aver accettato il dono della vita, gli riconsegna la vita in dono, non la stessa, ma trasformata, divinizzata ed eternizzata; non solo per se stesso, ma per tutti coloro che crederanno nella sua morte sacrificale e nella sua risurrezione dai morti.</p>
<p>Santissima Trinità Anno A / LENTO ALL'IRA E RICCO DI GRAZIA E DI FEDELTÀ (Es 34,4-9) / E' perenne tentazione dell'uomo: o farsi un "Dio", o farsi egli stesso simile a Dio. Nell'Eden, Adamo sedotto volle essere come Dio; nel deserto, Aronne, sollecitato dagli Israeliti, fece un Dio di metallo fuso. Come per gli Ebrei ci fu il vitello d'oro, così per i cristiani ci sono altri idoli, più pericolosi, perché invisibili: sono gli idoli di pensiero, ideologici e teologici, posti sul cammino dell'uomo per la sua rovina. Per molti cristiani Dio è solo ricco di grazia e di misericordia. La Scrittura Santa ci avverte che egli è anche lento all'ira e che ognuno dovrà presentarsi al suo cospetto per rendere ragione di ogni sua opera, pensiero, parola ed anche omissione. Per molti egli è il Dio senza legge e senza norma morale. Il nostro Dio è invece il Dio che vuole salvare l'uomo per mezzo della fede nella sua Parola.</p>
<p>SS. Corpo e Sangue di Cristo Anno A / TI HA NUTRITO DI MANNA SCONOSCIUTA AI TUOI PADRI (Dt 8,2-16) / La fede ha bisogno di un nutrimento particolare: essa vive se si alimenta di parola del Signore. Ma l'uomo sovente si lascia tentare, viene meno nella fede, cade, si abbandona alla disperazione, alla delusione, le cose della terra schiavizzano il suo cuore. Perché l'uomo si consegni al suo Dio, questi in modo mirabile viene incontro alla sua naturale fragilità e lo aiuta, lo sostiene, gli mostra in molti modi che è possibile fidarsi di lui. Nel deserto ha dato loro il pane dal cielo, la manna, per ben quarant'anni. I figli di Israele nutriti miracolosamente, poterono compiere il cammino, entrare nella terra promessa. Ora Israele deve riconoscere due cose: la fedeltà di Dio, la durezza del suo cuore; deve, nella volontà di conversione, riaprirsi alla fede e vivere di ascolto e di obbedienza.</p>
<p>XII Domenica T.O. Anno A / TUTTI I MIEI AMICI SPIAVANO LA MIA CADUTA (Ger 20,10-13) / Israele viveva un momento di totale caduta dalla fede. Isaia non era stato ascoltato, il popolo non si era convertito, non era tornato al suo Signore e Dio, cercava invece il successo e la stabilità politica nelle alleanze con i "re di carne", con le "canne spezzate". Geremia deve annunziare il fallimento della politica di Israele e la prossima catastrofe, contro i numerosi falsi profeti, che promettevano pace e sicurezza. Chi è chiamato da Dio deve offrire la sua vita in sacrificio per la vita del suo popolo: è la legge della salvezza. I seguaci del male vogliono la vita dell'inviato di Dio; egli deve darla, ma la "carne è debole". C'è la preghiera che rende forti, che dona vigore; c'è la fede nel Signore che è scudo e roccia di salvezza per i suoi inviati. Geremia ha paura, vorrebbe ritirarsi. Ma Dio è con lui, il suo Spirito è dentro di lui come fuoco che divora e consuma, abbatte ed edifica, sradica e pianta. La profezia può così continuare fino alla fine.</p>
<p>XIII Domenica T.O. Anno A / L'INVITÒ CON INSISTENZA A TAVOLA (2Re 4,8-16) / Dio è il Signore e sostiene i suoi inviati, aiutandoli e sorreggendoli perché possano compiere il loro ministero di servizio all'alleanza nell'esercizio della profezia e dell'annunzio della divina volontà. Lo fa a volte in modo prodigioso (Elia ed il corvo), lo fa in modo ordinario, suscitando sentimenti di bontà e di grande misericordia in cuori semplici e puri perché collaborino in modo efficace al sostentamento dei suoi messaggeri. Dio per mezzo della donna ha aiutato Eliseo, suo profeta, ora per mezzo del profeta aiuta la donna: le promette un figlio, e glielo darà subito: fra un anno. Ricompensa divina di stretta giustizia: la donna aiuta la realizzazione dei desideri di salvezza di Dio, Dio compie i desideri di realizzazione della donna nella sua maternità. Mirabile scambio e potente ricompensa della carità in favore dei profeti del Signore! O Divina Provvidenza quanto sei grande! Provvedi al profeta e provvedi alla donna, rendendo debitori solo dite e la donna e il profeta!</p>
<p>XIV Domenica T.O. Anno A / EGLI È GIUSTO E VITTORIOSO (Zc 9,9-10) / Israele è appena tornato dall'esilio, la situazione è assai grave: estrema povertà, disordini, sfiducia, macerie e rovine, distruzione. In questa storia di disastro morale, politico, civile, religioso, Zaccaria "vede" lontano con gli occhi dello spirito. Egli vede un re, giusto, vittorioso, dominatore. La sua non è vittoria di guerra, ottenuta con la violenza, il sopruso, la conquista, seminando stragi, lutti, morte e ogni altro genere di calamità, generando miseria e schiavitù per i vinti. Egli non viene per conquistare, ma per liberare, non lotta per predare, ma per dare, non lavora per togliere ma per aggiungere, il suo dominio non ha limiti, egli è re per governare il mondo intero. Egli porterà pace sulla terra. La profezia è il miracolo della speranza: lo Spirito di Dio investe un uomo, lo fa vedere con i suoi occhi di "cielo" e questi vede l'invisibile ricco di consolazione, perché egli vede il futuro di salvezza che Dio si accinge a preparare per i suoi figli.</p>
<p>XV Domenica T.O. Anno A / COME LA PIOGGIA E LA NEVE (Is 55,10-11) / La parola del Signore possiede nel suo seno la capacità di fecondare un cuore di verità, di giustizia, di novità, di santità. Perché questo avvenga è necessario che essa venga seminata, sia cioè sparsa nei solchi della storia, sui sentieri e per le strade del mondo. Il cuore dell'uomo diviene così il campo dove seminare la parola della vita. Occorrono allora persone che credono nell'efficacia della parola, e che con fermezza, solerzia, alacrità e lavoro costante, senza interruzione, spargano nel mondo il seme della vita. Sovente purtroppo l'uomo si stanca, non semina, a volte semina ma non la parola di Dio, bensì la parola umana che è incapace di rendere fecondo un cuore di conversione e di ascesi. Molti oggi sono i seminatori di sole parole umane; le tecniche della semina sono perfezionatissime, manca solo la parola da seminare, essa è stata come smarrita e al suo posto rimane la parola vuota della terra.</p>
<p>XVI Domenica T.O. Anno A / CI GOVERNI CON MOLTA INDULGENZA (Sap 12,13-19) / Il lungo travaglio della sua storia di peccato, di idolatria, di profanazione dell'alleanza, di esilio, di caduta della monarchia e di smarrimento del suo sacerdozio, sono il terreno perchè Israele comprenda il senso dell'intervento di Dio nel mondo. Egli agisce per condurre a conversione e a penitenza i suoi figli. Se è indulgente verso Israele lo è anche verso i pagani e quindi anche Israele deve vivere il suo rapporto con i pagani in modo diverso: con amore, con indulgenza, con misericordia, con attenzione alla loro salvezza. Se è popolo convocato dall'amore del Signore lo è perché manifesti ai pagani la misericordia del suo Dio, lo inviti alla conversione che si ottiene attraverso l'ascolto della parola di vita. La propria storia diviene il terreno perchè si comprenda l'agire di Dio e comprendendolo per sé, lo si comprenda anche per gli altri. L'agire di Dio verso di noi è principio del nostro agire verso gli altri.</p>
<p>XVII Domenica T.O. Anno A / TI CONCEDO UN CUORE SAGGIO E INTELLIGENTE (1Re 3,5-12) / Salomone è re di Israele, è giovane, inesperto, non ha ancora il dono dell'anzianità. Chiede a Dio la saggezza e la sapienza per governare il popolo di Dio. Dio gliela concede in abbondanza. E tuttavia la conoscenza della volontà di Dio per gli altri non è salvezza per noi, se noi non entriamo nella conoscenza e nel compimento della volontà di Dio per noi. Il saggio Salomone in questo peccò: dimenticò i suoi obblighi verso Dio al quale doveva prestare il culto dell'adorazione e dell'obbedienza; tentato, si prostrò a dèi stranieri e questo suo peccato tanto danno causò al suo regno. Il regno non si riebbe più: con lui raggiunse l'apice, ma anche l'inizio del declino. Tutto questo ci deve insegnare che dobbiamo conoscere ciò che il Signore vuole per gli altri, ma anche ciò che vuole per noi e obbedirlo con cuore retto, sincero, intelligente e sapiente.</p>
<p>XVIII Domenica T.O. Anno A / Quando l'uomo abbandona la via della fede, perchè si è allontanato dalla parola, si chiude per lui l'accesso alle fonti della vita; entra in una corrente di morte, che poi si esprime concretamente con la perdita della sua identità di uomo e di persona. Israele nel corso della sua storia si era dimenticato della parola, aveva perso la fede, non attingeva più alle sorgenti della vita; sperimentò così che perdendo Dio perdeva anche ogni dono che il Signore gli aveva elargito: libertà, dignità, personalità, abbondanza di beni materiali e spirituali. Smarrendo la fede si era anche smarrito dalla sua umanità. Ma ecco che un grido di speranza risuona ancora: il Signore vuole ridare la vita al suo popolo e lo invita ad accostarsi nuovamente alla sorgente della benedizione, a vivere di parola, a rinsaldare i vincoli dell'alleanza, a riprendere il cammino della fede. La stabilità dell'uomo è nella parola di Dio, senza la parola, o fuori di essa, l'uomo lavora per il nulla, consuma nella vanità i suoi giorni, spende per ciò che non sazia e lavora per ciò che non nutre.</p>
<p>XIX Domenica T.O. Anno A / ECCO, IL SIGNORE PASSÒ (1Re 19,9-13) / Chiamato a far risplendere la luce dell'alleanza in un regno di Dio avvolto dalle tenebre dell'idolatria e del falso profetismo, Elia non può venir meno nella sua missione di luce, il popolo ha bisogno di salvezza, necessita di coraggio, deve essere tratto fuori dalla pavidità e dalla paura. Al Sinai è invitato a dare coraggio, a risollevare dalla polvere e dal nascondimento quell'esercito ancora numeroso di credenti paurosi e timidi che non hanno la volontà di opporsi al male anche se loro il male non lo fanno. Il profeta ha sempre una duplice missione: ristabilire l'alleanza in quanti sono caduti da essa, associare quanti sono ancora fedeli e renderli capaci di testimonianza. Ci sono tanti veri cristiani nel mondo, ma sono soli, sono nascosti, vivono nelle caverne, lontano dalla battaglia e dalla mischia. Farli uscire fuori, perché si schierino fa anche parte della missione profetica della Chiesa. La nostra forza è la comunione e l'unità nel combattimento della battaglia della fede.</p>
<p>XXI Domenica T.O. Anno A / TI TOGLIERÒ LA CARICA (Is 22,19-23) / Accade a volte che colui che ha ricevuto un incarico se ne serva per la gloria della propria persona e a suo esclusivo beneficio, contro gli interessi spirituali e materiali di coloro che egli avrebbe dovuto servire nella verità, nella giustizia, nell'amore. Il Signore mette in guardia ogni uomo a non farsi illusioni: la storia è nelle sue mani; egli innalza dalla polvere, ma rovescia i potenti dai troni; sazia di beni gli umili, ma rimanda a mani vuote i superbi e i ricchi. Per governare la storia con saggezza, Dio ha bisogno di uomini liberi, poveri, umili, semplici, forti nella fede, saggi nello spirito, che cercano con cuore puro la gloria di Dio e il bene del suo popolo. Il servizio secondo Dio è quello che si fa solo per la gloria di Dio. Isaia annunzia oggi la deposizione del superbo e l'elevazione di un uomo umile e giusto per dare vita e benedizione al suo popolo.</p>
<p>XXII Domenica T.O. Anno A / NON PARLERÒ PIÙ IN SUO NOME (Ger 20,7-9) / In Geremia il rifiuto della verità diventa opposizione alla sua persona, divenuta oggetto di scherno. Ma è in questo rifiuto che si manifesta il grande mistero dell'amore che lega Dio all'uomo. Dio ha legato a sé con vincoli di amore il profeta, l'amore di Dio per l'uomo, fedele e inesauribile, diventa l'amore dÿÿ profeta. Ormai un solo amore c'è tra Dio ed il profeta e questo amore che è in Dio fuoco di salvezza, diviene anche in Geremia fuoco di annunzio e di verità. In questo amore è il segreto della missione del profeta, della Chiesa, del cristiano. Finché l'amore di Dio per la salvezza dell'uomo non diverrà il nostro amore per la salvezza dei fratelli, non ci sarà ministero di profezia, non ci sarà neanche missionarietà vera ed autentica, capace di "sfidare" l'insulto e l'obbrobrio. La vera profezia si compie perché il cuore dell'uomo è stato afferrato e sedotto dal cuore di Dio per la salvezza dell'umanità.</p>
<p>XXIII Domenica T.O. Anno A / IO TI HO COSTITUITO SENTINELLA (Ez 33,7-9) / Dio ha posto la salvezza dell'uomo nelle mani dell'uomo. Ogni uomo può divenire causa di vita o di morte, di luce o di tenebra, di menzogna o di falsità. Sono irreparabili i danni che una missione non svolta e una ministerialità non esercitata causano nel mondo. Come la vita è il frutto di una missione santamente svolta, così anche la morte dell'individuo e della società sono il frutto del non esercizio della propria ministerialità. La vita e la morte dei nostri fratelli Dio l'ha messa nelle nostre mani e nella buona o cattiva volontà di coloro presso i quali siamo inviati. La vigilanza della sentinella conserva la città in vita, la disattenzione, il sonno, le inavvertenze, ogni distrazione può provocare nella città dei danni insanabili ed anche la morte e la distruzione. Tanta colpa del male del mondo risiede anche sulle nostre spalle e di questo dobbiamo rendere conto al Signore.</p>
<p>XXIV Domenica T.O. Anno A / NON FAR CONTO DELL'OFFESA SUBITA (Sir 27,30-28,7) / La salvezza inizia con il perdono, si perfeziona nell'elezione divina, diviene completa nella figliolanza adottiva. Dio non imputa a noi il nostro peccato, lo perdona, ci chiama ad essere suoi amici, più che amici, ci lega a sé con un legame "sponsale", ci fa suoi figli, ricolmandoci del suo Santo Spirito. L'uomo deve vivere il suo rapporto con l'altro uomo ad immagine del rapporto che il Signore vive con lui: nella misericordia e nel perdono, nella benevolenza e nella compassione. Non solo è abolita la vendetta, è superata la legge del taglione, ma viene inoltre proclamata la legge dell'amore e della misericordia come condizione per ottenere amore e misericordia da parte del Signore Dio nei nostri riguardi. L'uomo guarda a Dio, osserva il suo comportamento, scruta la sua azione, vede in essa il modello di vera legalità, di autentica santità, di retta relazione verso il suo simile.</p>
<p>XXV Domenica T.O. Anno A / L'EMPIO ABBANDONI LA SUA VIA (Is 55,6-9) / L'uomo consuma i suoi giorni nella ricerca della vita, mentre in realtà non fa che allontanarsi da essa sempre più, fino ad incorrere anche nella morte del corpo, dopo aver sperimentato quella del suo spirito e della sua anima. Per accedere alle fonti della vita l'uomo di fede deve abbandonare i suoi pensieri di male, desistere dalla trasgressione dei comandamenti, far ritorno nell'osservanza dell'alleanza. Non è possibile e non sarà mai possibile far coincidere le vie di Dio con le vie dell'uomo. E tuttavia errore gravissimo è la ricerca della vita, ma percorrendo vie umane. Per avere e possedere la vita bisogna passare attraverso la via della conversione, proseguire e perseverare fino alla fine facendo la volontà di Dio, obbedendo ai suoi decreti. La storia è testimone fedele della verità della rivelazione di Dio; essa attesta anche la nostra stoltezza che ci spinge a cercare la vita dove ci sono solo sentieri di morte e di perdita della speranza.</p>
<p>Domenica XXVI T.O. Anno A / PER L'INIQUITÀ CHE HA COMMESSA (Ez 18,25-28) / L'affermazione della responsabilità personale nel bene e nel male, nella giustizia e nell'iniquità segna una delle svolte epocali nel cammino della rivelazione di Dio nella storia. Ognuno si salva o si danna per le opere da lui compiute e tuttavia la giustizia di ieri può lasciare il posto all'iniquità di oggi e l'iniquità di oggi attraverso un atto di conversione e di penitenza può condurre l'uomo alla santità e al compimento perfetto del bene. Solo il momento della morte segnerà lo stato definitivo dell'uomo e lo segnerà per sempre. In Israele ci si faceva scudo del bene della comunità per sentirsi al riparo dalla condanna. L'esilio sfatò questa concezione. Oggi per respingere la responsabilità personale si fa appello alla misericordia di Dio e si proclama un perdono senza conversione e una santità senza il duro cammino del ritorno alla casa del Padre. La salvezza è dono di Dio nella conversione e nel cammino di santità dell'uomo.</p>
<p>Domenica XXVII T.O. Anno A / LA VIGNA DEL SIGNORE DEGLI ESERCITI (Is 5,1-7) / Nel costante permanere nella volontà manifestata di Dio l'uomo realizza se stesso e la sua storia, che diviene pertanto storia di giustizia e di diritto, di amore e di misericordia. Fuori dell'alleanza la storia è senza Dio e di necessità è anche senza l'uomo. Avendo dimenticato Dio, Israele si era dimenticato anche dell'uomo. Per ritrovare l'uomo bisogna prima di tutto ritrovare Dio, chi trova Dio necessariamente trova l'uomo; chi in Dio non trova l'uomo deve temere, il suo Dio è solo un idolo, un frutto della sua mente. E tuttavia il procedimento è sempre inverso: è Dio che va alla ricerca dell'uomo, che stringe con lui l'alleanza di salvezza, che domanda ed esige l'amore per Lui e l'amore per l'uomo. Il duplice amore per il Signore e per l'uomo è componente essenziale dell'alleanza, escluderne uno solo pone fuori della legge della vita. E' questo il significato del cantico della vigna del profeta Isaia.</p>
<p>XXVIII Domenica T.O. Anno A / QUESTI È IL SIGNORE IN CUI ABBIAMO SPERATO (Is 25,6-10) / La profezia di Dio squarcia il velo della storia, rompe il muro della realtà immediata e manifesta all'uomo un futuro ricco di speranza, carico di consolazione e di sollievo, e tutto questo quando la durezza del presente toglie ogni respiro anche all'immaginazione. Il nostro è il Dio che viene per cambiare il nostro presente fatto sovente di miseria e di tanta afflizione, frutto del peccato e della stoltezza. E tuttavia il futuro di Dio l'uomo deve volerlo, accoglierlo, farlo suo nella fede e nella speranza. Nella speranza lo attende come dono, nella fede lo costruisce come proprio, nella grande carità già lo gusta e lo possiede. L'uomo di fede sa che Dio è il Trionfatore ed il Sovrano della storia, il Vincitore sul male, egli si mette dalla parte di Dio per collaborare alla sua vittoria. L'uomo di Dio è un uomo eternamente responsabile del suo futuro e di quello dei fratelli, lo costruisce e lo attende, lo attende costruendolo, lo accetta come dono, lo conquista come bottino.</p>
<p>XXIX Domenica T.O. Anno A / IO L'HO PRESO PER LA DESTRA (Is 45,1-6) / Dio non è solo il Dio di Israele, egli è il Dio e il Signore dell'universo, dell'uomo, del mondo intero, della storia, di quanto è sotto il cielo, ma anche sopra di esso, poiché non c'è altro Signore e non c'è altro Dio. Dio si serve degli uomini per realizzare il suo progetto di amore, anche se a volte gli uomini non lo sanno. Isaia è profeta; sa leggere la storia che si compie sotto i suoi occhi e sa vedere l'azione di Dio dove apparentemente c'è solo opera dell'uomo. Ogni cristiano deve avere questa soprannaturale capacità, poiché Dio parla in modo diretto, ma anche in modo indiretto, attraverso la storia e gli avvenimenti che si susseguono. La storia della santità cammina per moto interiore, sovente essa è mossa da movimenti esterni, da cause fuori di noi. Saper leggere i segni dei tempi è capacità di penetrazione del disegno di Dio, della sua volontà che ci spinge verso un futuro tutto da costruire e da edificare nel nome del Signore.</p>
<p>XXX Domenica T.O. Anno A / IO ASCOLTERÒ IL SUO GRIDO (Es 22,21-27) / L'essere noi popolo del vero Dio deve portarci a riflettere sul mondo intero la Signoria e la Paternità di Dio, quindi ad amare concretamente, secondo verità e giustizia, ogni sua creatura, come Dio la ama, senza distinzioni, senza differenze, nel rispetto, nella compassione, nella solidarietà, nella condivisione, iniziando dal non recare loro ingiustizia o maltrattamenti, sfruttamenti o alcunché di simile. Il nostro Dio che è anche il loro Dio, a un loro grido di aiuto, si fa loro difensore, nostro giudice, vindice di ogni angheria da loro subita. La sua pietà li ricolmerà di misericordia e di compassione. la sua collera si riverserà su di noi; nel giorno del giudizio universale, infatti, saremo riconosciuti da lui se in vita lo avremo accolto nei poveri e nei sofferenti, nei forestieri, negli ammalati. Solo una retta visione di fede ci potrà aiutare a liberarci da gravissimi peccati sociali, ci sosterrà nel compimento di ogni giustizia, anteriore ad ogni opera di carità, fonte del vero amore e della cristiana compassione, solidarietà, condivisione.</p>
<p>XXXI Domenica T.O. Anno A / VOI VI SIETE ALLONTANATI DALLA RETTA VIA (Ml 1,14-2,10) / Il credente può cadere dalla fede per sua colpa e per personale responsabilità, poiché ha trascurato di sua volontà le leggi che fanno rimanere nella purezza della verità rivelata. E tuttavia può esserci una responsabilità più grande e una colpa maggiore in chi ha trascurato il suo ministero di maestro e di guida nella verità e si è consegnato alla falsità. facendone il suo insegnamento. Un falso maestro nella chiesa fa più danni che mille eretici fuori di essa, poiché si trasforma in pietra di inciampo per coloro che si affidano alla sua dottrina. La verità rimane verità di salvezza finché resta nella sua interezza; la parzialità nell'annunzio rende falsa tutta la verità rivelata. La "guida" del popolo deve rendere conto a Dio di ogni anima che si perde a causa del suo cattivo insegnamento. Malachia lo afferma con plastica chiarezza e con linguaggio duro.</p>
<p>XXXII Domenica T.O. Anno A / LA SAPIENZA È RADIOSA E INDEFETTIBILE (Sap 6,12-16) / La sapienza in Dio si identifica con la verità del suo essere e della sua natura. La Sapienza celeste è il Verbo, il Figlio Unigenito del Padre, nella storia è la Parola della rivelazione, che vive in Cristo il suo culmine e il suo principio. Gesù Signore è infatti Creatore e creatura, Sapienza eterna ed increata e Sapienza creata, pienissima, perfettissima, indefettibile, radiosa, immortale, fattasi storia per noi. Ogni uomo può accedere alle sorgenti della Sapienza, la stessa Sapienza è alla ricerca di ogni uomo. Per natura e insieme per grazia l'uomo può entrare o rientrare nella verità del suo essere, attraverso un moto della sua volontà che cerca e si lascia cercare, che vuole e si lascia afferrare dalla conoscenza che salva e redime, conduce nella vita. Solo il peccato personale e collettivo può soffocare la sete di Sapienza di cui è intessuta la natura umana.</p>
<p>XXXIII Domenica T.O. Anno A / LA DONNA CHE TEME DIO È DA LODARE (Pro 31,10-31) / Compreso con la sapienza che promana dallo Spirito, il testo sacro si apre ad una figura di donna attiva, responsabile, impegnata, assidua nel lavoro, sollecita nelle opere di misericordia, diligente nella conduzione dell'economia familiare, in armonia di amore e di felicità con il marito, il quale in lei confida, e tutto questo perché questa donna sa vedere la sua vita e la sua missione in Dio e nella sua volontà. Chi sa leggersi in Dio si ritrova e ritrovandosi tutto orienta a Dio, passando attraverso il creato e la creatura. La questione femminile non potrà mai risolversi senza la presa di coscienza che Dio è il Signore dell'uomo e della donna, l'una e l'altro da lui creati con mansioni particolari che devono essere espletate per rendere più bello e armonioso il suo creato. La comunione mirabile tra i santi e le sante della Chiesa attesta che questa armonia può essere ritrovata, vissuta con intensissima responsabilità.</p>
<p>Cristo Re Anno A / IO STESSO CERCHERÒ LE MIE PECORE (Ez 34,11-17) / Per la realizzazione del suo disegno di salvezza in favore di Israele, Dio ha associato alcuni uomini, perché da veri collaboratori, con piena responsabilità, conducessero il suo gregge sui pascoli dell'osservanza dell'alleanza, nella quale si trova abbondanza di vita, ricchezza di benessere, completezza di benedizione. Quanti sono stati chiamati al ministero di Pastori fallirono, trascinando nella loro catastrofe il popolo, estirpato come albero dalla terra e trascinato nella schiavitù dell'esilio. Al fallimento dell'uomo Dio risponde con una promessa inaudita: egli stesso si sarebbe preso cura delle pecore, nella giustizia e nella santità, nella misericordia e nell'educazione, nella correzione di amore ma anche di giudizio. Personalmente Dio si prende cura del suo gregge in Cristo per virtù dello Spirito Santo, e Cristo e lo Spirito attraverso la Chiesa, chiamata a condurre ogni uomo nel regno e a introdurlo nella vita eterna.</p>
<p>I Domenica di Avvento Anno B / TU, SIGNORE, TU SEI NOSTRO PADRE (Is 63,16-64,7) / La vita è in Dio e nella sua benedizione. E' illusione confidare nell'uomo, porre la fiducia nelle proprie forze, credere che senza Dio l'uomo è, e può qualcosa. Senza Dio si apre il vuoto: vuoto morale, spirituale, sociale, politico, religioso, familiare, individuale. Nello sfacelo generale, nella morte dello spirito, nell'annientamento di ogni umana speranza c'è solo lo spazio per la preghiera perché si invochi Dio a ritornare in mezzo a noi, a prendere lui il governo della nostra vita e della nostra storia, perché voglia riportare sulla terra la sua benedizione, apportatrice di benessere spirituale e materiale. Ma Dio ritorna nella nostra conversione, nel sincero pentimento, nella nostra volontà di fare ritorno a lui con cuore sincero. Dio non è con noi, perché noi non siamo con lui, né vogliamo esserlo. L'avvento è più grande anelito di ritornare a Dio con cuore pronto perché il Signore venga in mezzo a noi con la sua benedizione.</p>
<p>II Domenica di Avvento Anno B / ECCO, IL SIGNORE VIENE CON POTENZA (Is 40,1-5,9-11) / Solo Dio può liberare l'uomo dalle molteplici schiavitù sia fisiche che spirituali, causate da noi a noi stessi, da noi agli altri, dagli altri a noi. Perché la liberazione si compia occorrono tuttavia che si verifichino due condizioni: la parola della profezia, la buona volontà dell'uomo. La profezia annunzia l'intervento di Dio nella storia, la buona volontà accoglie l'invito e si dispone all'ascolto della parola della salvezza attraverso la fede in essa. Oggi molti cristiani hanno rinunciato ad essere profeti, non dicono la parola della salvezza, la dicono male, non la dicono nella sua interezza, la trasformano e l'accomodano, lasciando il mondo nelle sue molteplici schiavitù. Altra causa della mancata realizzazione della salvezza sta nell'uomo che ascolta: vorrebbe una salvezza discesa dal cielo ed offerta senza alcuna responsabilità e senza quel sacrificio di porre mano, mente e cuore, anima e spirito per essere collaboratori di Dio in ordine alla propria ed altrui liberazione.</p>
<p>III Domenica di Avvento Anno B / LO SPIRITO DEL SIGNORE DIO È SU DI ME (Is 61,1-11) / Chi compirà l'opera del Signore sarà un uomo particolare, poiché ricolmo dello Spirito che si posa su di lui. La profezia non annunzia un evento futuro, annunzia un futuro che già si è compiuto, un futuro senza tempo, che è già presenza dello Spirito in mezzo al suo popolo per la restaurazione dei cuori e per immettere in essi il seme della speranza e della fede. Dio è sempre in azione per la salvezza dell'umanità. Il suo Spirito cerca uomini che lo accolgano, che siano a lui disponibili. Senza la collaborazione dell'uomo l'opera di Dio non si compie. La profezia è per Cristo, ma è anche per la Chiesa che deve compiere l'opera e la missione di Cristo. Nella Chiesa ognuno, in vario modo, e con differenza di grado, partecipa dell'unzione dello Spirito. La forza dei santi è nella consacrazione operata dallo Spirito del Signore che si posa abbondantemente su di loro.</p>
<p>IV Domenica di Avvento Anno B / IL TUO TRONO SARÀ RESO STABILE PER SEMPRE (2 Sam 7,1-16) / Davide è re di Israele, pensa come fare qualcosa di sublime per il suo Dio. Ma il Signore, grande nei pensieri, è sempre oltre la mente dell'uomo. Non è Dio che ha bisogno di una casa; sarà Dio la casa dell'uomo e sarà Lui che la costruirà, attingendo dalla discendenza dello stesso Davide: creandosi la Nuova Eva, dalla quale far nascere il Nuovo Adamo, Gesù Cristo Signore nostro. Quando l'uomo immagina cosa vuole il Signore, deve anche sapere che Dio è sempre e perennemente al di là di ogni umano pensiero. Riflettere e meditare sulla libertà di Dio dona forza al nostro spirito e capacità di non lasciarsi imprigionare in schemi e ragionamenti finiti. Vedere con gli occhi della fede secondo l'infinito di Dio dona alla pastorale sempre muovi slanci per una più proficua opera di evangelizzazione e di salvezza.</p>
<p>Santa Famiglia di Gesù, Maria e Giuseppe / IL SIGNORE VISITÒ SARA (Gn 15,1-6; 21,1-3) / In ogni istante del compimento della missione ricevuta deve essere manifesto che tutto avviene per opera del Signore. L'uomo che lavora con Dio deve dare a Dio sempre la gloria. Bisogna che noi ci convinciamo di questa realtà soprannaturale che ci sovrasta, altrimenti potremmo cadere nel peccato di superbia, attribuendo alla nostra umanità ciò che è solo opera di Dio, oppure allontanarci dalla santa umiltà, virtù preziosissima, che ci consente di prestare la vera, giusta e santa adorazione al Signore. Sara è sterile, non può avere figli, per l'onnipotenza divina da lei nascerà Isacco, l'erede della promessa. Quando si vuole operare ed agire con Dio, la nostra natura deve rivestirsi di fragilità, poiché solo attraverso la debolezza del nostro essere può risplendere con assai chiara evidenza l'onnipotenza di Dio e così a lui solo viene elevato l'inno di gloria e di benedizione.</p>
<p>II Domenica Dopo Natale Anno B / LA SAPIENZA LODA SE STESSA (Sir 24,1-4,8-12) / La sapienza è Entità misteriosa, è Presenza creata e increata, è sulla terra ma abita nel cielo, è nell'uomo ma viene da Dio. Il suo ministero è essenziale: indicare all'uomo il bene, manifestarglielo in ogni istante e circostanza della vita. La sapienza è la verità rivelata, la legge donata, è anche la verità santamente vissuta e i comandamenti rettamente osservati che divengono ulteriore fonte di verità, di discernimento, di saggezza. La sapienza vissuta diviene prudenza, giustizia, fortezza e temperanza. E tuttavia la sapienza è Essenza che vive una sua vita, che possiede una sua interiorità, essenzialità, identità. Questa personalizzazione della sapienza che è rivelata nell'Antico Testamento, nel Nuovo si specifica come la Seconda Persona della Santissima Trinità, il Verbo di Dio, la Saggezza Eterna del Padre che viene in mezzo a noi e pone tra noi la sua dimora.</p>
<p>Battesimo del Signore Anno B / L'HO COSTITUITO TESTIMONIO FRA I POPOLI (Is 55,1-11) / Israele vive una situazione di "non-alleanza", ha perso la terra e la sua identità, è in esilio. Il Signore Dio lo invita alla conversione, al ritorno a Lui. Per grazia, non per merito, Israele avrà ancora un futuro, non solo per se stesso, ma per il mondo intero, poiché sarà costituito tramite del Signore per la salvezza delle genti. Questa profezia si compie in Cristo Gesù: quella di Gesù è missione di salvezza per tutte le genti. E' Cristo la via di Dio per la conversione e il perdono dei peccati, per il compimento di ogni giustizia nella santità. Cristo è la Parola di Dio, scesa sulla terra a guisa di pioggia per fecondare di Spirito Santo le nostre anime e ricondurle al Padre nella verità. Per Cristo finisce il nostro esilio, per lui facciamo ritorno al Signore, in Lui dimoriamo nella terra della promessa, poiché è Cristo la "terra promessa" che ognuno deve possedere per abitare in Dio "terra celeste e divina".</p>
<p>II Domenica T.O. Anno B / PARLA, PERCHÈ IL TUO SERVO TI ASCOLTA (1Sam 3,3-19) / Il cammino del popolo di Israele con il Dio dell'alleanza è fatto sovente di confusione dottrinale che genera rilassamento morale e smarrimento della propria identità. Quando il caos veritativo e comportamentale non è più risolvibile attraverso le istituzioni, anche esse corrotte e viziate, il Signore, che ama il suo popolo, suscita per via immediata uomini fedeli che facciano risuonare integra la sua parola. Ogni vocazione è un segno dell'amore di Dio per l'uomo. Ogni risposta è amore dell'uomo per il Dio che chiama perché il suo amore venga ancora sparso nei cuori. La non risposta manifesta la chiusura dell'uomo nei limiti della propria umanità e del proprio essere. Samuele rispose al Signore, divenne suo strumento di verità, parola viva di Dio per la salvezza del suo popolo.</p>
<p>III Domenica T.O. Anno B / ALZATI, VA' A NINIVE LA GRANDE CITTÀ (Gio 3,1-10) / Giona è profeta assai singolare: conosce l'efficacia della parola di Dio, sa che il suo annunzio cambia i cuori e per questo si rifiuta di obbedire al Signore. Egli non obbedisce perché non vuole che quelli di Ninive si convertano. E' Dio che salva l'uomo attraverso la conversione che nasce dall'ascolto della sua parola. Dio, uomo, parola: chi vuole la salvezza deve volere Dio, l'uomo, la parola. Tanti, ai nostri giorni, vogliono la salvezza con Dio, ma non credono nell'efficacia della Parola e per questo omettono di annunziarla. Giona non voleva annunziarla per troppa efficacia, noi la sostituiamo con la parola umana per poca fede nella sua forza. Ma il Vangelo è potenza di Dio per chiunque crede. E' questa la certezza della Chiesa e deve essere certezza di ogni cristiano.</p>
<p>IV Domenica T.O. Anno B / IO SUSCITERÒ LORO UN PROFETA (Dt 18,15-20) / Un uomo viene fatto voce di Dio sulla terra e questa risplende di conoscenza soprannaturale ed eterna. Il Signore promette di suscitare un profeta simile a Mosè, costituirlo sua voce, dargli la sua autorità per parlare ed agire in suo nome. Il popolo del Signore vive attendendo questa "voce", ma questa attesa a volte viene ingannata da "false voci", falsi uomini che parlano in nome di Dio, mentre Dio non li ha inviati. E così da un lato c'è l'attesa della voce della verità, dall'altro c'è il grido della menzogna. Voce della luce e voce delle tenebre si scontrano nel cuore dell'uomo. Cristo è il "Profeta di Dio", la Chiesa è "profezia di Cristo nel mondo" fino alla consumazione dei giorni. Cristo è stato fedelissimo al Padre, la Chiesa deve essere fedele al suo Sposo e Maestro; di ogni infedeltà profetica dovrà rendere conto al Padre dei cieli. L'uomo deve ascoltare la Chiesa, se non ascolta anche per lui ci sarà il momento del rendiconto e del giudizio.</p>
<p>V Domenica T.O. Anno B / RICORDATI CHE UN SOFFIO È LA MIA VITA (Gb 7, 1-7) / Giobbe è colui che non sa il motivo del suo dolore, ma trova la forza di continuare a vivere nella sua giustizia "ancora intatta". Al di là della risposta che viene dalla fede nella risurrezione di Cristo, sovente il mistero che avvolge una vita di dolore è troppo alto, profondo. La fede in tal caso potrebbe venire meno, le forze svanire; sostegno diviene allora la nostra santità. Quando la nostra vita viene abbandonata totalmente alla sofferenza, e Dio ci lascia in balia di essa, e lui stesso sembra stare lontano, la santità della vita alimenta la fede e l'uomo continua a credere nonostante i legacci di morte che lo avvolgono. La santità diviene quindi l'alito della vita, nel dolore, nella sofferenza, in quei momenti di limite tra la fede e l'incredulità, tra la speranza e la disperazione. E' urgente che la giustizia e la santità ricolmino il cuore dell'uomo, poiché saranno esse a dare la forza per abbracciare il dolore e la sofferenza in tutta la loro altezza, larghezza e profondità.</p>
<p>VI Domenica T.O. Anno B / ABITERÀ FUORI DELL'ACCAMPAMENTO (Lev 13,1-46) / Come la lebbra anche il peccato possiede la forza di ammalare irrimediabilmente parti sane della comunità dei credenti, divenendo principio e causa di altri peccati, a volte più gravi, più orrendi. Da esso non solo non ci si guarda, in più gli si aprono e gli si spalancano le porte dei sensi perché possa con più facilità appestare le nostre membra. La pedagogia santa della Chiesa ha sempre curato la protezione dei suoi figli, insegnando loro la legge della cautela e della prudenza, invitandoli a sfuggire le occasioni prossime di peccato. Il peccato brucia giovani, meno giovani, più giovani; unico riparo alla sua fiamma di fuoco è la custodia della nostra vita lontano da esso. Il peccato si vince fuggendolo, non certamente accarezzandolo, oppure scherzando con esso. Lo si vince se lo si considera la peste dell'anima e della società. I mali del mondo sono tutti mali di peccato. La sua forza è umanamente inarrestabile, solo la grazia di Dio lo vince e il dono dello Spirito.</p>
<p>I Domenica di Quaresima Anno B / IL MIO ARCO PONGO SULLE NUBI (Gn 9,8-15) / La conversione dell'uomo è posta da Dio nelle sue mani, nella sua volontà. Il tempo è per la salvezza, la storia è per il ritorno dell'uomo al suo Signore e Dio. Sovente l'uomo non comprende l'amore di Dio e si veste nei confronti degli altri di sete di vendetta, di giustizia sommaria ed immediata, dimostrando così di essere assai lontano dall'amore del Padre, che attende sempre che i suoi figli, le sue creature si convertano e ritornino ad amarlo con tutto il cuore. Nella sete di non perdono, il peccato ha come impietrito il cuore, il quale non sa cos'è l'amore, non conosce cos'è la misericordia e la compassione, non vuole apprendere come donarsi, amando come il Signore ama, con un amore di pazienza e di attesa di una conversione puntuale, decisa, ferma. L'alleanza con Noè è di misericordia, è offerta all'uomo della possibilità di una conversione vera e sincera al bene e all'opera di giustizia. Essa è in vista della promessa di salvezza nella discendenza di Abramo.</p>
<p>II Domenica di Quaresima Anno B / TI BENEDIRÒ CON OGNI BENEDIZIONE (Gn 22,1-18) / Il Signore chiama Abramo e gli comanda di camminare alla sua presenza. Da questo momento ogni suo passo è mosso e sigillato dall'obbedienza; il Signore comanda ed egli obbedisce, parla ed egli ascolta, ordina ed Abramo esegue. La legge della fede è continuità, costanza, prontezza, perseveranza, immediatezza, perennità. Ma questo richiede il sacrificio di se stessi, la consegna della propria vita a Dio perché in essa il Signore tracci la storia della salvezza. Nella vita del figlio il Signore chiede ad Abramo la sua stessa vita. Solo Dio è vita dell'uomo, non il figlio, non le opere che si compiono. Questa verità di fede deve sconvolgere ogni opera cristiana e condurre tutto nella legge dell'ascolto. Ogni uomo nella Chiesa, se vuole che l'umanità partecipi della benedizione di Abramo, in Cristo Gesù, deve consegnare la sua vita a Dio e in essa il presente e anche il futuro. Dio, e solo Lui, deve essere il tutto per l'uomo.</p>
<p>III Domenica di Quaresima Anno B / NON AVRAI ALTRI DEI DI FRONTE A ME (Es 20,1-17) / Dalla parola di Dio siamo stati chiamati all'esistenza, da essa siamo anche conservati in vita e tuttavia la Prima Parola, quella della creazione, fu pronunziata senza di noi, ci fece; la Seconda Parola, quella della salvezza, è pronunziata alla nostra presenza, perché, aderendovi, la facciamo. La Prima Parola la disse Dio e ci creò, la Seconda Parola Dio ce la dice, perché noi, accogliendola, ci rifacciamo. I comandamenti, Parola essenziale, sono l'inizio della vita; ad essi seguirà l'altra Parola, quella del compimento, della giustizia superiore, che Cristo è venuto a portare sulla terra e che egli stesso ha compiuto, fino alla morte e alla morte di croce. La Parola di Dio redime, se l'uomo la dice a se stesso, e finché in essa si dice, altrimenti si abbandona la via della vita e ci si smarrisce sui sentieri di morte. E' la potenza della Parola: Creatrice senza di noi, salvatrice e redentrice non senza di noi. </p>
<p>IV Domenica di Quaresima Anno B / FINCHÉ IL PAESE ABBIA SCONTATO I SUOI SABATI (2Cr 36,14-23) / Dio parla anche attraverso la storia, ma spesso l'uomo non è capace di leggerla e di comprenderla secondo il principio della saggezza soprannaturale; altre volte neanche lo vuole, avendo impietrito cuore e spirito nel peccato. Nell'Antico Testamento Dio affidava ai suoi profeti il compito di svelare il mistero degli eventi; oggi questo ministero è della Chiesa. E' la Chiesa l'occhio, la mente, lo spirito, l'anima del mondo; essa è tutto questo, quando per mezzo della fede annunziata, proclamata e vissuta, manifesta all'uomo la verità ed anche la falsità della sua vita, e lo invita ad un atto di conversione, a ritornare nella fedeltà, ad osservare la legge della verità e dell'amore. Il mondo si trova nelle tenebre anche per mancanza di luce soprannaturale, per offerta di una falsa luce e di una falsa verità. Israele fu deportato in Esilio perché non ascoltò, ma anche perché i falsi profeti dicevano menzogne e dicerie su Dio e sul futuro dello stesso popolo.</p>
<p>V Domenica di Quaresima Anno B / PORRÒ LA MIA LEGGE NEL LORO ANIMO (Ger 31,31-34) / Il Signore promette di stringere una nuova alleanza, diversa e differente dalla prima; la legge non sarebbe stata più scritta su tavole di pietra, ma incisa nel cuore dell'uomo direttamente da Dio, dal suo Santo Spirito, il quale dovrà anche togliere dal nostro petto il cuore di pietra e metterne uno di carne, capace di amare e di servire il Signore con obbedienza purissima di ascolto. Non ci sarà nessun automatismo, perché tutto sarà consegnato alla volontà dell'uomo che dovrà decidersi per il Signore e perseverare sino alla fine. Se vuole, l'uomo ora può vivere l'alleanza con il suo Dio; lo può perché possiede la verità e la grazia, il nuovo essere e la forza soprannaturale; lo può perché tutta la beata Trinità personalmente si è consegnata all'uomo. E' questa la forza della Nuova Alleanza. La santità è possibile assieme al raggiungimento della perfezione evangelica; è sufficiente volerlo concretamente, nella perseveranza e in quella tenacia di volontà che fa i santi e gli amici di Dio.</p>
<p>Domenica delle Palme Anno B / IL SIGNORE DIO MI ASSISTE (Is 50,4-7) / Dio è presente nella vita del giusto per assisterlo e per liberarlo nel momento della prova. Questa certezza di fede si compie sul fondamento della carità. L'obbedienza totale è possibile solo per chi ama totalmente Dio e a lui si dona con tutto il cuore. L'amore unisce il giusto e il suo Signore, l'uomo e il suo Creatore. Il giusto ama il suo Signore, vuole che la sua gloria trionfi nel mondo, e per questo desidera consegnarsi interamente al suo Dio. Nell'amore è la comunione e lo scambio di vita: l'uomo affida a Dio la sua debolezza, Dio concede all'uomo la sua forza; l'uomo dona la gloria a Dio, Dio elargisce il trionfo all'uomo, accogliendolo nel suo regno. La fede e l'amore hanno il loro compimento nella speranza; il giusto sa che dopo la prova c'è la liberazione, la risurrezione, la vita eterna. Vivendo la perfetta carità nell'obbedienza, Cristo Gesù andò incontro alla morte e si consumò sull'altare della croce, per amore, nella speranza della sua risurrezione e della nostra salvezza.</p>
<p>SS. Trinità Anno B / LASSÙ NEI CIELI E QUAGGIÙ SULLA TERRA (Dt 4,32-34.39-40) / Per molti il loro Dio è troppo lontano e distante; è nel cielo, ma non è sulla terra, ha operato nel passato, ma non opera più nel presente. E' sicuramente questa una falsa concezione di Dio, il quale è Onnipotente, Onnipresente, Provvidenza infinita, E' lui che governa il cielo e la terra e conosce e permette tutto quanto avviene nell'universo. E' giusto che il popolo di Dio corregga questo suo modo falso di concepire il suo Signore. La falsità conoscitiva porta sempre l'uomo a quell'autonomia operativa fatta di malvagità e di disprezzo di Dio e della sua legge. Ancora molte sono le verità su Dio che il popolo cristiano deve accogliere, convertendosi. Per questo deve essere aiutato e la catechesi è via primaria ed indispensabile per operare la purificazione della "concezione" di Dio in mezzo al suo popolo. La santità nasce dalla verità e la falsità su Dio non genera certamente santità, produce invece peccato e malvagità.</p>
<p>SS. Corpo e Sangue di Cristo Anno B / SULLA BASE DI TUTTE QUESTE PAROLE (Es 24,3-8) / Gli "elementi" costitutivi dell'Alleanza sono: la Volontà di Dio, la volontà del popolo, il mediatore, il rito del sangue, la promessa. Dio manifesta la sua Volontà nella legge data; i figli di Israele esprimono la loro volontà di osservare la legge ascoltata, il rito del sangue, attraverso l'aspersione dell'altare e del popolo, di Dio e dell'uomo, conferisce stabilità ed eternità alla decisione presa. La promessa consiste nel dono della terra. Il popolo ascoltava Dio, ne metteva in pratica la sua volontà e il Signore si impegnava a dare loro la terra, a condurli nel luogo della loro libertà. Dopo l'aspersione con il sangue, una sola vita deve ormai scorrere tra Dio e il suo popolo. Il mediatore al Sinai fu Mosè, il quale riferiva a Dio la volontà del popolo e al popolo la volontà di Dio. Ogni qualvolta il mediatore viene a mancare tra Dio e il popolo, il popolo quasi sempre si allontana dall'alleanza stipulata. La vita dell'alleanza sta anche nella verità e nella santità del Mediatore.</p>
<p>Domenica XI T.O. Anno B / IO, IL SIGNORE, HO PARLATO E LO FARÒ (Ez 17,22-24) / Israele è con Dio, vive un'esperienza esaltante. Con Lui si compiono meraviglie; anche il mare si ritrae, diventa terra asciutta, e il Giordano arresta il suo corso. Poi Israele vuole essere senza Dio, crede di poter vivere lontano dalla sua legge di vita. A causa di questo suo peccato è condotto in esilio; lì vive schiavo, sperimenta una prigionia peggiore di quella che aveva provato in Egitto. E tuttavia il Signore gli ha giurato con promessa irrevocabile un amore eterno. Se lui si converte, Dio tornerà ad esaltarlo, a dargli onore, dignità, libertà. In Esilio il piccolo resto si umilia, Dio lo perdona e riversa su di lui il suo amore. Il piccolo albero, dall'amore del Signore è fatto crescere e moltiplicare. E' questa la speranza che deve nascere da un sano pentimento, anche oggi, in questa epoca così travagliata della nostra storia. Nella conversione, Dio ritorna ad essere la vita dell'uomo, la sua benedizione, il suo amore, il suo tutto.</p>
<p>IX Domenica T.O. Anno B / OSSERVA IL GIORNO DI SABATO PER SANTIFICARLO (Dt 5,12-15) / Per la fede l'uomo rientra nel disegno originario di Dio; per essa il creato ritorna ad essere amico dell'uomo. Sei giorni bastano all'uomo per procurarsi quanto gli è necessario, il settimo deve viverlo nel riposo per esprimere la libertà che il Signore gli ha concesso anche dalle cose di questo mondo e dalle preoccupazioni per le necessità di questa vita terrena. Santificando il sabato l'uomo manifesta della sua fede due verità essenziali: la Signoria e la Provvidenza di Dio che ha cura di lui e già il sesto giorno gli ha dato il nutrimento per il settimo; la libertà cui la fede lo conduce. Nella fede egli ritrova il Padre provvidente e amorevole e ricomincia a vivere la sua libertà, quella libertà di origine che lo faceva Signore del creato e non schiavo, uomo libero e non servo. E' questa libertà del suo essere che l'uomo dovrebbe oggi ritrovare, ma non la ritroverà, se non attraverso una grande fede nel Dio Signore e Provvidenza della sua vita. La libertà è nella fede, fuori della fede c'è solo schiavitù.</p>
<p>Domenica XII T.O. Anno B / QUI S'INFRANGERÀ L'ORGOGLIO DELLE TUE ONDE (Gb 38,1.8-11) / Tutto il creato è sotto il dominio del Signore. Anche il mare, che nella scrittura è simbolo del male, ha un limite che non può oltrepassare. Non resta che la fede dinanzi ai misteri della vita umana: dolore, morte, sofferenza, ingiustizia subita, ogni altro affanno posseggono una finalità di salvezza che noi non conosciamo, né possiamo conoscere a pieno. Pur non conoscendo il mistero, sappiamo con certezza che Signore di ogni cosa è Dio e che tutto avviene perché Lui lo permette per il bene dell'uomo: perché sia provato nella sua fedeltà, perché abbandoni il peccato e ritorni nella grazia, perché si convinca che solo Dio è il Signore del mondo e che nessun'altra potenza può pretendere di governare la storia e di dirigerla a suo piacimento. Dio parla attraverso la storia, a Lui bisogna chiedere il suo Santo Spirito perché la si interpreti secondo verità e saggezza, perché la si viva secondo santità, in un processo costante di conversione.</p>
<p>Domenica XIII T.O. Anno B / DIO HA CREATO L'UOMO PER L'IMMORTALITÀ (Sap 1,3-15; 2,23-24) / La morte è entrata nel mondo per invidia del diavolo e per un atto storico di superbia umana. Come l'uomo fu responsabile nel giardino dell'Eden della sua morte, così è responsabile nel giardino della storia della sua morte ed anche della sua vita eterna. Oggi nel mondo cristiano sembra si stia perdendo questa responsabilità circa la propria eternità, con due affermazioni contraddittorie e false: il paradiso per tutti, non esiste altro paradiso ed altro inferno se non nella vita presente. La vita terrena si vive come se l'eternità non esistesse, come se non ci fosse il giudizio di Dio su ogni azione compiuta su questa terra. In questo sta la perdita della fede che porta con sé la perdita della moralità. La fede è il primo e fondamentale argine al disordine sociale di un popolo. Un popolo senza fede è un popolo socialmente governato o dalla tirannia o dal caos morale. / / XIV Domenica T.O. Anno B / UNO SPIRITO ENTRÒ IN ME (Ez 2,2-3) / Israele aveva perso il suo Dio, ma Dio non si era dimenticato del suo popolo e nell'esilio va alla sua ricerca, suscita per questo un Profeta, Ezechiele, il quale, tra i deportati, deve far risuonare ancora una volta la parola della conversione, per un ritorno vero, per una riconciliazione sincera ed autentica. Costituendolo suo profeta, Dio non gli garantisce il successo, dona al suo popolo la possibilità di un ravvedimento, condizione indispensabile per il perdono e per il ritorno nella terra dei padri. Il cuore è assai indurito, la mente in costante e continua ribellione; c'è ancora in atto uno spirito testardo che rifiuta le vie del Signore. E tuttavia l'amore di Dio nulla lascia di intentato perché chi vuole, si possa convertire. Il profeta, quando sorge, è sempre offerta di salvezza da parte di Dio al suo popolo. Egli è grazia, perché invito al pentimento, alla riconciliazione, all'obbedienza, il cui frutto sarà il possesso di Israele dei beni della promessa, nella terra della propria libertà.</p>
<p>XV Domenica T.O. Anno B / QUESTO È IL SANTUARIO DEL RE (Am 7,12-15) / Tutto può cambiare nel popolo dell'Alleanza, chi deve rimanere sempre integro, puro, vero, chi non può cambiare è il sacerdote. Se lui cambia, tutto il popolo cambia con lui. Se lui si santifica, il popolo cresce in onestà e giustizia; se lui si corrompe, il popolo si immerge nei peccati e nei vizi. La giustizia del popolo di Dio risiede nella verità e nella santità dei suoi sacerdoti. Il sacerdote che si fa cortigiano deve servire il re, proteggere i suoi interessi, nascondere i suoi peccati, giustificare le sue angherie, le sue ingiustizie, le sue violenze, le oppressioni per i deboli e i poveri, ogni altro genere di ingiustizia sociale. Deve anche difendere il re da ogni possibile penetrazione di verità nel suo regno, deve pertanto scacciare quanti vengono a predicare la parola del Signore. Il vero profeta non teme né il re né il suo sacerdote di corte. Amos è voce potente anche contro il sacerdote cortigiano, Amasia, che si era lasciato prezzolare per non dire al re la giustizia e la verità secondo Dio.</p>
<p>XVI Domenica T.O. Anno B / VOI AVETE DISPERSO LE MIE PECORE (Ger 23,1-6) / La volontà di Dio è la verità dell'uomo ed il suo nutrimento. Non educare il popolo con l'insegnamento della legge divina significa abbandonarlo a se stesso. Quel popolo che è privo di conoscenza sapienziale, è un popolo preda dell'idolatria, giustificatrice di ogni ingiustizia sociale, di ogni disordine morale. Ma Dio ama il suo popolo, non lo vuole disperso e per questo pensa ad un intervento assai singolare: lui in persona vuole prendersi cura del gregge, suscitando a Davide un germoglio giusto "che regnerà da vero re e sarà saggio ed eserciterà il diritto e la giustizia sulla terra". Sono le parole della profezia, ma sono anche il codice morale per ogni ministero sacerdotale. Il sacerdote dovrà vivere di verità e di saggezza, dovrà insegnare il diritto e la giustizia, che è la conoscenza della volontà di Dio. Il rapporto tra sacerdote e popolo dell'alleanza è pertanto rapporto di verità e di conoscenza dei misteri della fede.</p>
<p>XVII Domenica T.O. Anno B / DALLO DA MANGIARE ALLA GENTE (2Re 4,42-44) / L'uomo senza fede vede un solo pane e pensa che rimanga per sempre uno. Non sa che Dio può farlo divenire due, tre, cento, mille... Eliseo è profeta e vuole insegnare ad ogni uomo la condivisione, la carità, la compassione; vuole anche manifestare che servire l'uomo secondo verità e quindi aiutarlo a sfamarsi è vera ed autentica offerta a Dio. L'uomo però è miope nei pensieri, è sordo di orecchi ed è tardo di cuore nell'apprendere come si ama e così il profeta deve ribadire il suo comando ed il suo ordine e deve anche specificare perché è possibile quanto egli dice: dalla spartizione e dalla condivisione resta quello che si è dato ed anche di più. La divisione ha saziato gli affamati, ma non ha impoverito colui che ha diviso, poiché ha saziato ed ha arricchito anche colui che è stato capace di amore e di misericordia. A chi si fa povero per il Signore, il Signore gli dona quello che ha dato e cento volte in più. Questa è la legge di Dio, che può vivere solo chi ha fede.</p>
<p>XVIII Domenica T.O. Anno B / È IL PANE CHE IL SIGNORE VI HA DATO IN CIBO (Es 16,2-15) / Dal nulla Dio può mantenere in vita quanto dal nulla ha tratto. La creazione è venuta al mondo senza la collaborazione dell'uomo, il suo mantenimento in vita avviene anche per cooperazione dell'uomo, per la sua opera e per la sua fede. Quando l'uomo ascolta la parola di Dio e la mette in pratica, Dio ascolta la parola dell'uomo ed anche lui la mette in pratica. Dio ascolta l'uomo, perché l'uomo ha ascoltato Dio. Nel deserto il popolo non ha fede nel Dio Signore e Liberatore; Dio interviene e dona un segno della sua onnipotenza: fa piovere manna, un pane sconosciuto, perché Israele possa raggiungere la terra promessa. Al di là della figura dell'eucaristia, la manna è educazione del popolo alla fede: Dio conduce il suo popolo per quarant'anni nel deserto, perché esso impari che non di solo pane vivrà l'uomo, ma di ogni parola che esce dalla bocca di Dio. Di questo insegnamento si ha sempre bisogno, specie oggi, tempo in cui l'uomo ha dimenticato che si deve vivere di Parola e di fede.</p>
<p>XIX Domenica T.O. Anno B / È TROPPO LUNGO PER TE IL CAMMINO (1Re 19,4-8) / Elia chiede al Signore di morire; è stanco di continuare il cammino. Ma il Signore viene in suo aiuto, con un cibo misterioso e con un'acqua prodigiosa gli dona quella forza capace di condurlo fino all'incontro con Dio. E così miracolosamente fortificato per intervento celeste, per mano di un angelo, Elia raggiunge il Santo Monte, dal quale potrà poi ripartire per richiamare al servizio del Signore quanti ancora sono rimasti a lui fedeli. Il rinnovamento dell'alleanza passa sovente attraverso anime generose, forti, aiutate però miracolosamente dall'intervento del cielo, guidate dal suo Spirito di verità, corroborate dalla grazia di Gesù che agisce potentemente in loro. E' questo il miracolo che mantiene sempre viva e sempre nuova l'alleanza di Dio con l'uomo, nonostante i molteplici e ripetuti tentativi dell'uomo di distruggere quanto il Signore con premura e sempre vuole edificare per la salvezza del suo popolo.</p>
<p>XX Domenica T.O. Anno B / LA SAPIENZA SI È COSTRUITA UNA CASA (Pro 9,1-6) / C'è un altro pane e un altro vino che l'uomo deve gustare se vuole vivere una vita pienamente umana, vera, autentica. La sapienza è "qualcosa" che è in Dio, ed in Dio a poco a poco si rivela come "Qualcuno", una Persona. Ancora per l' Antico Testamento non possiamo parlare della Seconda Persona della Santissima Trinità, ma certamente la rivelazione tende verso questa identificazione. Sarà il Nuovo Testamento a dirci che la Sapienza è il Verbo Unigenito del Padre e che il Pane ed il Vino che Egli ha preparato non sono poi tanto simbolici, sono reali, perché sono il suo corpo ed il suo sangue. E tuttavia pur restando nell'ambito dell'Antico Testamento dobbiamo dire che la sapienza e la sua mensa sono partecipazione allo spirito dell'uomo della saggezza eterna di Dio. Dio dona la sua saggezza e l'uomo vive, poiché gli dona la comprensione delle cose ed il loro valore, il senso stesso della vita e la sua finalità prossima ed eterna.</p>
<p>XXI Domenica T.O. Anno B / SCEGLIETE OGGI CHI VOLETE SERVIRE (Gs 24,1-2.15-17.18) / La fedeltà non è atto posto una volta per tutte; ogni giorno Israele sarà provato nella fedeltà; ogni momento egli dovrà scegliere se stare con il Signore o fare il passaggio agli idoli. Giosué sceglie di servire il Signore, il popolo è invitato a fare la sua scelta. Nella scelta di Dio è la vita dell'uomo; nella scelta degli idoli, il cammino si fa necessariamente verso la schiavitù antica, anzi verso una schiavitù peggiore, verso una vita senza pace; è la vita di colui al quale la coscienza non dona serenità, perché sa che la scelta non è stata fatta secondo i criteri di verità, in conformità al desiderio di Dio. Nella scelta sbagliata si perdono tutti i beni acquisiti, compresa la terra. E tuttavia Dio non abbandona mai l'uomo; ogni giorno ritorna per riproporgli la stessa scelta; dalla scelta di fede la pace e la gioia per il cuore e per l'anima. Nella scelta di Dio e della sua parola l'uomo si ritrova e ritrovandosi, si riconquista, rientra nella gioia del Signore.</p>
<p>XXII Domenica T.O. Anno B / QUELLA SARÀ LA VOSTRA SAGGEZZA (Dt 4,1-2.6-8) / Perché la legge sia vita, ad essa non bisogna né togliere, né aggiungere, altrimenti la si priva della sua vitalità, poiché la si rende non più legge di Dio, ma legge dell'uomo. Per l'uomo l'intelligenza e la sapienza è tutta racchiusa nei precetti del Signore; fuori di essi c'è solo stoltezza. La più grande miseria per un popolo è quella di porsi fuori della volontà del Signore, lì è la sua vera povertà, lì la sua vera morte; fuori della parola del Signore la coscienza è priva della norma morale e la stoltezza governa le relazioni degli uomini. Quando è la stoltezza a regnare, il popolo perisce, muore. L'osservanza della legge e la vita in essa contenuta sono anche via missionaria, sono la via attraverso cui gli altri possono riconoscere la verità di Dio ed aprirsi al suo mistero nella confessione del suo nome che è glorioso e santo. La migliore prova dell'esistenza di Dio è la vita santa dei suoi fedeli, essa è anche grazia per altre conversioni, per il ritorno di molti nella casa del Signore.</p>
<p>XXIII Domenica T.O. Anno B / PERCHÉ SCATURIRANNO ACQUE NEL DESERTO (Is 35,4-7) / Dio non ha abbandonato per sempre il suo popolo, egli viene di nuovo a liberarlo dalla sua schiavitù. A causa della grandezza e della magnificenza del suo intervento nella storia, i ciechi vedranno le sue opere, i sordi saranno capaci di ascoltare, gli zoppi saltelleranno come cervi, i muti grideranno a squarcia gola e tutti potranno narrare l'opera mirabile del loro salvatore. Il Signore farà scaturire acqua nel deserto e torrenti nella steppa; la terra bruciata diverrà una palude, il suolo riarso si muterà in sorgenti di acqua. Sul piano spirituale, nella conversione dell'uomo, Dio opera con tanta potenza che tutti possono aprirsi all'accoglienza del suo dono e alla contemplazione delle sue meraviglie. Solo chi è di cattiva volontà può chiudersi gli occhi per non vedere, le orecchie per non sentire, la bocca per non parlare, può storpiarsi i piedi per non saltellare di gioia. Nel Vangelo il rifiuto che raggiunge la sorda opposizione a Dio e alla sua grazia è chiamato da Gesù peccato contro lo Spirito Santo. / / XXIV Domenica T.O. Anno B / NON MI SONO TIRATO INDIETRO (Is 50,5-9) / Con Giobbe l'uomo ha dovuto accogliere il mistero della sofferenza come prova di fedeltà a Dio. Con Isaia la sofferenza rimane prova per il giusto, ma diviene anche sostituzione. Il Servo del Signore espia per noi, assume su di sé l'umanità intera e attraverso la sofferenza compie l'opera della redenzione, la liberazione del popolo dai suoi peccati. Con Isaia il Messia vittorioso, battagliero, conquistatore, modellato su di Davide, è visto come il Servo del Signore sofferente, perseguitato, oltraggiato, flagellato, messo a morte. Ma tutto questo non accade per caso, così, per gioco di fortuite circostanze, nell'incoscienza del Servo. Il Servo sa di essere perseguitato, sa anche che Dio è a suo fianco, sa che attraverso il suo martirio la salvezza sarebbe nata sulla terra. Il Servo conosce la sua giustizia davanti a Dio e davanti agli uomini. La sua sofferenza è solo sofferenza del giusto e del santo per gli ingiusti e per i non santi.</p>
<p>XXV DOMENICA T.O. Anno B / TENDIAMO INSIDIE AL GIUSTO (Sap 2,12.17-20) / Il mondo è un campo di battaglia dove si scontrano bene e male; il male vuole annientare il bene, il bene vuole sconfiggere il male; chi combatte sono gli uomini che si schierano o dalla parte del bene, o dalla parte del male ed ognuno combatte secondo la sua natura, ognuno usa le sue armi: il male vince sul bene servendosi del male, il bene vince il male servendosi del solo bene. Come è impossibile per il male fare il bene, finché resta male; così anche per il bene, se vuole restare bene non può fare il male, altrimenti si trasforma in male ed ha ricevuto già la sua sconfitta. Il male vuole distruggere il bene, attacca l'uomo, che vive secondo la legge dell'altissimo. La sola vista del giusto dona fastidio all'empio e al malvagio, deve essere eliminato e per questo si tendono insidie, lo si insulta e lo si tormenta perché passi nel loro campo, si abbandoni al male. Per il giusto è l'ora della prova. Nella sua perseveranza egli salverà l'anima sua; porterà la salvezza al mondo intero.</p>
<p>XXVI Domenica T.O. Anno B / FOSSERO TUTTI PROFETI NEL POPOLO DEL SIGNORE (Nm 11,25-29) / Nella profezia è la vita del popolo di Dio; senza di essa non c'è cammino di salvezza, la luce non brilla più sul mondo e l'uomo stesso perde in umanità. La profezia è ostacolata o dall'ignoranza, o dalla gelosia, o dall'invidia. Mentre l'ignoranza e la gelosia possono essere superate, l'invidia si trasforma in ostinazione e combattimento contro la verità. L'opposizione alla profezia manifesta una fede non formata, rivela una coscienza non educata, rende palese un cuore abbandonato al peccato. E' segno anche che tanto lavoro resta ancora da fare perché si elimini l'imperfezione e il peccato che turbano il cammino della profezia. Mosè con la sua autorità rimise ogni cosa a suo posto. Non sempre si può intervenire per autorità, allora non resta che la via o della persuasione, o della croce; vie lunghe e difficili, assai dolorose per il ripristino della profezia nel mondo.</p>
<p>XXVII Domenica T.O. Anno B / CARNE DALLA MIA CARNE E OSSO DALLE MIE OSSA (Gn 2,18-24) / Nel matrimonio si realizza ciò che è avvenuto all'inizio del tempo; lì da un uomo per intervento diretto di Dio è nata la donna; qui, sempre per l'opera dell'Onnipotente, mediante la volontà dell'uomo e della donna che lo vogliono e lo decidono, si forma dai due una carne sola; lì, nella creazione, per sola volontà di Dio l'uno divenne due, nel matrimonio per volontà umana e per onnipotenza di Dio i due divengono uno. E' il grande miracolo dell'unità di vita che viene a crearsi nel matrimonio tra un uomo e una donna; poiché unità, essa è indivisibile, inseparabile; separarla e dividerla è separare e dividere l'unico essere, distruggendolo nel suo farsi e nel suo divenire. E' grande il mistero che avvolge il matrimonio; esso è connaturale all'uomo e alla donna; in esso e per esso è la vita dell'uomo e della donna; quando esso è distrutto o frantumato, si distrugge e si frantuma la vita spirituale dell'uomo e della donna.</p>
<p>XXVIII Domenica T.O. Anno B / PREGAI E MI FU ELARGITA LA PRUDENZA (Sap 7,7-11) / Dio, attraverso i suoi servi: profeti, sacerdoti, uomini saggi e sapienti, illumina l'uomo, ne apre la mente ed il cuore perché veda e comprenda che l'unico bene che gli è necessario è il possesso della sapienza. Senza la sapienza l'uomo è smarrito nelle cose ed è perso nel dedalo della terra, non gli è possibile guardare in alto, gli è impedito l'accesso al sentiero della vita. La rivelazione è la sapienza del cristiano, per suo mezzo egli conosce Dio, se stesso, i fratelli; sa qual è il valore di ogni altra cosa e non impegnerà la sua vita se non per l'unica cosa il cui valore è un valore inestimabile, perché è un valore eterno. La sapienza è dono di Dio, ma Dio non la dona in via ordinaria senza mediazione. E' la Chiesa la via ordinaria sulla terra per il dono della sapienza; nella preghiera la si invoca, nella Chiesa la si trova. E' obbligo della Chiesa dare la sapienza eterna ad ogni uomo attraverso la predicazione, l'annunzio, l'insegnamento, l'ammaestramento. Donando la sapienza, la Chiesa dona tutto quanto è necessario all'uomo per vivere.</p>
<p>XXIX Domenica T.O. Anno B / EGLI SI ADDOSSERÀ LA LORO INIQUITÀ (Is 53,2.3.10-11) / Il Servo del Signore libererà gli uomini donando la vita a posto loro, sostituendosi ai peccatori, divenendo vittima di espiazione per il mondo intero. Facendo questo sarà il re atteso perché offrirà all'uomo l'unica regola di giustizia che porta salvezza nel mondo: il dono della propria vita; sarà il sacerdote santo perché sostituirà l'animale e offrirà al Signore se stesso, per richiamare l'uomo all'obbedienza al Padre dei cieli; sarà anche il profeta di verità perché traccerà l'una via attraverso la quale è possibile accedere al Padre, la via della consumazione di sé come annunzio di quella umiltà che l'uomo deve ritrovare per accedere all'albero della vita. Dona la salvezza chi si dona per la salvezza, chi per essa si consuma, chi si fa cibo spirituale dell'altro uomo. La salvezza è l'offerta a Dio di sé stessi in Cristo. Nel dono, la salvezza è già operata, indipendentemente dai frutti che si colgono visibilmente sull'albero della storia. </p>
<p>XXX Domenica T.O. Anno B / IO SONO UN PADRE PER ISRAELE (Ger 31,7-9) / "Padre" nella Scrittura è sinonimo di vita: egli la dona, la conserva proteggendola, l'accresce attraverso l'istruzione, la formazione, la correzione; è provvidenza, aiuto, sostegno, conforto, fortezza, stabilità. La paternità non è solo nella discendenza secondo la carne; è molto più forte in relazione alla trasmissione dei beni spirituali, primo fra tutti la benedizione. Dio è un padre per Israele: egli desidera per esso la vita, ma la vita del corpo passa attraverso quella dello spirito, e lo spirito vive di fede. Vi fu un tempo in cui Israele rifiutò la paternità di Dio, incappò nella morte. Nell'esilio si riconciliò con il Padre, lo ritrovò, ma lo ritrovò perché il Padre non aveva rinnegato il figlio. Questa è la certezza consolante della nostra fede: l'uomo può non essere figlio; Dio sarà sempre Padre. Anche nella dannazione Dio rimane il Padre misericordioso e ricco di amore, ma che l'anima dannata non può più amare. E' la pena maggiore, quella pena del danno, che è la perdita di Dio e della sua paternità.</p>
<p>XXXI Domenica T.O. Anno B / IL SIGNORE È NOSTRO DIO, IL SIGNORE È UNO SOLO (Dt 6,2-6) / Israele una cosa non deve mai dimenticare: la sua vita di popolo libero è nella benedizione del suo Signore, ma la benedizione di Dio è nell'osservanza della sua parola. Quando Israele avrà dimenticato la legge, si ritroverà solo, nella schiavitù, lontano dalla terra che il Signore gli aveva concesso. Dimenticare la legge vuol dire non amare il Signore, è già la scelta degli idoli, che conducono alla morte, alla distruzione, alla perdita della libertà, alla schiavitù fisica oltre che spirituale. Ma l'osservanza della legge deve scaturire dal più profondo del cuore, deve investire tutto l'essere dell'uomo, il suo spirito e la sua anima. La storia manifesta e conferma che ogni volta che l'uomo si sottrae all'osservanza della legge, c'è in lui come una perdita di vita; egli non si possiede più, non è libero, è posseduto, è incatenato al suo vizio, al suo peccato, alla morte sia dell'anima, come anche dello spirito e sovente anche del corpo. E' verità perenne che diventa storia perché l'uomo si possa convertire e ritornare alle sorgenti della sua salvezza.</p>
<p>XXXII Domenica T.O. Anno B / ECCO UNA VEDOVA RACCOGLIEVA LEGNA (1Re 17,10-16) / L'affidamento che il profeta fa a Dio della propria esistenza è il segno della fede che vive ed opera in chi questa fede è chiamato a proclamare. Poi c'è la libertà dalle cose della terra e quella contentezza del cuore che sa apprezzare ogni piccolissima cosa che il Signore gli manda. Forte di questa fede, con la libertà da ogni forma di attaccamento ai beni di questo mondo, assieme a quella gioia benedicente il proprio Dio e Signore, il profeta va per le vie del mondo per proclamare e testimoniare quel Dio e Signore che è Creatore dell'universo e Provvidenza dell'uomo. E' Lui che nutre l'affamato e lo ricolma di beni ed è Lui che non fa mancare nulla a quanti lo amano e vivono l'obbedienza alla sua volontà; costoro quando non hanno niente, hanno tutto, perché hanno il Dio Onnipotente e Signore che vigila sui loro passi e li conduce sempre sulla via del bene, anche se apparentemente sembra che il bene venga a mancare ed ogni risorsa svanire. Nel niente dell'uomo c'è il tutto di Dio e c'è tutto Dio come nutrimento dell'uomo. Questa fu la vita di Elia profeta.</p>
<p>XXXIII Domenica T.O. Anno B / CHIUNQUE SI TROVERÀ SCRITTO NEL LIBRO (Dn 12,1-3) / Finché sole e luna brilleranno nel cielo, sulla terra il bene ed il male cresceranno insieme, ognuno portando il suo frutto, di vita eterna il bene, di perdizione per sempre il male. Sorretto da questa certezza l'uomo buono continua ad osservare la legge del Signore nonostante lo strapotere della cattiveria e rimane nella giustizia anche se sopraffatto e quasi schiacciato dall'ingiustizia. Consolante è la Parola profetica: il giusto perseveri nella sua giustizia poiché ci sarà per lui una corona di gloria ed uno splendore eterno che lo avvolgeranno per sempre; mentre per coloro che hanno fatto dell'ingiustizia la loro ragione di essere saranno consegnati all'infamia eterna, giusta sorte per le loro iniquità. Il popolo di Dio ha bisogno di radicarsi in questa fede; solo essa infatti è capace di operare quei grandi capovolgimenti epocali, frutti di una coscienza credente matura e di un cuore nel quale abita la luce della divina verità.</p>
<p>Nostro Signore Gesù Cristo, Re dell'universo / UNO, SIMILE AD UN FIGLIO DI UOMO (Dn 7,13-14) / La speranza che nasce dalla fede apre il cuore alla fiducia, la fiducia poi genera consolazione e gioia, poiché la vittoria finale è del Signore; è Lui il trionfatore della storia; Lui domina sui regni, sui popoli, sulle nazioni. Perché allora la persecuzione, la prova? Essa è data per saggiare il cuore, per scandagliare la mente: Dio vuole sapere se l'uomo veramente rimane fedele alla sua volontà, se veramente è disposto a dare tutto di sé, compresa la vita del corpo. E' in uno di questi momenti di grande tribolazione che il Signore rivela ai suoi servi l'avvento di un regno eterno, universale, indistruttibile; Re di questo Regno è un Uomo, il quale è rivestito di poteri divini, gli stessi del Dio Signore e Creatore dell'universo. Colui che viene rivestito di maestà eterna è un uomo; ma nessun uomo può rivestire tale gloria, se non è Dio. Un uomo Dio, un Dio che nella sua umanità riceve la Regalità divina e il Regno eterno del Signore. E' questa la grandezza della profezia di Daniele.</p>
<p>I Domenica di Avvento Anno C / IN QUEI GIORNI GIUDA SARÀ SALVATO (Is 33,14-16) / Ci sono dei momenti in cui la storia sembra offrire solo una visione di distruzione, di morte, di disastro spirituale, di schiavitù anche fisica. E' in questi momenti di buio e di caligine spirituale che la profezia squarcia i veli del presente ed annunzia un futuro pieno di speranza. Quando Geremia profetizza la salvezza di Giuda, Gerusalemme era un cumulo di macerie, in essa c'era la peste, la strage, la morte, la fame, la spada. C'era anche quell'ostinazione del cuore e quella chiusura di non fede a Dio che aveva provocato tutto questo. La forza della profezia risiede in Dio e nella sua fedeltà giurata per sempre, per amore, per misericordia, per volontà di dare all'uomo la possibilità della sua ricostituzione nella giustizia, nella verità, nella santità. L'amore caratterizza sempre l'agire di Dio e se la storia cammina verso la sua realizzazione e la sua maturazione nella verità è solo per grazia dell'Onnipotente e per la sua misericordia che non conosce ostacoli.</p>
<p>II Domenica di Avvento Anno C / IN TRIONFO COME SOPRA UN TRONO REGALE (Bar 5,1-9) / In Esilio Israele ha ritrovato la fede e con essa fiorisce nel suo cuore la speranza. Il Signore verrà di nuovo a liberarlo e si compirà per lui un nuovo esodo, superiore per prodigi a quello che hanno vissuto i Padri quando sono usciti dalla schiavitù dell'Egitto. Ora non c'è più il mare, c'è un deserto cocente da attraversare. Allora il mare divenne deserto, ora il deserto diviene mare, perché Israele possa ritornare sano e salvo nella terra della promessa: terra della libertà, della vita, della pace. Tutta la natura animata ed inanimata partecipa alla sua gioia; la creazione giubila ed esulta con Israele e gli presta quel soccorso necessario per il compimento della sua speranza. La vita di un popolo è la sua fede: dalla fede la speranza, la moralità, quella santa socialità che si trasforma in fratellanza e in gioia per le grandi opere che il Signore si accinge a compiere per chi crede nel suo nome e presta a lui il sacrificio della lode che è obbedienza ed adorazione del suo Santissimo nome.</p>
<p>III Domenica di Avvento Anno C / RE D'ISRAELE È il SIGNORE IN MEZZO A TE (Sof 3,14-18) / In un tempo di grande calamità fisica e spirituale Sofonia annunzia la gioia, grida l'esultanza, proclama che il Signore è in mezzo al suo popolo, dichiara il rinnovamento che avverrà grazie all'amore misericordioso del Dio di Giacobbe. La presenza del Signore nella storia è la radice della profezia biblica, qui essa trova la sua verità ed il suo compimento; senza Dio ogni altra parola di profezia è solo una menzogna, proferita contro l'intera umanità ed è una parola che non produce bene, bensì male; non dona gioia, ma dispiacere; non conduce all'esultanza, ma alla tristezza. La tristezza non si sperimenta subito, appena la menzogna viene proferita, ma solo quando la storia non ha prodotto il bene profetizzato, poiché la parola proferita era solo parola di illusione. Dio è il Padre della vera profezia; la sua verità genera gioia ed allegrezza; la menzogna dell'uomo causa solo lutti, sofferenza, morte, altro buio ed altra tenebra per l'intera umanità.</p>
<p>IV Domenica di Avvento Anno C / CON LA MAESTÀ DEL NOME DEL SIGNORE SUO DIO (Mic 5,1-4) / Il Messia nascerà a Betlemme; e tuttavia le sue origini non sono solo nel tempo, esse sono dall'antichità, dai giorni più remoti, anzi egli è senza origine in Dio, ed è originato in quanto uomo, egli è dal tempo e dall'eternità. Egli "pascerà con la forza del Signore, con la maestà del nome del Signore suo Dio". E' questo il segreto di Cristo e della sua potenza. Egli la forza, la potenza, la maestà, la stessa autorità non l'attinge nell'uomo, l'attinge in Dio, promana da Lui. La sua è una autorità divina, celeste, soprannaturale, eterna; essa viene dall'alto, non nasce dalla nostra terra e tuttavia viene esercitata nella sua umanità e sulla terra. Vengono rotti anche gli angusti cardini dei confini di Israele; tutta la terra diviene il luogo del Regno che dovrà venire, in essa il Signore Dio attraverso l'opera del suo Cristo manifesterà tutta la sua onnipotenza di amore e la sua maestà di misericordia e di perdono.</p>
<p>Natale del Signore / LE TUE SENTINELLE ALZANO LA VOCE (Is 52,7-10) / Sono i cuori santificati il luogo privilegiato dove si può vedere la presenza del Signore; sono essi la casa dove abita il Redentore di Israele. Oggi sentinelle sono i cristiani, la casa di Dio è la Chiesa: qui è la sua dimora, qui il luogo singolare della sua presenza; e tuttavia questo avviene se il cristiano accoglie il Signore nella sua casa e vive il mistero dell'adorazione, che è obbedienza purissima al suo santissimo nome. Ogni cristiano deve gridare il ritorno del Signore nel suo cuore e gridarlo con gioia ed esultanza, in modo che altri possano desiderare ed aspirare, chiedere attraverso la via sacramentale anche nel loro cuore il ritorno del Signore. Il mistero del Natale è questo ritorno di Dio che vuole abitare in ogni uomo, ma è anche grido di giubilo di chi ha incontrato il Signore che è venuto ad abitare nella sua casa ed essere l'ospite santo dell'anima santificata dalla sua divina carità.</p>
<p>Maria SS. Madre di Dio / IL SIGNORE RIVOLGA SU DI TE IL SUO VOLTO (Nm 6,22-27) / Prima di iniziare il lungo viaggio verso la terra promessa, il Signore comanda ad Aronne e ai suoi figli, sacerdoti, di benedire gli Israeliti. La benedizione dona, nella fede di chi la riceve, protezione, pace, propiziazione. La storia è come il deserto, piena di insidie, di pericoli, di tentazione; lo scoraggiamento potrebbe impossessarsi dei cuori e renderli pusillanimi, pavidi, arrendevoli al male, impedendo così il loro cammino verso il regno. La benedizione di Dio è fortezza, sicurezza, stabilità, certezza di non essere soli, infonde coraggio, determinazione; con essa si può percorrere la via della liberazione. La benedizione è talmente potente da fare l'uomo bene, nell'anima, nello spirito e nel corpo; è capace anche di miracoli, sempre che l'uomo creda nella potenza di una parola detta nel nome del Signore. Ma noi spesso siamo condannati dalla non fede a soccombere alle insidie del deserto, perché non crediamo nell'amore del Signore verso di noi e nella sua immensa compassione che salva, protegge, concede pace.</p>
<p>Battesimo del Signore Anno C / ECCO, IL SIGNORE DIO VIENE CON POTENZA (Is 40,1-11) / L'amore di Dio per Israele e la sua fedeltà al patto giurato con Abramo si trasforma in onnipotenza liberatrice, che riscatta e riconduce, ridona quella libertà e quella signoria che lo facevano popolo dell'alleanza, popolo del Signore. Veramente il Signore viene con potenza. L'amore del Padre non abbandona i suoi figli, ma nel Messia non si fa onnipotenza, si fa umiltà, sacrificio, morte di croce, passione e sofferenza. L'onnipotenza di Dio è ora il suo amore sacrificale ed oblativo che si manifesta in Cristo Gesù, che oggi è investito della sua missione di Sacerdote, Re e Profeta per la liberazione dell'uomo dal fango della terra, per la sua elevazione al rango di partecipe della natura divina. Quello di Dio è in Cristo amore universale; nessun uomo deve esserne escluso, a fatti e a parole; per questo è urgente che la Chiesa viva di tutta la missione di Gesù e la compia con fedeltà. Il battesimo di Gesù è il ritorno tra gli uomini del Signore con tutta la sua potenza di amore e di redenzione, di grazia e di santificazione per l'intera umanità.</p>
<p>II Domenica T.O. Anno C / COME UN GIOVANE SPOSA UNA VERGINE (Is 62,1-5) / L'amore di Dio per l'uomo è mistero: con premura e sempre il Signore è andato alla sua ricerca per attrarlo a sé con legami di bontà, con vincoli di misericordia. E' mistero anche il modo secondo il quale Dio vuole amare l'uomo: un amore unitivo per fare con lui un solo spirito, un solo cuore, una sola volontà. L'immagine di quest'amore è il matrimonio, attraverso il quale l'uomo e la donna sono fatti una sola carne, vengono costituiti in unità. In Cristo questa unità si compie anche naturalmente, poiché in Lui l'umanità e la divinità sono unite alla sua persona con una unione personale, ipostatica, per sempre. Dio vuole non solamente comunicare all'uomo qualcosa di sé, vuole dargli tutto se stesso, con tutta la forza del suo essere. Questa totalità domanda l'altra totalità umana. Il mistero dell'amore è questa totale donazione di Dio all'uomo e dell'uomo a Dio: totalità nel tempo, nella vita e nella morte, nella persona e nelle cose, nei pensieri, nel cuore, nella mente, nella volontà. Totalità sino alla fine sulla terra, senza fine per tutta l'eternità.</p>
<p>III Domenica T.O. Anno C / I LEVITI LEGGEVANO IL LIBRO DELLA LEGGE (Ne 8,2-10) / Dio ha dato la legge; ha anche costituito i mediatori in ordine all'annunzio e all'interpretazione della sua parola, in modo che l'uomo non solo ascolti, ma anche comprenda. Molti mediatori hanno come rinunziato a questo ufficio e il popolo di Dio si è sentito giustificato nella sua autonomia veritativa e a poco a poco si è anche allontanato dalla mediazione di grazia. E' questo uno dei tanti mali che minacciano il cristianesimo al suo interno. Se con fermezza non si riprende la via della mediazione in chi deve offrirla e in chi deve riceverla, perché chi la offre la dia con risolutezza e chiarezza di santità e chi la riceve l'accolga con determinazione di ascolto e di obbedienza, il popolo di Dio sarà come gregge senza pastore, vivrà emancipato e libero, ma libero dalla grazia e dalla verità, ma questa è la peggiore delle schiavitù. Abolita la mediazione, viene resa impossibile la santificazione. Questa è verità che la storia conferma e la storia è anche via di conversione e di rinsavimento.</p>
<p>IV Domenica T.O. Anno C / ALZATI E DI' LORO TUTTO CIÒ CHE TI ORDINERÒ (Ger 1,4-19) / Nell'Antico Testamento la storia della salvezza è legata vitalmente ai profeti; per essi sempre sgorga tra il popolo quella risorsa divina che è l'autenticità e l'attualità della Parola di Dio. Anche nel Nuovo Patto la loro presenza è costante e puntuale. Quando nella Chiesa si oscura la profezia, si oscura anche la limpidezza e la trasparenza della Parola. Nella Nuova Economia i veri profeti sono ordinati alla conversione e dove la conversione non è annunziata, lì non c'è la parola del Signore. La vera profezia è la parola viva, immutabile, eterna del Dio vivente che parla alle sue creature perché si convertano e credano al Vangelo. Una cosa è certa: Dio è vivo e la sua parola è anch'essa viva e finché il cielo e la terra esisteranno, esisterà anche un uomo vivo che dirà la Parola viva di Dio. Geremia è questa certezza e Dio lo costituisce profeta per distruggere il peccato, per edificare l'obbedienza del popolo nella parola della salvezza.</p>
<p>V Domenica T.O. Anno C / CHI MANDERÒ E CHI ANDRÀ PER NOI? (Is 6,1-8) / Perché la salvezza si compia, perché l'uomo si ridesti dal suo sonno di morte, è necessario che un altro uomo lo voglia, lo desideri, e per questo si metta a completo servizio di Dio per espletare la missione della profezia. Il Signore manifesta ad Isaia lo sfacelo morale del suo popolo, mostra anche la sua santità e la sua gloria assieme alla volontà di trovare qualcuno da inviare perché porti l'invito a riprendere la via della fede. Isaia decide di compiere la missione della salvezza, si lascia inviare da Dio a predicare la conversione ed il ritorno alla fedeltà. Quando un uomo è posto dinanzi al mistero tremendo della maestà divina e della sua santità e nello stesso tempo di fronte alla storia di miseria spirituale e di malvagità dell'uomo, l'amore per il Signore, che vuole che l'uomo rientri nella giustizia, diviene anche ispirazione perché si accolga l'invito e ci si metta al servizio di Dio per condurre i dispersi alla saggezza dei giusti.</p>
<p>VI Domenica T.O. Anno C / BENEDETTO L'UOMO CHE CONFIDA NEL SIGNORE (Ger 17,5-8) / Chi estromette Dio dalla sua vita, non si fa, non diviene, non cresce, muore di una morte spirituale, sociale, fisica. Differente invece è la sorte di chi cerca il Signore e confida in Lui, come suo unico, necessario principio di essere e di sussistenza. Costui vedrà fiorire la sua vita fino a completa maturazione; sarà per l'intera umanità una benedizione; tutti potranno attingere da lui il bene. E' tentazione per l'uomo trovare in se stesso e nella propria umanità le risorse del proprio divenire, è peccato quando si abbandona Dio e ci si pone contro la sua Parola e i suoi comandamenti e si pensa che la salvezza non viene dal Signore, ma dalle piccole, povere, ambigue, interessate alleanze umane. Israele, popolo dell'alleanza, aveva abbandonato Dio e il suo patto e ne aveva stretto un altro con l'Egitto, proprio con quel popolo dalla cui schiavitù il Signore lo aveva liberato. Ma il Signore avverte l'uomo che in un simile procedimento c'è solo la morte come frutto di una alleanza nefasta perché nata sull'infedeltà e sul tradimento della parola giurata.</p>
<p>VII Domenica T.O. Anno C / A CIASCUNO SECONDO LA SUA GIUSTIZIA (1Sam 26,2-23) / Quando la propria vita non è in pericolo estremo di essere soppressa dalla malvagità, non è giusto che si uccida chi vuole toglierci la nostra. Davide per ben due volte avrebbe potuto liberarsi di colui che con ogni mezzo cercava la sua eliminazione fisica, ma non lo fece. Egli mette la sua vita nelle mani del Signore, al quale affida anche la giusta ricompensa per le azioni di ciascuno. Dio e non l'uomo è il Signore di ogni vita; Dio è il protettore di essa, ma l'uomo deve collaborare alla propria incolumità, senza però esporre in pericolo la vita altrui. La vita, ogni vita, ricade nel quinto comandamento che ordina di non uccidere, e non c'è nessuna ragione per uccidere. Davide in questo è precursore della legge evangelica; egli è figura di Cristo, il quale si lasciò inchiodare alla croce, avendo scelto di insegnare agli uomini come realmente si ama e si ama donando la vita per i propri nemici, per gli empi. Questo è il Vangelo e questa è la legge divina. Tutto il resto o non appartiene a Dio, o non è ancora perfezione evangelica.</p>
<p>VIII Domenica T.O. Anno C / LA PROVA DELL'UOMO SI HA NELLA SUA CONVERSAZIONE (Sir 27,4-7) / La parola manifesta la vera natura di Dio e dell'uomo. Dio è onnipotente, la sua parola è creatrice; Egli dice e dal nulla le cose sono. L'uomo invece è buono o cattivo; giusto o ingiusto; sapiente o insipiente; saggio o stolto. La parola porta fuori quanto c'è nel cuore, dal quale non può che uscire se non ciò che in esso risiede, ciò di cui esso stesso è impastato. Una volta che si conosce chi realmente l'altro è, cosa vuole, cosa brama e desidera realmente, spetta a colui che ascolta non lasciarsi traviare o sviare dalle parole udite, è suo compito evitare di essere trascinato nell'altrui stoltezza, o di essere coinvolto nell'insipienza che avvolge l'anima e lo spirito di colui che gli sta dinanzi. Ognuno può rimanere immune dalla grande potenza di trascinamento verso il male che possiede la parola ingannatrice, adulatrice, di non verità che è stata ascoltata. L'uomo può sapere sempre la verità o la falsità della parola udita; potrà sempre evitare di cadere in tentazione. Vera è solo la parola di Dio ed ogni altra parola conforme nella lettera e nello spirito ad essa.</p>
<p>I Domenica di Quaresima Anno C / TI PROSTRERAI DAVANTI AL SIGNORE TUO DIO (Dt 26,4-10) / Israele lo sa: la sua vita è in Dio e da Dio; la sua libertà è dono quotidiano, frutto della sua obbedienza al suo Liberatore. La raccolta delle messi e l'offerta di una parte di esse al Signore è occasione per professare la sua dipendenza da Dio, per riconoscere tutti i benefici che il Signore elargisce nella sua benevolenza. La prostrazione davanti all'altare di Dio non è per lui un atto puramente rituale; è molto di più: è confessione del suo essere in Dio, della sua dipendenza vitale da Lui, ma anche della sua volontà di rimanere ancorato all'alleanza, di non trasgredirla né con opere e né con parole o pensieri; è un atto di fede viva che è riconoscenza, benedizione, adorazione. Nel covone Israele consegnava se stesso a Dio e lo proclamava fonte e principio della sua vita. Per Israele non ci sono altri Signori, e fuori del Signore non è possibile altra vita. Non è possibile perché non esiste, non c'è. Israele non dovrà per questo mai lasciarsi tentare. Nella tentazione è solo nascosta la sua morte, il ritorno ad ogni schiavitù, fisica e spirituale.</p>
<p>II Domenica di Quaresima Anno C / UN FORNO FUMANTE E UNA FIACCOLA ARDENTE (Gn 15,5-18) / Il fondamento della fede è nella Parola di Dio: la quale, al di fuori di sé, non ha altra fonte di credibilità o principio di verità. Mentre la si crede e la si vive essa produce il frutto di verità. Come il seme germoglia quando è nella terra, così è della Parola: man mano che essa viene immersa nella nostra anima e nel nostro spirito, essa inizia quel processo di fruttificazione che la porterà al suo pieno compimento. Stringendo l'alleanza con il Signore, Abramo si dispone a credere nella Parola, ad ascoltare la voce di colui che gli parla, ad eseguire fedelmente i suoi comandi. Egli semina la voce del suo Signore nel proprio cuore e subito cominciano a germogliare i frutti promessi. Dio parla e nello stesso tempo garantisce ciò che ha proferito. Ecco perché lui solo passa attraverso gli animali divisi. L'uomo può fidarsi, può costruire sulla Parola ascoltata il suo presente nel quale è in germe un futuro ricco di consolazioni e di speranze. Per mezzo della fede un mondo nuovo si apre dinanzi ai suoi occhi.</p>
<p>III Domenica di Quaresima Anno C / CONOSCO LE SUE SOFFERENZE (Es 3,1-15) / Dopo aver fatto l'esperienza dell'impossibilità umana di operare una qualche liberazione per il suo popolo, Mosè abbandona ogni cosa e si rifugia nel deserto. Qui dimentica il suo popolo, i suoi progetti di salvezza, si concede ad una vita di nomade, di pastore. Dal deserto Dio lo chiama e lo invia. Mosè sa che è umanamente impossibile liberare un popolo di schiavi e vuole rifiutare la missione. Dio gli promette la sua presenza, il suo aiuto, lo investe della sua potenza. Con lui tutto sarà possibile. Nell'esperienza di Mosè una verità deve sempre albergare nel cuore dell'inviato: la certezza che l'impossibilità umana viene assorbita dalla possibilità divina: chi opera la salvezza è il Dio che l'ha promessa. E' ancora lo stesso Signore che crea le condizioni storiche perché l'uomo senta il bisogno di essere salvato, di vivere una vita da uomo libero. La storia diviene pertanto via di liberazione, perché attraverso di essa di eleva il grido a Colui che può liberare dalla morte.</p>
<p>IV Domenica di Quaresima Anno C / LA MANNA CESSÒ IL GIORNO SEGUENTE (Gs 5,9-12) / Nel cammino dell'uomo con Dio ogni tappa è un punto dal quale partire per altre mete sempre più lontane. La forza di progredire si attinge nella certezza di fede che Dio veglia, custodisce, protegge, conduce quasi per mano, con quella infinita pazienza che mai si stanca, che si fa premura per la sorte spirituale dei suoi eletti. L'uomo, scrutando con occhio semplice e puro le grandi opere di Dio nella storia in favore della salvezza, può affidarsi totalmente a lui, potrà essere certo che con lui a fianco il cammino si compirà felicemente, e tuttavia la meta raggiunta non è mai l'ultima, c'è sempre dinanzi la vita eterna verso cui avanzare. E' questo il soprannaturale dinamismo della promessa del Signore: la vocazione dell'uomo è alla vita perfetta e quella che si possiede è sempre imperfetta, incipiente. Israele è appena entrato nella terra, da qui il nuovo viaggio verso un'alleanza sempre più pura, verso il compimento definitivo della divina carità in esso.</p>
<p>V Domenica di Quaresima Anno C / ECCO, FACCIO UNA COSA NUOVA (Is 45,16-21) / A differenza della verità che è una, immutabile, eterna, la fede invece, pur fondandosi sulla verità, deve essere sempre nuova, capace di concepire l'umanamente impensabile, di inserirsi in quella quotidiana novità che Dio prepara per i suoi figli. Israele non può immaginare gli interventi divini nella storia solo e sempre sul modello dell'esodo, deve credere che Dio, perché Onnipotente, è capace di altro, di cose sempre divinamente nuove. Lì ha fatto diventare il mare terra asciutta, ora egli trasforma la terra asciutta in mare. Niente gli è impossibile. Quando l'uomo nella fede si aprirà a questa certezza, allora inizierà a pensare differentemente di Dio, ed ogni giorno sarà anche lui capace di novità, poiché il discepolo fedele è chiamato a fare ogni giorno cose nuove. La verità si incarna nella fede, la fede incarnata non è tutta la verità, che è sempre oltre ogni possibile storicizzazione da noi operata. La cosa nuova che Dio si accinge a fare è la liberazione dalla morte, nel dono della risurrezione gloriosa.</p>
<p>Domenica delle Palme Anno C / NON MI SONO TIRATO INDIETRO (Is 50,4-7) / Tra Dio che parla per mezzo dei profeti e l'uomo che ascolta si frappone sovente il peccato, la mentalità storica, le tradizioni e i retaggi culturali, anche i desideri e le aspirazioni del cuore. E così la Parola pronunciata resta incompresa, inascoltata, modificata nel suo contenuto di verità, travisata nella sua interpretazione, a volte anche a causa di una scienza ermeneutica che vi riflette le intenzioni del cuore, invece che trarre da essa le autentiche manifestazioni di Dio in vista della salvezza del suo popolo. Quando l'uomo si lascia condurre dai propri pensieri, anche se giustificati da un uso personalizzato della Santa Rivelazione, egli è fuori della legge dell'economia della redenzione. Liberare da questo equivoco è proprio dei profeti, ascolti l'uomo o non ascolti. Isaia ha dichiarato vane le attese di un messia glorioso e trionfante sulla terra. Il vero Messia di Dio è un sofferente e un reietto a causa della Parola che annunzia; la sua sofferenza è nostra; egli porta sulle sue spalle il peccato del mondo, espiandolo per noi.</p>
<p>SS. Trinità Anno C / ERO LA SUA DELIZIA OGNI GIORNO (Pro 8,22-31) / Dio non è solo, c'è "Qualcuno" assieme a lui già prima della creazione del mondo, prima ancora che i cieli fossero fissati ed è anche con lui nell'atto della creazione. Viene identificato come "Sapienza", e tuttavia non è una cosa astratta, una realtà fuori di Dio, è della sua stessa natura, è con Dio; è presso di lui. Oltre che in Dio, è anche presso gli uomini, e gli uomini possono accedere al Padre per la sua mediazione. E' con Dio ma fa anche da ponte tra Dio e l'uomo, per Lui discende Dio all'uomo e l'uomo sale a Dio. Più che la parola, più ancora che la legge, molto di più che una comunicazione di saggezza eterna e di divina intelligenza, egli assomiglia quasi ad una persona, e tuttavia il velo rimane. E' in principio presso Dio ma è anche una realtà creata; è creato ed increato, con principio e senza principio, è presso Dio e presso gli uomini; è generato e creato nel suo essere. Il mistero rimane per tutto l'Antico Testamento. Dobbiamo aspettare il Nuovo perché il Verbo della Vita si manifesti in tutta la sua identità di Figlio Unigenito del Padre, venuto nella carne ad abitare in mezzo a noi.</p>
<p>SS. Corpo e Sangue di Cristo Anno C / ERA SACERDOTE DEL DIO ALTISSIMO (Gn 14,18-20) / Melchisedek offriva al Dio altissimo pane e vino; Gesù offre al Padre suo, sotto le specie del pane e del vino, il suo corpo ed il suo sangue, per la vita del mondo. Melchisedek benediceva nel nome del Dio altissimo, Gesù è lui stesso il Dio altissimo venuto nella carne per darci il Padre suo, vita e benedizione dell'uomo. Vivere il sacerdozio alla maniera di Melchisedek significa far salire a Dio il sacrificio di lode, di ringraziamento, di impetrazione, in Cristo, nel suo sacrificio, far discendere sulla terra l'abbondanza delle grazie celesti; significa anche essere nel tempo mistero di libertà. Il sacerdote è nel mondo uomo universale, appartiene al genere umano, per esso deve consacrare la propria vita al fine di condurlo a Dio. In Cristo e nello Spirito egli porta tutto l'uomo a Dio e tutto Dio all'uomo; per le sue mani Cristo Gesù, l'unico sacrificio e l'unico ringraziamento viene elevato dall'umanità a Dio e da Dio discende sull'umanità come grazia di redenzione e di salvezza.</p>
<p>XII Domenica T.O. Anno C / UNO SPIRITO DI GRAZIA E DI CONSOLAZIONE (Zc 12,10-11) / Solo dopo la morte ci si apre alla fede nelle opere e nelle parole del Messia del Signore; durante la sua vita, invece, regna un solo desiderio: quello di toglierlo di mezzo attraverso vie di dolore e di sofferenza. Nel mondo non c'è forza di libertà, di verità, di misericordia e di perdono. La sua morte sale a Dio in sacrificio di espiazione, di lode e di benedizione e di ringraziamento. Essa dona un frutto di grazia e di salvezza, di consolazione e di benedizione da parte di Dio. E' nel merito dell'Inviato di Dio la forza della conversione e della salvezza; più merito e più liberazione; più santità e più grazia, più offerta a Dio fino al sangue e più benedizione discende dal cielo su questa umanità esausta, su questa terra ricca solo di peccato. L'offerta del Giusto apre il cielo e disseta la terra perché germogli un frutto di conversione e di santità. Quando tutto sarà compiuto e il Servo del Signore sarà immolato sull'altare del peccato e dell'idolatria del mondo, solo allora la retta fede si affaccerà dal cielo e la giustizia pioverà sulla terra.</p>
<p>XIII Domenica T.O. Anno C / UNGERAI ELISEO FIGLIO DI SAFAT (1Re 19,16-21) / Finché il tempo e la storia dureranno, sulla terra ci sarà sempre qualcuno che, in nome di Dio e con la sua autorità, porterà agli uomini la parola di vita, perché si convertano, si lascino avvolgere dalla grazia che redime. La mediazione per la salvezza è legge perenne di vita. Elia è profeta del Dio vivente, ha proferito con parole di fuoco la volontà di Dio al popolo infedele all'alleanza giurata; ora la sua vita sta per compiersi, volge ormai alla fine; bisogna che un altro subentri nel suo ministero. Egli è invitato a chiamare Eliseo, e lo chiama gettando su di lui il suo mantello di profeta. Eliseo comprende il segno, lascia tutto, si congeda dal padre e dalla madre e si mette a disposizione del Signore. C'è come una successione in questo ministero, ma la successione non è per volontà dell'uomo, per origini dalla carne e dal sangue, è per designazione da parte del Signore Dio Onnipotente. C'è poi l'uomo che riceve il segno e con confidente abbandono si consegna al suo Signore.</p>
<p>XIV Domenica T.O. Anno C / IN GERUSALEMME SARETE CONSOLATI (Is 66,10-14) / Nella delusione di un presente assai povero, nel quale l'uomo sperimenta tutto il suo niente, quando ogni speranza umana muore ecco che si leva una voce e un grido di vita, una promessa di gioia e di consolazione. Dio ha progettato di risollevare le sorti di Gerusalemme, di darle uno splendore dinanzi al quale quello antico non è che una piccola scintilla: verso di essa accorreranno tutti i popoli, portando i loro tesori. E' una profezia che è tutta posta nella volontà di Dio, poiché nulla potrà fare l'uomo per realizzarla, non è in suo potere attuare quanto il profeta fa risuonare in una città distrutta, diventata un mucchio di macerie e di rovine. La profezia fonda la sua forza nella potenza del Signore che viene sempre per ridare fiducia ai suoi fedeli annunziando loro l'impensabile, l'inconcepibile. E' questo il sigillo di Dio alla sua parola. Chi trova la fiducia nell'amore del Signore gode già nel presente i frutti di una parola che si compirà nel futuro, quando verrà l'ora e il tempo che il progetto di Dio si realizzi e si attui. La profezia di Dio si vive già ora per la gioia che nasce nel cuore.</p>
<p>XV Domenica T.O. Anno C / SCRITTI IN QUESTO LIBRO DELLA LEGGE (Dt 30,10-14) / E' obbligo della coscienza verificare la verità della legge esterna, mantenere perennemente l'uomo nella integrità e nella pienezza della volontà di Dio; è suo mandato fungere da sentinella, ogni qualvolta la mente si allontana dalla verità e si immerge nell'errore. La coscienza, leggendo nel suo intimo la legge scritta da Dio nell'atto della creazione, scorgendo la difformità di ogni azione dall'immagine divina secondo la quale l'uomo è stato fatto, lo avverte di quanto in lui vi è di erroneo e di falso. Solo attraverso l'indurimento nel male, l'uomo può soffocare la voce della verità che grida dal suo intimo, ma questo è il segno che il peccato ha già reso come pietra il cuore. Allora è necessario che dall'esterno, attraverso la voce profetica degli inviati del Signore, risuoni nuovamente al cuore e alla mente la voce della verità. E' quanto ha fatto il Deuteronomio in un momento di crisi veritativa e di caduta del popolo dell'Alleanza nell'ingiustizia e nell'idolatria.</p>
<p>XVI Domenica T.O. Anno C / ALLORA SARA, TUA MOGLIE, AVRÀ UN FIGLIO (Gn 18,1-10) / Dio visita un uomo e la sua storia si vivifica; nella sua casa entra la benedizione e la salvezza. Dio infatti viene a creare una realtà nuova, a dare un bene infinitamente grande; il bene di Dio è per lo spirito, per l'anima e per il corpo, è per il presente, ma soprattutto per il futuro: egli viene per introdurre l'uomo nel suo mistero. Abramo offre al Signore un po' di pane, un po' di carne, un po' di latte; il Signore dona ad Abramo un figlio, dona il figlio della promessa. Da questa visita la storia di Abramo si fa storia di Dio; in essa un giorno Dio dovrà calarsi, quando verrà per visitare l'uomo con la grazia della redenzione in Cristo e della Santificazione nello Spirito di Gesù. Da questa visita inizia la storia terrena del Verbo. La carne del Verbo di Dio è in questa promessa, è nella carne di Abramo, che ora si fa carne di Isacco. Dio viene per invitare l'uomo a lasciarsi fare sua propria storia e sua propria vita; il Dio che non ha storia chiede all'uomo che gli consenta si farsi storia nella sua storia e vita nella sua vita per il bene dell'umanità.</p>
<p>XVII Domenica T.O. Anno C / IO CHE SONO POLVERE E CENERE (Gn 18,20-21.23-32) / Nell'amicizia tra Dio e l'uomo nasce il dialogo, che da parte di Dio si fa rivelazione, confidenza, sostegno, protezione, guida, fiducia, da parte dell'uomo preghiera, invocazione, impetrazione, grido di aiuto e di intercessione. Dio rivela la sua volontà all'uomo, l'uomo manifesta la sua volontà a Dio e, a causa dell'amicizia, che è il frutto dell'obbedienza e dell'ascolto da parte dell'uomo del volere di Dio, Dio ascolta l'uomo, interviene per esaudirne la volontà. Non c'è pretesa nell'uomo, non deve esserci; deve sempre regnare quell'abbandono confidente di chi sa che tutto è dono. Abramo riconosce di essere polvere e cenere, sa anche che Dio è suo amico, e all'amico non si chiede per meriti personali, si chiede per amicizia, si implora per pietà e misericordia. La preghiera è un titolo di amicizia, ma l'amicizia è concessa a chi obbedisce al comando del Signore. Abramo è amico di Dio perché ha obbedito, rimane amico del Signore perché continua ad obbedire; la sua obbedienza nasce dalla sua fede in Colui che è il Signore e il giudice di tutta la terra.</p>
<p>Trasfigurazione del Signore Anno C / IL SUO POTERE È UN POTERE ETERNO (Dn 7,9-10.13-14) / Un uomo viene innalzato a dignità divina, viene elevato alle altezze del cielo: è profezia. La realtà supera infinitamente ogni pensiero ermeneutico preesistente al suo compimento nella storia. Colui che giorno avrebbe ricevuto pari dignità divina, sarebbe stato assiso alla sua destra, con il mano il potere del giudizio, un potere eterno che nessuna creatura avrebbe mai potuto distruggere, è lo stesso Dio che per noi è disceso dal cielo, e si è immerso nella nostra umanità. In verità quando la profezia si compie, il mattino di Pasqua, l'umanità in Cristo assurge ad una gloria ed ad un potere eterno. In quanto uomo Gesù riceve gloria, potenza, onore, benedizione, regno, dinanzi a lui si piegherà ogni ginocchio, tutti lo riconosceranno come il loro Signore, Giudice, Redentore. Questo deve indurci a pensare che la Parola di Dio contiene un futuro sempre indicibile, mai perfettamente conoscibile, sempre da ricercare e da aggiornare, perché ciò che fino ad ieri abbiamo compreso della parola è sempre inadeguato, incompleto, insufficiente, imperfetto.</p>
<p>XIX Domenica T.O. Anno C / COME GUIDA IN UN VIAGGIO SCONOSCIUTO (Sap 18,3.6-9) / Dio, personalmente, dall'esterno, interviene nella storia con una sua presenza visibile, fatta di parole ed opere, di divina rivelazione, per riportare l'uomo nella verità tutta intera. La verità che il Signore dona è la sua parola onnipotente, creatrice, viva, liberatrice, capace di fare nuova la storia. La colonna di fuoco, che ha accompagnato i figli di Israele nel deserto, tracciando la via verso la terra promessa, è segno di quella luce divina con la quale il Signore vuole guidare ogni uomo verso il regno dei cieli; essa è l'unica luce di cui ogni uomo ha bisogno, ma è una luce che libera nella misura in cui la si segue; è luce da accogliere, da assimilare, da gustare; essa precede l'uomo, segna il suo cammino. Per questo occorre fede in essa, fede oltre la vita e oltre la morte, certezza invincibile che anche nell'ombra della morte la Parola libera quanti la seguono. Senza la fede la parola non libera, perché rimane fuori dell'uomo, non è dentro di lui. La parola crea e ricrea quando è creduta.</p>
<p>XX Domenica T.O. Anno C / ECCO, EGLI È NELLE VOSTRE MANI (Ger 38,4-6.8-10) / A causa della sua profezia Geremia viene calato in una cisterna piena di fango e lì lasciato imputridire. Uno straniero ha pietà e compassione di lui e di nascosto lo salva. La profezia costa a Geremia sofferenza, dolore; egli fa il profeta pagando di persona; ma il Signore non lo abbandona, interviene e lo libera. Tra tutti i profeti egli è figura di Cristo, il Giusto perseguitato, l'Agnello condotto al macello, colui che ha pagato con la sua vita la testimonianza resa al Padre suo che è nei cieli; ma Gesù è anche il liberato dal Padre; egli è il Risorto, colui che dalla cisterna della morte fu tratto fuori. Geremia insegna che la profezia è legata al martirio, o morale, o fisico; egli dice che non è possibile svolgere il ministero della parola senza immergersi nel dolore e nella sofferenza, ma anche che il frutto della sofferenza per la profezia è una liberazione da parte del Signore. La salvezza dell'umanità è solo nella fede in Dio, le altre alleanze non danno salvezza, creano illusione prima, distruzione, esilio e morte dopo.</p>
<p>XXI Domenica T.O. Anno C / ESSI ANNUNZIERANNO LA MIA GLORIA ALLE NAZIONI (Is 66,18-21) / Il futuro è opera, dono di Dio affidato all'uomo. Questi con il suo occhio di carne e con la sua intelligenza di terra non riesce a vedere; non è sua capacità leggere nel mistero dell'amore divino. Per mezzo dei suoi profeti il Signore manifesta la sua volontà, rivela il suo disegno di salvezza, parla di un futuro tutto da costruire: impensabile, nuovo, inimmaginabile. Non solo egli pensa di ridare vita ad una città distrutta, Gerusalemme; vuole che essa diventi per il mondo intero il centro della fede, del culto, dell'adorazione. Israele deve prepararsi a tutto questo con mente saggia ed illuminata; non dovrà né potrà scandalizzarsi quando anche le porte del ministero sacerdotale saranno aperte ai pagani. E' peculiarità del profeta spingere la fede verso orizzonti illimitati, e quella comunità senza spirito di profezia si ritrova rivolta verso il passato a contemplare le antiche grandezze, ma anche intenta al consolidamento di un presente che non corrisponde più al disegno universale di salvezza progettato dall'unico Signore e Padre: la chiamata di ogni uomo ad offrire il culto al vero Dio e ad offrirlo in maniera santa.</p>
<p>XXII Domenica T.O. Anno C / FIGLIO, NELLA TUA ATTIVITÀ SII MODESTO (Sir 3,17-29) / L'umiltà, la modestia, la saggezza, la misericordia fanno l'uomo grande dinanzi a Dio e ai fratelli. Con l'umiltà egli si pone nella giusta relazione con Dio, il Creatore; lo riconosce come proprio Signore cui la vita appartiene, perché è un suo dono d'amore, e a lui la ridona perché un più grande amore maturi sulla terra. La modestia invece lo pone nella giusta relazione con i fratelli, assegnandogli il posto che gli è dovuto nella storia dell'umanità, nell'assemblea degli uomini. La saggezza è luce che illumina soprannaturalmente il nostro cammino, perché mai deviamo dalla retta via, non la confondiamo né la smarriamo. Con l'elemosina si condivide la vita del prossimo, materialmente e spiritualmente, corporalmente attraverso l'aiuto concreto in beni e in assistenza, spiritualmente per mezzo della comunicazione dei doni divini e celesti. L'elemosina dona dignità all'intera persona; l'uomo è spirito ed anche corpo e come tale va aiutato, sostenuto, confortato.</p>
<p>XXIII Domenica T.O. Anno C / SALVATI PER MEZZO DELLA SAPIENZA (Sap 9,13-18) / La sapienza squarcia il cielo, discende sulla terra, prende possesso del cuore di chi la cerca, la ama, la desidera, la brama. Essa è dono; con umiltà, con sincerità e semplicità bisogna invocarla, chiederla al Signore, al Dio Creatore. Quando nella superbia l'uomo confida solo nelle sue naturali capacità, la sapienza si allontana da lui ed egli muore di stoltezza. Oggi regna più l'arroganza che l'umiltà, più l'orgoglio che l'abbassamento; per questo governa il mondo più l'insipienza che la luce della divina verità. Quando regna la morte è il segno che l'empietà ha conquistato i cuori e li domina con la menzogna, la prepotenza, l'orgoglio, la cupidigia, la grande concupiscenza. Inginocchiandosi, umiliandosi dinanzi al suo Signore e Dio l'uomo ritorna alla fonte della vita, alle sorgenti della saggezza. La Legge Antica e il Comandamento nuovo sono la sapienza con la quale il Signore vuole accompagnare l'uomo nel suo pellegrinaggio verso il cielo. Sono essi la via perenne della salvezza. / / XXIV Domenica T.O. Anno C / MOSÈ ALLORA SUPPLICÒ IL SIGNORE (Es 32,7-11.13-14) / Costruire idoli è assai facile; oggi essi non sono più di pietra, di legno, o di metallo fuso; sono nel pensiero il quale, trasformando la realtà, conferisce un potere salvifico o alle cose, o all'uomo. Idolo è la falsità, la superficialità conoscitiva, la confusione e l'indifferenza religiosa, quella sottile sostituzione della verità della salvezza con il pensiero della terra e quindi la trasformazione in menzogna della verità rivelata, l'attribuzione a Dio delle nostre decisioni fuori del Vangelo. Tutte queste molteplici idolatrie rovinano il cammino della retta fede. Per la liberazione da tanto inganno occorrono coloro che stanno vicino a Dio, conoscono la sua volontà e nello stesso tempo amano tanto il Signore da poter impetrare da lui misericordia. Mosè conosce Dio, ha esperienza del suo volere, è suo amico, può dunque impetrare il perdono, può comunicare al popolo quella Legge dalla quale è caduto. Quando si ignora la Verità, si è lontani dal Signore, non si prega, l'idolatria continua indisturbata i suoi festeggiamenti nell'orgia di peccato...!</p>
<p>XXV Domenica T.O. Anno C / VOI CHE CALPESTATE IL POVERO (Am 8,4-7) / Consolidare un sistema religioso fatto di solo culto nell'assenza della giustizia verso l'uomo è frutto di superstizione, ma anche segno della completa perdita della fede; se poi in nome della religione si giustifica il male, o si interviene solo su quanti vengono calpestati, chiedendo ad essi pazienza e rassegnazione, allora è proprio la fine della rivelazione biblica. Proclamare con forza e vigore la pratica della giustizia a quanti la calpestano è missione comprimaria di coloro che hanno ricevuto il mandato di educare alla retta fede; chi non lo fa si macchia di colpa grave. Amos non è un rivoluzionario sociale; egli è semplicemente un profeta; ed è proprio del vero profeta dire la verità di Dio, svelare il peccato ed il giudizio del Signore che si abbatte su quanti continuano a calpestare il povero. E' dovere della Chiesa predicare la giustizia secondo Dio; per questo deve conservarsi libera dal povero e dal ricco; al primo deve insegnare l'abbandono fiducioso nel Signore, al secondo deve mostrare la via della conversione e del ritorno nell'amore di Dio, che inizia per lui con l'amore verso il prossimo.</p>
<p>XXVI Domenica T.O. Anno C / DELLA ROVINA DI GIUSEPPE NON SI PREOCCUPANO (Am 6,1.4-7) / Quando il cuore viene conquistato dalla ricchezza o dai desideri di questo mondo, l'uomo diviene cieco ed insensibile, non riesce più ad accorgersi della sofferenza spirituale e materiale di quanti lo circondano. La concupiscenza genera un doppio male: uccide lo spirito di quanti potrebbero, rende miserevole la vita terrena di quanti non possono. Su ogni ingiustizia veglia il Signore, è lui che nei giorni caliginosi dell'empietà, per amore invia profeti e messaggeri che proclamino ai trasgressori della sua legge di carità la purezza del suo comandamento; ma anche perché ricordino che non ci può essere la sua benedizione per quanti vivono lontani dalla misericordia verso i poveri della terra. Senza la benedizione divina rimane solo il flagello della miseria fisica e spirituale. Per grazia del Signore anche la povertà e le ristrettezze, i disagi, gli avvenimenti tristi e luttuosi che uccidono la vera umanità, si trasformano in voce della storia che invita a ritornare a Dio con cuore pentito. L'ascolto di questa voce rimane l'ultima àncora di salvezza per il rientro dell'uomo in possesso della sua umanità.</p>
<p>XXVII Domenica T.O. Anno C / IL GIUSTO VIVRÀ PER LA SUA FEDE (Ab 1,2-3;2,2-4) / Abacuc vede il giusto ingoiato dall'empio e pensa che Dio sia solo spettatore dell'oppressione. Ma sopra la mente dell'uomo, che non trova ragioni nelle apparenti contraddizioni della vita, risuona la voce misteriosa e possente del Signore. La storia non è un giorno, né un anno; essa è attesa di un domani che è nelle mani di Dio, che certamente sarà di bene per l'uomo pio, mentre è di rovina per l'empio ed il malvagio. E' nella catastrofe del male che si abbatte furente la prova della fede; ma è del giusto resistere e perseverare nella certezza della vittoria dell'Onnipotente. Vivere di fede pertanto è sapere leggere ogni avvenimento come prova di fedeltà, di perseveranza. Il Signore vuole saggiare fino in fondo il nostro cuore, desidera che si rimanga nella verità e nella santità del suo comandamento anche nella sofferenza suprema che è il martirio, o il dolore fisico e morale oltre ogni possibile umana sopportazione. Superata la prova, il Signore verrà e ci ristabilirà nella giustizia; mentre l'empio sarà travolto dalla sua malvagità.</p>
<p>XXVIII Domenica T.O. Anno C / COME LA CARNE DI UN GIOVINETTO (2Re 5,14-17) / Chi nella fede si lascia conquistare dall'assuefazione, cade in una specie di letargo, fa ogni cosa meccanicamente, dimentica l'interiore finalità di ciò che compie, vive nell'insensibilità anche di fronte alle più grandi manifestazioni del Signore. Eliseo aveva compiuto molti miracoli, ma in Israele la fede non era divenuta più forte. Uno straniero malato di lebbra va da lui; senza neanche uno sguardo di accoglienza, fu inviato a lavarsi sette volte nel fiume Giordano. Viene guarito dal suo male, si apre alla luce e non vuole conoscere altro Dio se non il Dio di Israele. Dove l'opera del profeta moriva tra i suoi connazionali, riusciva in un pagano idolatra. Grande insegnamento per noi cristiani; saranno gli stranieri a farci da maestri, ma anche ad accusarci nel giorno del giudizio. Loro hanno creduto, mentre in noi la fede moriva, a causa di quella giornaliera abitudinarietà all'opera di Dio e alla sua grazia, divenuta incapace in noi, ma capace di creare e ricreare il corpo, lo spirito e l'anima di quanti si aprono ad essa con freschezza e grande sensibilità.</p>
<p>XXIX Domenica T.O. Anno C / CON IN MANO IL BASTONE DI DIO (Es 17,8-13) / Fisicamente il corpo agisce ed opera, pensa e vuole, si muove e sta fermo finché l'anima rimane in esso. Spiritualmente viviamo se Dio diviene l'anima di ogni nostra operazione. Senza la forza che discende perennemente dal cielo, ogni nostra azione è come morta. Quando Mosè per un istante abbassava il bastone di Dio, Giosuè veniva sconfitto; quando invece lo teneva alto, era vittorioso. Aronne e Cur videro e capirono quanto fosse vitale l'intercessione di Mosè e con il loro aiuto e di alcune pietre fecero sì che il sostegno divino si riversasse in modo continuativo su Giosuè. La vittoria fu così completa. Il male solo Dio lo può vincere e la sua onnipotente forza; ma Dio vuole vincerlo per mezzo nostro; per questo egli deve essere in noi per lottare; non lo può fare se non glielo chiediamo. Nell'istante in cui Dio non è più invocato, il male ci conquista. La preghiera è la via della vita; è in essa che si consuma la disfatta del male congiuntamente all'azione operosa dell'uomo.</p>
<p>XXX Domenica T.O. Anno C / LA PREGHIERA DELL'UMILE PENETRA LE NUBI (Sir 35,12-18) / La preghiera vera che sgorga da un cuore umile diviene atto di culto, raggiunge il trono dell'Altissimo. Il cuore è umile quando è puro, caritatevole, compassionevole, misericordioso, ricco di fede; quando vive in sintonia con il volere di Dio e ne compie tutta la volontà. Non lo è invece quando è concupiscente, arrogante, prepotente, insolente. Chi vuole liberare l'uomo dalla falsità esistenziale e religiosa, deve aiutarlo ad offrire al Signore una preghiera pura, un culto santo, insegnandogli come rendere santo e puro il cuore. La purificazione del culto nasce dalla santificazione del cristiano; culto e vita sono due segni che manifestano la verità, o la falsità l'uno dell'altro; una vita sociale malata convive con un culto vuoto ed esteriore; una preghiera fatta dalle sole labbra e dalla presenza fisica rivela un uomo moralmente infedele. Quando un popolo abbonda nel culto esterno ma poi non si riscontra il frutto morale, è il segno che il suo andare a Dio non è secondo verità. Il culto è una radiografia panoramica dello stato morale del popolo di Dio, saperla esaminare dona la possibilità di porvi in tempo i necessari rimedi.</p>
<p>Domenica XXXI T.O. Anno C / SIGNORE, AMANTE DELLA VITA (Sap 11,22-12,2) / Man mano che si cresce nella familiarità con Dio, se ne conosce sempre più in profondità l'essere, la volontà, l'agire. Quasi alla fine dell'iter formativo dell'Antico Testamento finalmente si è riusciti a comprendere che ogni azione da Lui compiuta sotto il cielo è un segno del suo amore e della sua misericordia, perché l'uomo, chiunque essa sia, si converta e viva. Dio desidera e brama che ognuno si riappropri della vita; per questo egli è intervenuto nella nostra storia. Avanzando e progredendo nella conoscenza del suo Creatore, la creatura procede verso la conoscenza della sua vera ed autentica umanità. Conosce se stesso in profondità, chi conosce Dio nella sua carità. L'imbarbarimento e il ritorno alla malvagità dell'uomo contemporaneo è segno del suo regresso dalla conoscenza di Dio. Spetta a coloro che sono i depositari della rivelazione far presto perché lo aiutino a pensare rettamente di Dio; solo così si potrà sperare che l'uomo cominci ad agire rettamente nei rapporti con i fratelli. Il Dio amante della vita compreso fa comprendere la chiamata degli uomini ad amare la vita.</p>
<p>Domenica XXXII T.O. Anno C / CI RISUSCITERÀ A VITA NUOVA ED ETERNA (2Mac 7,1-2.9-14) / L'amore eterno di Dio, che va oltre gli angusti limiti della vita presente, dona la forza di immolare la vita e di offrirla a Lui. Egli infatti ce la ridarà nuova, splendente di luce e di gloria, infinitamente più bella di quanto noi gliela abbiamo consegnata. Quanti, per affermare la sua Signoria su di loro hanno offerto la vita in segno di amore e di obbedienza, saranno retribuiti secondo la larghezza, la profondità e l'altezza della sua eterna e divina carità. Se è ricompensato un bicchiere d'acqua dato ad un giusto, quanto più una vita immolata per testimoniare ed affermare che solo Lui è il Dio di ogni carne. Per conservarla pura, la si offre alla morte, pur di non consegnarla per un solo istante al male. Il martirio è il più grande rendimento di gloria al Creatore di ogni vita. Di questa testimonianza egli se ne compiace e ci elargisce la sua eterna ricompensa nei cieli. Fu questa fede che animò la madre dei sette figli ad incitarli e a persuaderli a intraprendere la via della morte, piuttosto che trasgredire la legge del Signore.</p>
<p>XXXIII Domenica T.O. Anno C / CULTORI DEL MIO NOME (Ml 3,19-20) / Al tempo di Malachia si viveva con Dio una relazione assai formale, fatta di regole esteriori, di precetti cultuali; si era assai lontani dal vero amore verso il Signore e questo perché le attese del popolo non si erano compiute nel senso e nel dettato della mente umana. Dio vuole invece liberare il culto da ogni altro legame che non sia quello dell'amore; la storia ne sarà il frutto. Egli ci chiama ad essere cultori del suo nome e diventa tale chi impegna la sua vita a far risplendere la fede e la verità in ogni suo comportamento, facendo fruttificare l'amore di Dio in lui, anche quando la storia non è conforme a quanto l'umano avrebbe voluto che fosse. Chi non cade nell'inganno della storia, anzi chi si libera da essa, costui potrà iniziare a coltivare nel suo cuore il nome del Signore, producendo così frutti di speranza e di verità. La storia immaginata, idealizzata, è la più grande tentazione, poiché essa sposta l'asse e il termine del confronto. Questo non è con la storia e i risultati di essa; è con Dio e con il suo amore che abita nel nostro cuore.</p>
<p>Solennità di Cristo Re Anno C / TU PASCERAI ISRAELE MIO POPOLO (2Sam 5,1-3) / Davide rimase l'ideale di monarca ed il suo regno fu immagine di quello futuro che avrebbe instaurato un giorno un suo discendente. Lo statuto di regalità e di regno tuttavia nel corso dei secoli ricevette tutta una nuova rivelazione, tanto nuova che quando essa andò per compiersi non fu capita dai destinatari, poiché la forma del regno che si sarebbe dovuta realizzare non era più quella del governo, ma del servizio, non del comando, ma dell'ascolto, del porre la vita a beneficio dei molti. Nell'antica visione del regno i molti avrebbero dovuto servire l'uno, ora invece l'uno deve servire i molti, ma dovrà servirli esponendo la sua vita fino alla totale consumazione di essa in sacrificio e in oblazione perché attraverso questa offerta sacrificale la vita dei fratelli possa risplendere di amore e recuperare quella libertà che era stata persa a causa del peccato che rendeva l'uomo schiavo di se stesso e dell'altro, asservito alla propria e all'altrui concupiscenza e superbia.</p>
<p>I Domenica di Avvento Anno A / ALLA FINE DEI GIORNI (Is 2,1-5) / I profeti sono coloro che ravvivano la fiammella della Parola, soffocata dalla storia di peccato dell'uomo, alitando su si essa lo Spirito del Signore. L'alito di Dio per loro tramite spira su un'antica profezia e questa si riaccende, riceve nuova vitalità, si ricolma di nuovi significati, entra nell'interezza di quella verità, che, pur essendo contenuta nella primitiva formulazione, l'uomo non era riuscito a cogliere. Isaia vive in un tempo in cui il regno di Giuda è disastrato; Gerusalemme, che ne era stata la capitale gloriosa, è ridotta a macerie, in essa ora solamente si muore. Ebbene proprio in questa estrema desolazione dalla quale non si può trarre nessun presagio di bene, egli riaccende la profezia e le dona un respiro di universalità e di eternità. La gloria del Signore si espanderà sulla terra partendo proprio da Gerusalemme. I profeti sono l'occhio umano di Dio nel tempo, essi vedono l'intero arco della storia, per questo possono riaccendere nei cuori la speranza; per la loro parola si può riprendere nuovamente a credere e ad amare.</p>
<p>II Domenica di Avvento Anno A / UN GERMOGLIO SPUNTERÀ DAL TRONCO DI IESSE (Is 11,1-10) / La profezia era chiara: dalla discendenza di Davide sarebbe venuto colui che un giorno avrebbe instaurato sulla terra il regno di Dio. I re di Giuda altro non fanno che agire secondo i pensieri del loro cuore ostinato e ribelle alla verità. Isaia rompe questa incongruenza di peccato; il Regno di Dio si fonda sulla parola della giustizia, su una relazione di amore e di pace tra uomo e uomo. Esso avvolgerà l'intera creazione, non più sottoposta alla legge dell'incredulità e dell'empietà, che genera invidia, gelosia, malvagità, rovina. Anche gli animali godranno di questo nuovo stato che è venuto a crearsi nel cuore dell'uomo. Il re che dovrà realizzare tutto questo viene dalla famiglia di Davide, come già è stato scritto, ma in lui c'è qualcosa che lo rende totalmente differente da tutti gli altri re finora susseguitisi, egli sarà governato e interamente guidato dallo Spirito del Signore che si poserà su di lui. Il pensiero di Dio sarà nel suo cuore, la sua forza lo investirà, il suo timore lo condurrà, saprà in ogni istante cosa il Signore vuole e lo attuerà.</p>
<p>III Domenica di Avvento Anno A / EGLI VIENE A SALVARVI (Is 35,1-6.8.10) / Il messaggio dei profeti è sempre in evidente contraddizione con la storia. La forza della loro parola non è nelle umane possibilità, presenti o future, di uno o di molti; essa risiede nella volontà divina di salvezza. Dall'eternità il Signore prepara tempi e momenti, dispone uomini e avvenimenti, ispira i cuori e suggerisce i pensieri perché il suo volere si compia nel modo e nelle forme storiche da lui stabilite. Isaia dona speranza, offre fiducia, ad un popolo che ha peccato nella fede, perché non ha creduto prima, quando era il tempo della conversione, ripropone la fede come unica speranza e certezza di sopravvivenza da una morte ormai imminente. Dio farà cose stupende: preparerà delle strade nel deserto, compirà prodigi per i suoi fedeli, ci sarà una grande gioia, quando il Signore rifarà rivivere Gerusalemme nel suo antico splendore. L'avvento è questa certezza: sempre Dio verrà a salvare il suo popolo. La non salvezza è da attribuirsi all'uomo, perché non ha creduto nella presenza salvifica di Dio nella sua vita.</p>
<p>IV Domenica di Avvento Anno A / ECCO: LA VERGINE CONCEPISCE (Is 7,10-14) / Acaz sta conducendo il regno di Giuda allo sfacelo; il Signore vuole che ritorni attraverso un atto di vera conversione sui sentieri dell'alleanza e per questo gli manda il profeta Isaia. Ma lui che viveva in perenne stato di empietà, non volendo aprirsi alla fede, si rifiuta di chiedere il segno della verità. Ma il profeta non si lascia per nulla intimidire; lui stesso gli dona il segno: la Vergine concepirà e partorirà un figlio, che chiamerà Emmanuele: Dio con noi. E' affermata in questa profezia una verità di ordine teologico. Non c'è salvezza se non in Dio e Dio è con l'uomo, è presente, vicino. Non c'è salvezza se non attraverso la fede che è la confessione dell'umanamente impossibile. Come è possibile che una vergine concepisca solo per la fede nell'onnipotenza di Dio, così è possibile la salvezza di Israele solo per grazia e per misericordia del Signore nella conversione dell'uomo. Le alleanze con altri regni non danno pace; questa è data dalla fede nel Signore attraverso l'ascolto della sua parola. Ma questa fede è lontana, assai lontana dagli uomini.</p>
<p>Santa Famiglia di Gesù, Maria e Giuseppe Anno A / LA PIETÀ VERSO IL PADRE NON SARÀ DIMENTICATA (Sir 3,2-14) / Nella rivelazione cristiana l'uomo è perennemente visto in Dio e per rapporto a lui. Anche nella relazione più sacra e più santa, che è quella di riconoscenza e di amore dei figli verso i genitori, è sempre Dio che ricompensa l'amore donato, la misericordia e la compassione usata. Il Signore vuole togliere anche questo rapporto dalla sfera della profanità, o della naturalità, per elevarlo nella soprannaturalità, nel regno della grazia e della ricompensa eterna, avvolgerlo nel segno del regno futuro ma anche nella condizione miserevole dell'uomo che ha sempre bisogno di misericordia. L'onore dato ai propri genitori viene ricambiato da Dio in benedizione, ma anche in espiazione dei molteplici peccati personali commessi. Noi onoriamo i genitori, il Signore ci benedice, ci cancella le colpe commesse, ricorda per sempre il nostro amore e la nostra misericordia. L'amore verso i genitori è il tesoro dei tesori per chi crede, per suo mezzo la vita presente si ricolma di benedizione, quella futura di gioia e di gaudio eterno, poiché il Signore nel momento del giudizio si ricorderà del nostro amore e della nostra compassione verso coloro che ci hanno dato la vita.</p>
<p>Battesimo del Signore Anno A / TI HO FORMATO E STABILITO COME ALLEANZA DEL POPOLO (Is 42,1-7) / Il messia sarà un uomo senza dominio terreno; il re si farà servo, diventerà il Servo del Signore; la sua forza è nella Parola, la sua tattica è l'attenzione costante verso l'uomo che è fragile, bisognoso di cure e di sostegno, la sua missione non è più ristretta, riservata al solo Israele; la Parola di Dio, che è giustizia e verità, fondamento di ogni diritto tra gli uomini, è proclamata a tutte le genti. Il suo ministero sarà quello di liberare l'uomo dalle sue schiavitù fisiche e spirituali, dall'ingiustizia e dall'errore, dalla cecità e dalla morte dell'anima. Finisce per sempre il particolarismo Ebraico; si ridimensiona anche la vocazione del popolo dell'Alleanza, che è finalizzata alla conversione del mondo intero. Una nuova mentalità è posta in essere; anche se l'uomo rimarrà ancora sordo per secoli, Dio non attuerà se non questo disegno di salvezza e questa sua volontà di conversione di tutte le genti attraverso l'opera umile di questo suo Servo. La concezione terrena di regno è sparita per sempre; non trova più spazio nell'opera salvifica.</p>
<p>II Domenica T.O. Anno A / È TROPPO POCO CHE TU SIA MIO SERVO (Is 49,3.5-6) / Dio è il Signore di tutti; ogni vocazione ed ogni suo dono devono manifestare ed esprimere universalità, devono essere vissuti, o esercitati a beneficio dell'intera umanità, contro ogni tendenza peccaminosa a rinchiuderli e a rinchiudersi. Il Messia, oltre che Figlio di Davide, è anche Figlio di Abramo: è proprio della discendenza di questi essere fonte e principio di benedizione per tutto il mondo, per tutte le nazioni. I Figli di Israele questo sovente lo hanno dimenticato e si sono rinserrati in se stessi, nel loro piccolo regno, pensando che esso fosse il tutto, il mondo, il cielo, la terra. Ma Dio non pensa come loro; i suoi pensieri sono assai distanti; egli vuole la salvezza di ogni uomo e attraverso i profeti lo ricorda. Oggi Isaia ci dice che la missione del Servo del Signore non è a favore del solo Israele; essa è per tutte le genti; ogni uomo deve poter conoscere la salvezza; deve poter varcare la soglia della giustizia. E' compito specifico della Radice di Iesse portare la luce di Dio ad ogni uomo.</p>
<p>III Domenica T.O. Anno A / IL POPOLO CHE CAMMINAVA NELLE TENEBRE (Is 8,23-9,3) / A volte quella dell'uomo è una conoscenza alterata, mostruosa; di alcune cose sa molto, e sono le cose non necessarie, non essenziali, mentre di ciò che è vitale ignora quasi tutto. Nasce anche una vita mostruosa; si attribuisce valore a ciò che valore non è, mentre si nega ogni valenza a quanto invece costruisce l'unico bene per l'uomo. Per quest'uomo, che così si è ridotto per sua colpa, il Signore fa risplendere una grande luce, apportatrice di gioia e di speranza, di letizia e di gaudio indicibile. Ma questa luce non brilla se non per chi desidera accoglierla, per quanti vogliono e si lasciano da essa illuminare. La luce non nasce dall'uomo, discende dal cielo, non sale dalla terra, ha origine in Dio e nella sua misericordia ed il Signore l'ha inviata sulla terra in un modo che solo lui poteva pensare e realizzare, facendosi lui stesso luce nella carne e sale nella storia, annunziandola e donandola alla sua Chiesa perché la faccia brillare per il mondo intero, nell'odierno paese di Zabulon e di Neftali.</p>
<p>IV Domenica T.O. Anno A / NON COMMETTERANNO PIÙ INIQUITÀ (Sof 2,3; 3,12-15) / La missione profetica, oltre che rivivificare la fede e la carità, alimenta nel cuore un desiderio di speranza. Il profeta vede l'invisibile storico, perché vede il visibile eterno: né catastrofe, né invasione, né schiavitù, né rovina terrena, sarà mai capace di distruggere il bene e neanche di dominare i giusti per sempre. La potenza del male finirà su questa terra, quando il Signore Dio lo vorrà, e per sempre nell'eternità beata. Sul monte del Signore, nella Santa Gerusalemme del cielo, il popolo di Dio potrà riposare in pace, nessuno più toglierà loro la gioia e la felicità, non si dovrà temere più lo strapotere del male, non ci saranno più molestie per alcuno. Ma per abitare insieme con Dio bisogna divenire e farsi poveri, cercando la giustizia, vivendo di umiltà, affidando e consegnando la propria vita al Signore. Aprire il cuore sull'eternità è la via migliore per attraversare il deserto della terra; ma bisogna aprirlo sulla vera eternità, non su quella falsa, senza giusto giudizio e senza condanna, di solo misericordia di Dio! Ogni visione falsa dell'eternità non aiuta la santificazione del credente.</p>
<p>V Domenica T.O. Anno A / LA TUA OSCURITÀ SARÀ COME IL MERIGGIO (Is 58,7-10) / L'uomo deve imitare il suo Dio, per questo deve amare, perdonare, invitare i fratelli alla giustizia e alla santità. Nell'uomo, amare è cooperare a che l'esistenza dei suoi simili possa essere vissuta conformemente alla dignità della persona fatta ad immagine di Dio. Pane, cultura, formazione, scienza, tecnica, arte sono beni cui devono poter aver accesso tutti, poiché tutti hanno ricevuto tutto da Dio e Dio dona a ciascuno un dono per l'utilità comune. Spezzare il pane è spezzare la scienza, le conoscenze acquisite, è dare cultura, è formare, aiutando gli altri a risollevarsi dalla loro condizione di asservimento, di sfruttamento, o di condanna ad una vita non umana. L'amore verso Dio esige e domanda questo amore verso il prossimo; non darlo vuol dire non amare Dio, ma anche praticare una religione di inganno e di menzogna, dove non si adora e non si ama il vero Dio, ma un idolo fabbricato dalla mente dell'uomo, un dio che è senza l'uomo, perché l'uomo è senza i fratelli.</p>
<p>VI Domenica T.O. Anno A / SE VUOI, OSSERVERAI I COMANDAMENTI (Sir 15,15-20) / Vita e morte dipendono dall'uomo, dal suo orientamento. Già il Signore lo aveva manifestato a Caino, prima dell'uccisione del fratello. Non c'è bramosia, non c'è passione alla quale l'uomo non possa tenere mano, per vincerla, sconfiggerla, eliminarla dalla sua vita. Una cosa è la naturale fragilità e la confessione di essa dinanzi a Dio, perché intervenga con il suo aiuto e con la sua forza, altra cosa invece è affermare la vanità di ogni impegno umano nel vincere le passioni, e quindi il peccato ad esse legato. Chi crede che la natura sia invincibile, per lui veramente essa sarà così, non a causa di se stessa, bensì a motivo della volontà dell'uomo che vuole una natura debole e quindi la rende tale attraverso un atto concreto che poi diviene mentalità, stile e forma di vita. Quando l'uomo cade in questa falsa concezione del suo essere e del suo farsi e non crede più nella possibilità di vincere il male, è finita. Senza volontà il male non si vince, senza lotta spirituale la concupiscenza non si supera.</p>
<p>VII Domenica T.O. Anno A / AMERAI IL TUO PROSSIMO COME TE STESSO (Lv 19,1-2.17-18) / Quando Israele avrà imparato ad amare come Dio ama, avrà fatto un passo in avanti nella comprensione del suo Creatore e Signore. Non c'è infatti conoscenza dello spirito e della mente, che non si trasformi in vita del cuore; viceversa, ogni cambiamento operato dal cuore diviene nuova intelligenza della mente e dello spirito. Quando c'è difformità tra la vita del cuore e la comprensione dello spirito, non c'è vera ed autentica conoscenza della verità della salvezza. E così quando c'è difformità tra l'agire di Dio e quello del suo adoratore c'è anche una non reale e vera incarnazione della fede. Non si può cambiare il cuore se non si cambia la mente, ed ogni mutamento della mente necessariamente implica una conversione nel cuore. Quando la mente è radicata nell'errore anche il cuore vivrà una religione non perfettamente conforme ai Voleri del suo Dio. Il vero adoratore pensa come Dio, vuole ciò che Lui vuole, opera come lui, vive l'amore universale.</p>
<p>I Domenica di Quaresima Anno A / NON MORIRETE AFFATTO (Gn 2,7-9; 3,1-7) / Una tentazione ha segnato le sorti dell'umanità: la morte, il non riconoscimento dell'altro, la conflittualità dei rapporti, ogni genere di concupiscenza, la solitudine fanno e sono la nostra storia quotidiana. Essa ha proposto la falsità come via per la realizzazione della vita, facendo presa sul limite dell'uomo, il quale ha dentro di sé scritta la nozione di eternità e di infinitezza. Il limite può essere solo colmato in Dio, fuori di lui, la creatura, circoscritta e finita nel tempo, nello spazio, nell'essere, perde la sua stessa essenza, perché cade nella morte, che è il disfacimento di tutta la sua natura. L'uomo non si appartiene più, non si governa, non si autogestisce; è governato e gestito dal male sotto forma o di concupiscenza o di superbia. Solo la potenza misericordiosa del nostro Dio può nuovamente ridargli quella vita che egli ha perduto; ma per vivere egli deve rientrare nel suo limite creaturale, accogliere la sua condizione di creatura finita, ma questa è conversione, è ritornare nuovamente nella Parola di Dio, la sola via per uscire dal limite e raggiungere l'infinito e l'eternità della vita.</p>
<p>II Domenica di Quaresima Anno A / VATTENE DAL TUO PAESE (Gn 12,1-4) / Abramo è l'uomo dell'ascolto del suo Signore; egli si consegna al suo Dio in tutto, anche quando gli fu chiesta l'offerta del figlio Isacco. Egli è esempio di come si obbedisce, modello per quanti vogliono vivere la divina parola che di volta in volta viene loro rivolta. Dio è la vita dell'uomo, il suo presente ed il suo futuro. La vita non è in quello che l'uomo fa, o non fa, è in Dio. Consegnare la propria esistenza di presente e di futuro al Signore significa riempirla di vita. In Isacco Abramo immolò tutto se stesso ed in questa offerta Dio si diede tutto ad Abramo, poiché dalla sua discendenza, per questo atto concreto di fede sarebbe nato un giorno Cristo Signore; Dio stesso si fa vita in Abramo come Abramo aveva voluto farsi vita nel suo Dio e Signore. Abramo ci insegna che solo portando tutta integralmente la nostra immanenza nella trascendenza di Dio tutta la trascendenza di Dio avvolge la nostra immanenza e la trasforma, la vivifica di verità, di santità, di carità, di speranza. Egli fu tutto in Dio perché Dio fosse tutto in lui ed realtà lo fu tutto in Cristo Gesù.</p>
<p>III Domenica di Quaresima Anno A / NE USCIRÀ ACQUA E IL POPOLO BERRÀ (Es 17,3-7) / La fede è realtà viva, dinamica, attuale, mai di ieri, sempre di oggi; essa è affidamento a Dio in una storia concreta, diversa e assai differente da quella vissuta, a volte opposta e contraria a quella già sperimentata. Il Signore Dio, l'Onnipotente, che dal nulla ha fatto ogni cosa, è anche capace di creare dalla materia ciò che serve per il bene dell'uomo: dall'acqua fa nascere l'asciutto perché il suo popolo abbandoni la regione della sua schiavitù, ma anche dall'asciutto, anzi dalla roccia fa uscire l'acqua perché lo stesso popolo si disseti e avanzi verso la conquista della libertà. Il Signore opera cose impensate dall'uomo; agisce sempre nell'inimmaginabile, nell'umanamente impossibile. Niente è troppo alto, assai profondo e difficile per Lui, niente di inaudito e di impensato e dove l'uomo non riesce a vedere con la sua razionalità se non la fine, o la morte, proprio dal nulla nasce la vita, perché è proprio del nostro Dio fare dal nulla tutte le cose. Questo è l'affidamento che il Signore chiede a quanti vogliano camminare con lui.</p>
<p>IV Domenica di Quaresima Anno A / ALZATI E UNGILO: È LUI! (1Sam 16,1-13) / Nella scelta di Davide è rivelato l'agire misterioso di Dio, che chiama non guardando l'aspetto e l'apparenza, bensì il cuore, la sua generosità, la dedizione alla verità, l'amore per il bene, il senso del sacrificio e dell'abnegazione, soprattutto l'affidamento pieno e totale a Dio in ogni circostanza della vita. Davide seppe veramente consegnare tutta la sua vita al Signore, specie nei momenti di particolare tribolazione, quando la morte incombeva su di lui a causa della gelosia di Saul. La sua equità anche verso gli oppositori politici non conosce limiti; egli ha il senso dell'uomo e del governo. La sua ricerca di Dio e la floridezza del suo regno restarono scolpiti nella mente dei figli di Israele; egli rimase il modello per ogni re che si succedeva sul suo trono e come lui si vedeva anche il Messia atteso. Questi però ha un regno diverso da instaurare, assai differente; il suo è un regno di giustizia, di pace, un regno universale, ogni uomo è chiamato a farne parte; ma in esso non si entra più per discendenza e per appartenenza carnale, bensì per fede, per conversione, per scelta personale.</p>
<p>V Domenica di Quaresima Anno A / ECCO, IO APRO I VOSTRI SEPOLCRI (Ez 37,12-14) / Il disastro morale, spirituale, civile, sociale, religioso di Israele è simile ad una moltitudine di ossa sparse in una valle; nessun evento naturale, nessun intervento umano, è capace di operare un ritorno in vita. Le ossa esprimono desolazione e morte, irreversibilità di un processo di annientamento. Eppure dove la mano dell'uomo è troppo corta per intervenire, quella del Signore può, ma ha bisogno del profeta, il quale deve chiamare lo Spirito di Dio nuovamente sulla terra, perché dal suo soffio carico di onnipotenza ciò che è avvolto dall'ombra del disfacimento riprenda a vivere. Quando un popolo, una comunità, una famiglia, un paese, una nazione, o la società intera è avvolta dai segni della desolazione spirituale e morale, occorre il profeta del Dio vivente, il solo che possa invocare lo Spirito del Signore. Ma il "profeta" non sempre è pronto, o perché non crede nel soffio dello Spirito, o perché crede falsamente, quando pensa che sia sufficiente la sola sua opera umana. L'invocazione dello Spirito nella santità del cristiano è sempre apportatrice di una rinascita spirituale, religiosa e morale.</p>
<p>Domenica della Palme Anno A / PER QUESTO NON RESTO CONFUSO (Is 50,4-7) / E' una missione singolare quella del Messia del Signore: la salvezza del mondo è nella sua obbedienza, nel suo amore che non ricusa la morte. Egli può consegnarsi alla croce perché nel suo cuore regna una certezza: Dio lo ha abbandonato totalmente alla sofferenza e al dolore, perché questa, dopo il peccato dell'uomo, è l'unica via possibile per amare. Dopo la prova dell'amore e dell'obbedienza, egli lo avrebbe di nuovo risollevato, ristabilendolo nella sua umana dignità in un modo eccelso e sovraeminente. Cristo si annienta, da questo abbassamento che è consumazione d'amore nella perdita di tutto se stesso sul legno della croce si produce per lui un frutto di gloria imperitura, poiché anche il suo corpo partecipa della spiritualità dell'anima e della gloria divina. Pochi credono che la salvezza è un premio, un frutto di fedeltà. Non tutti sanno che la conversione di un'anima è un dono che Dio concede a chi si immola per lui, in un amore che non conosce limiti, se non il limite della morte.</p>
<p>Santissima Trinità Anno A / LENTO ALL'IRA E RICCO DI GRAZIA E DI FEDELTÀ (Es 34,4-9) / Man mano che la storia avanza ed anche l'esperienza con Dio si fa più forte, ogni avvenimento serve a rivelare chi è Dio in se stesso. Nel deserto del Sinai il popolo ha peccato. Il Signore vuole manifestare la sua ira e la sua collera punendo i colpevoli; per la preghiera di Mosè, Egli rivela di sé la grande misericordia ed il perdono. Nasce nel cuore dell'uomo la speranza; dopo il peccato, nel pentimento sincero e nella preghiera, il perdono può essere impetrato. Dio non è giudice inesorabile, vindice infallibile di ogni ingiustizia, egli è il Padre che sa di che cosa sono fatti i suoi figli e per questo è disposto ad usare verso di loro la più larga misericordia, purché realmente pentiti e desiderosi di cambiare vita, si lascino guidare e condurre dalla sua santa volontà. E' una svolta epocale nella conoscenza di Dio: egli sa anche perdonare il cuore penitente; ma vuole essere invocato; se non è il peccatore a farlo, deve esserci chi in vece sua sale sulla breccia e prega per ottenergli misericordia e pietà.</p>
<p>Corpus Domini Anno A / TI HA NUTRITO DI MANNA SCONOSCIUTA AI TUOI PADRI (Dt 8,2-16) / Israele era prigioniero in Egitto, il Signore lo libera; era una massa caotica, Egli ne fa un popolo; camminava in un deserto inospitale dove ad ogni passo c'era il baratro della morte fisica ed Egli lo nutre di un cibo misterioso, caduto dal cielo. Quando la storia non rimane luce e profezia, l'uomo miseramente soccombe; la menzogna si riappropria della vita e la riconduce dove essa era un tempo e lui ridiviene schiavo, moltitudine informe; si ritrova a soffrire la fame ed ogni genere di privazione, senza l'affetto dei propri cari e degli amici, senza la sicurezza di abitare in una terra tutta sua. La volontà è il legame che annoda la vita dell'uomo a quella di Dio, quando lo si taglia, l'ossigeno divino non scorre più nelle sue vene ed egli incorre nella morte. Questo avrebbe dovuto Israele apprendere dal suo cammino con Dio liberatore; non lo imparò ed il Signore lo rimise nuovamente in una storia capace di insegnarglielo; lo ha riportato nella schiavitù e nella prigionia; altre vie non esistono perché l'uomo impari che la fonte della sua vita è Dio e lui solo.</p>
<p>XI Domenica T.O. Anno A / UN REGNO DI SACERDOTI E UNA NAZIONE SANTA (Es 19,2-6) / Non c'è vocazione, non c'è missione che non sia rivestita di universalità, per tutti; e anche se particolari in se stesse, poiché si esercitano in un luogo, in un tempo, in una storia ed in un contesto delimitato, specifico, il loro frutto è per ogni uomo. La grazia che discende dal cielo è data al singolo, passa per mezzo di lui, ma per raggiungere l'intera umanità. Questa legge era valevole anche per Israele; attraverso la sua risposta al Signore nella fedeltà e nella giustizia, avrebbe dovuto manifestare Dio, renderlo desiderabile, appetibile, facendo sì che le genti conoscessero la sua saggezza, la sua onnipotenza, la sua forza di rigenerazione e di salvezza, confessassero il suo amore, santificassero il suo nome, cercassero il suo regno, compissero la sua volontà. Ma il popolo cadde nel peccato e divenne muto dinnanzi alla storia; poiché sordo al comandamento, perse quella parola con la quale avrebbe dovuto conquistare a Dio il mondo. Senza la fedeltà divengono inefficaci e il sacerdozio e la profezia; in quanto a salvezza il chiamato diviene infruttuoso, anche se si agita in opere umane come un albero avvolto dalla bufera.</p>
<p>XII Domenica T.O. Anno A / AL MIO FIANCO COME UN PRODE VALOROSO (Ger 20,10-13) / Il dolore fisico e morale, preludio della morte, cruenta o incruenta, è la via sulla quale camminano i servi fedeli verso il dono totale di sé al loro Signore e Dio. La cattiveria di peccato, di invidia, di malvagità che la storia esercita su di loro è quel crogiolo che saggia la mitezza del loro cuore, la profondità della loro offerta, la libertà della loro donazione, la sincerità del loro spirito, la disponibilità della loro anima. Viene così provata la consistenza della loro oblazione e del loro sacrificio, la fermezza della loro decisione. Supera la prova chi è di fede forte; chi vede il Signore e non l'uomo che scruta il suo cuore; chi si affida nella preghiera a Lui e chiede la forza per superare quanto sta avvenendo per la sua purificazione e crescita nell'amore e nella fedeltà. Egli sa che il Padre celeste pur avendo abbandonato la sua anima alla sofferenza, in questa stessa Egli è al suo fianco, per infondere forza, coraggio, per elargire quella resistenza allo spirito, senza la quale nessuno potrebbe sopravvivere alla prova cruenta e dolorosa che investe tutto il nostro essere per consumarlo d'amore.</p>
<p>XIII Domenica T.O. Anno A / IO SO CHE È UN UOMO DI DIO (2Re 4,8-16) / E' dovere dell'inviato del Signore farsi riconoscere come suo fedele messaggero. E' immune da colpa chi, per nostro errore, per nostra falsa identità, ricusa o rifiuta la parola di conversione che gli annunziamo. La responsabilità della sua rovina ricade su di noi, quando non ci presentiamo secondo verità, perché non abbiamo i tratti degli inviati del Signore, bensì portiamo i lineamenti di coloro che sono semplicemente servi di se stessi. Chi vede noi, deve vedere in noi Dio, deve confessare che noi siamo uomini di Dio e che Dio è colui che ci ha incaricati di un ministero. Deve sapere con certezza chi noi siamo e chi noi rappresentiamo, o rendiamo presente: il Signore della gloria. Quando questo si verifica, la nostra coscienza è pura dinanzi a Dio circa coloro che si perdono; nel caso contrario la dannazione di un'anima ci verrà ascritta. E' grave colpa quando qualcuno afferma di non aver accolto, di non aver riconosciuto Dio per causa nostra, o di essersi allontanato dalla fede perché i segni con i quali ci manifestiamo non sono quelli dei veri uomini del Signore.</p>
<p>XIV Domenica T.O. Anno B / EGLI È GIUSTO E VITTORIOSO, UMILE (Zac 9,9-10) / L'uomo pensa con occhi e cuore di carne, impastati di concupiscenza, di superbia, desiderosi di gloria e di trionfo terreni; Dio invece li ha di purissimo spirito; essi sono saggezza eterna, sapienza infinita, suprema ed eterna verità. I profeti vedono secondo Dio perché in loro vive ed opera lo Spirito del Signore. Mentre il pensiero della terra immaginava un Messia glorioso, trionfante, liberatore da ogni umana schiavitù, e restauratore dell'antico splendore del regno davidico, il profeta rompendo il guscio della mente umana, immette nella storia una verità inaudita: Il Messia che verrà non sarà un re di guerra ma di pace, sarà un re che cercherà la giustizia, nel solo compimento della volontà di Dio, in quella grande umiltà che lo caratterizzerà. Egli non agirà secondo i desideri dell'uomo, vivrà per realizzare i disegni ed il volere del Signore. La sua vittoria sarà quella di far trionfare la volontà del Padre suo sulla terra. Ma il discorso rimase solo una parola profetica, la carne non lo ha accolto e si continuò a sognare il Messia venturo come un liberatore terreno, un trionfatore alla maniera degli uomini.</p>
<p>XV Domenica T.O. Anno A / NON RITORNERÀ A ME SENZA EFFETTO (Is 55,10-11) / La parola di Dio non è legata alla vita dell'uomo, ma a quella del suo Autore; l'uomo muore, Dio resta; l'uno finisce la sua corsa, L'Altro ancora neanche ha cominciato; nel ritardo del suo compimento crolla a volte la nostra fede, poiché noi lavoriamo con il tempo, Dio invece vuole educarci a pensare con la sua eternità. Se la sua parola non si è compiuta con noi, si realizzerà certamente dopo di noi; o nella nostra vita, o nella nostra morte, essa di certo produrrà secondo la sua verità, a suo tempo. Fruttificherà perché egli l'ha proferita, l'ha detta; perché è la manifestazione della sua volontà, la rivelazione dei suoi progetti. Non c'è al mondo qualcuno che possa porgli impedimenti, né ostacolare quanto egli ha stabilito con decreto eterno per la redenzione e la salvezza dell'uomo. Questa fede è la forza dei giusti, essi sanno che possono fondare la propria vita sulla parola ascoltata e vi si consacrano, confidando solo in essa, oltre il tempo, oltre la morte, oltre questa e tutte le generazioni.</p>
<p>XVI Domenica T.O. Anno A / CI GOVERNI CON MOLTA INDULGENZA (Sap 12,13-19) / Con Israele Dio si è dimostrato paziente, longanime, benigno, misericordioso, lento all'ira, sempre incline al perdono dopo il pentimento. Questo suo agire nella storia, che manifesta solo mitezza, volontà di ricominciare da capo, forza nella correzione e nell'educazione, non per la morte del peccatore, ma perché si converta e viva, deve diventare stile di vita del discepolo del Signore. La conoscenza di Dio, della sua parola e delle sue opere, deve essere a fondamento di ogni nostro comportamento, senza alcuna difformità. La rivelazione del suo amore e della sua misericordia deve essere studiata, analizzata, compresa, non perché resti rinchiusa nella mente, ma perché diventi nostra regola di vita. Ciò diviene essenziale, indispensabile per quanti vogliono essere ad immagine del loro Creatore. L'azione divina è l'unica norma di ogni vera ed autentica vita all'interno del popolo dei redenti; solo quella di Dio può essere vera vita dei suoi seguaci, ogni piccola variazione rivela una nostra mancanza di fede, un allontanamento dalla nostra vocazione.</p>
<p>XVII Domenica T.O. Anno A / CHIEDIMI CIÒ CHE IO DEVO CONCEDERTI (1Re 3,5-12) / Dio ci precede sempre; egli è il primo e l'ultimo, l'alfa e l'omega, il principio e la fine. Se non ci precedesse, il nostro spirito rimarrebbe chiuso ed imprigionato nella carne, mai ci eleveremmo fino al cielo per chiedere quanto è giusto in ordine all'espletamento del nostro ministero. Nel domandare dobbiamo sempre ricordarci che la prima vocazione non è rivolta verso gli altri ma verso noi stessi ed è quella di governare la nostra anima sì da poterla condurre alla salvezza. Solo facendo questo, si può svolgere la propria missione verso gli altri, in tutta armonia e sapienza. Salomone chiese la saggezza per poter governare il suo popolo; nulla domandò per sé. Cadde nell'idolatria. Il suo peccato fu grande; la mancata prudenza per sé divenne rovina per gli altri; le tribù, a causa del suo peccato, si divisero; dopo di lui finisce per sempre l'unità, nascono due regni: di Israele e di Giuda e questo senza più ritorno. La caduta in saggezza diviene frantumazione dell'unità dei sudditi e questo sia nelle alte sfere che nelle piccole.</p>
<p>XVIII Domenica T.O. Anno A / SU, ASCOLTATEMI E MANGERETE COSE BUONE (Is 55,1-3) / La vita è da Dio e la si attinge in lui; la via è l'ascolto, l'obbedienza, l'amore, la fiducia. Il mondo non possiede il pane che sazia, ciò che vende è solo illusione, finzione, inganno, raggiro, delusione, surrogato che lascia l'anima nella sua fame e nel suo desiderio mai appagabile. Il Signore ci avverte che presso di lui la sete e la fame si saziano senza denaro, e chiunque lo desidera, può accostarsi alla sua mensa gratuitamente; ciascuno può accedervi per gustare quanto ha bisogno, ad una sola condizione: ascoltare la sua voce, entrare nell'alleanza stipulata, compiere quel cammino nella sua parola che è per noi fonte di vita perenne. Questa è la grande vocazione cristiana: condurre l'uomo dalla fame alla sazietà, dalla povertà alla ricchezza. L'uomo vuole l'una e l'altra, ma senza parola, senza vangelo, senza ascolto, senza obbedienza; ma questo non sarà mai possibile. E' la parola la fonte della nostra vita, il pane che ci sazia, l'acqua che ci disseta, il vero, autentico, eterno nostro nutrimento.</p>
<p>XIX Domenica T.O. Anno A / FERMATI SUL MONTE ALLA PRESENZA DEL SIGNORE (1Re 19,9-13) / E' obbligo per ciascuno di noi cercare il Signore là dove veramente egli è, senza confusione, né errori o presunzione, in tutta umiltà. Oggi c'è molta approssimazione; tante manifestazioni attribuite al Cielo non lo sono, perché le modalità non sono sue; Dio ha un linguaggio anche nel rivelarsi; solo chi lo conosce può separare ciò che viene da Lui da ciò che da Lui non viene; inoltre occorre semplicità d'animo, ma anche sincerità del cuore. Quando il Signore irrompe nella nostra vita con la sua presenza d'amore, egli opera per la nostra salvezza, per infondere pace al nostro spirito e ricolmare il cuore di tanta gioia, di quella speranza che ci permette di riprendere il cammino della vita. Elia cerca il Signore e lo trova là dove egli è; ma soprattutto il suo cuore gli permette di non vedere la presenza del Signore là dove Lui non è.</p>
<p>XX Domenica T.O. Anno A / PER SERVIRLO E PER AMARE IL NOME DEL SIGNORE (Is 56,1-7) / Grandezza della rivelazione veterotestamentaria! Finisce per sempre la nobiltà della casta, della tribù, della discendenza; inizia il tempo della fede, dell'adesione personale, dell'ascolto secondo verità della Parola. Ormai è questa la via della salvezza; non ce ne sono altre, anche se altre non erano mai esistite, salvo nella mente di qualcuno, messe lì per giustificare errori, vizi, incongruenze, peccati. Cadono privilegi, diritti, prerogative umani; la carne non conta più, ciò che genera la salvezza è l'adesione al Signore della gloria e la messa in pratica dei comandamenti. Senza adesione alla sua volontà non c'è salvezza; nella Parola invece ogni cosa deve essere compiuta per aderire più vitalmente, interiormente, santamente alla verità della nostra rigenerazione. Tutto deve tendere a far sì che si possa vivere di obbedienza e solo di essa. E' questa la finalità dell'alleanza.</p>
<p>XXI Domenica T.O. Anno A / LA CHIAVE DELLA CASA DI DAVIDE (Is 22,19-23) / Dio, nelle cui mani sono le chiavi della storia, dall'alto dei cieli guarda ed osserva e predispone piani di salvezza, collocando ogni uomo al suo posto, perché attraverso una intelligente, sapiente e fedele collaborazione cooperi alla diffusione della giustizia sulla terra. Spesso però l'uomo dimentica di essere uno strumento del suo Creatore, e con moti di superbia e di arroganza, in una completa autonomia, agisce con stoltezza, senza né fede e né verità. Quando il disegno divino sta per essere compromesso, il Signore interviene e opera a suo tempo le necessarie sostituzioni. La storia è un inno di lode all'Onnipotente e alla sua Provvidenza che tutto governa con saggezza ed amore. Chiunque è investito di una qualche responsabilità è giusto che sappia che ogni suo attimo è sottoposto alla sorveglianza diretta del Signore; tutti poi devono avere quella sapienza e intelligenza della fede a saper scoprire, in ciò che accade, l'intervento misterioso di Dio. Non c'è delega nella responsabilità, ma assunzione piena, ognuno per la sua parte.</p>
<p>XXII Domenica T.O. Anno A / MI HAI FATTO FORZA E HAI PREVALSO (Ger 20,7-9) / Il fuoco dell'amore del Signore non dona pace, né riposo; l'anima non si spegne, né il cuore potrà mai dormire il suo sonno di morte; è un pungolo che perennemente tiene svegli perché non ci si assopisca, non ci si addormenti, non si perdano i contatti con la propria vocazione; è quell'elemento vivo per la continuazione della missione di salvezza nel mondo. Si può anche non rispondere a Dio, si può fingere di non ascoltare, ci si può stordire nel mondo, nei suoi vizi e nelle sue concupiscenze, ma mai si potrà spegnere il fuoco divino posto nel nostro intimo. Urge pregare perché il Signore lo metta con più abbondanza in molti cuori; solo così essi potranno rispondere alle attese del suo amore. C'è anche la sofferenza che avvolge la vita degli inviati, provocata dalla carne che si ribella, ma anche questa è vinta e superata dal fuoco celeste acceso in loro, fuoco divorante, come quello che Mosè vide presso il roveto; fuoco vivo, che arde ma che non consuma il cuore, fuoco profetico, che si infiamma sempre di più perché possa compiersi secondo perfezione l'opera della salvezza ed il risveglio dei cuori alla fede.</p>
<p>XXIII Domenica T.O. Anno A / DELLA SUA MORTE CHIEDERÒ CONTO A TE (Ez 33,7-9) / Quando Dio chiama un uomo a collaborare con lui, lo riveste di alta responsabilità: la sua vita eterna dipenderà dal retto e giusto compimento della missione ricevuta, che diviene per lui la via della salvezza. Quando il mandato non viene espletato, il peccato del mondo ricade sul suo capo; il Signore domanderà conto a lui di tutto il male causato dalla non attuazione dell'incarico affidatogli. L'intrinseco legame tra missione e vita eterna è solo in ordine allo specifico e al peculiare di ciò che ci è stato domandato; quanto si pone fuori dell'esplicita richiesta, non ricade nella responsabilità della salvezza; non c'è quindi obbligatorietà; tutto il resto deve essere governato dalla legge dell'opportunità, della prudenza e della carità. Se da un lato la missione obbliga, dall'altro anche libera e dona respiro all'anima; questa sa che ogni altra cosa non le appartiene e vive con il Signore un rapporto sereno, che genera pace, ma anche un desiderio di più grande fedeltà nella Parola che le è stata consegnata.</p>
<p>XXIV Domenica T.O. Anno A / NON FAR CONTO DELL'OFFESA RICEVUTA (Sir 27,30-28,7) / Il perdono dell'uomo verso suo fratello dovrebbe essere più grande di quello di Dio. Dio è Signore, Onnipotente, Creatore, Provvidenza, solo Benefattore, l'uomo invece è carne, miseria, peccato, falsità, errore, menzogna. Egli ha sempre bisogno della misericordia del Creatore e delle creature, e per questo dovrebbe vincere Dio in perdono e in misericordia. Perché l'uomo si eserciti nella pietà, Dio ha voluto che egli acquisisse come un diritto ad essere perdonato; rimettendo la colpa, riceve un merito di grazia che potrà sempre presentare in sconto dei suoi peccati. Quando l'odio governa la terra, il cuore si chiude alla remissione, lo spirito è governato dalla legge della carne che è ira e passione, crudeltà e atrocità di ogni genere, è il segno manifesto e palese che lì, in quella storia, Dio non c'è; a lui non si guarda. Bisogna pertanto rimetterlo sul trono nel cuore dell'uomo, perché la mente sia in perenne contemplazione di lui; sarà possibile così reintrodurre nei comportamenti l'indulgenza, fonte di altra carità.</p>
<p>XXV Domenica T.O. Anno A / L'EMPIO ABBANDONI LA SUA VIA (Is 55,6-9) / Ogni uomo, chiamato ad uscire da se stesso, dalla sua piccola e povera umanità, da quel cuore angusto e da quei pensieri che sono in lui frutto della carne, è invitato a ritornare nella verità, nell'accoglienza dell'unica via possibile di salvezza che è la parola del Signore, la sua santa volontà, quella legge di vita che egli ha ricevuto, ma che ha lasciato dietro di sé. Tra la verità del cielo e quella che l'uomo pensa di potersi costruire ogni giorno non c'è alcuna possibilità d'incontro, come non c'è contatto tra cielo e terra. Nessuno può ritornare senza aver prima abbandonato la sua terra di solitudine e di peccato, senza aver fatto abiura nel suo cuore di ogni pensiero che lo tiene lontano dalla fede e dalla verità. Si ritorna accogliendo la parola di Dio come unica e sola fonte di vita e di libertà. Perché questo possa avvenire, il Signore crea attorno a noi quelle condizioni esteriori di riflessione e di meditazione, aiuto ulteriore di grazia e di misericordia, perché si inizi nel nostro cuore il processo della vera conversione a Lui.</p>
<p>XXVI Domenica T.O. Anno A / EGLI CERTO VIVRÀ E NON MORIRÀ (Ez 18,25-28) / Errore che conduce alla morte eterna è la presunzione della carne che vuole restare nei favori della grazia, uscendo fuori della parola di Dio. L'uomo pensa che una volta stipulata con il Signore l'alleanza di amore e di benevolenza, questo atto formale debba sempre conservarlo nella vita e nella benedizione; non sa che, essendo quella la sua alleanza sulla parola da osservare, da essa si può uscire anche definitivamente. Vivrà colui che al momento della visita di Dio sarà trovato nell'osservanza fedele della giustizia. Per molti invece l'ingiustizia di un tempo dovrebbe essere motivo di condanna eterna, mentre la giustizia del passato causa di salvezza nell'oggi di una storia intessuta tutta di peccato. Per il Signore è possibile sia il ritorno che l'allontanamento, sia il perdono che la sanzione a causa del male che oggi viene commesso. E' condannata per sempre quella falsa sicurezza di chi, un tempo giusto, pensa oggi di poter usufruire di ciò che è stata allora la sua giustizia. E' data a tutti la speranza per un ritorno sincero al Signore e al suo amore che largamente perdona.</p>
<p>XXVII Domenica T.O. Anno A / SIATE VOI GIUDICI FRA ME E LA MIA VIGNA (Is 5,1-7) / Israele è chiamato da Dio per manifestare al mondo lo splendore della sua verità e quella santità della legge morale che deve attrarre i cuori e rendere le coscienze desiderose di lasciarsi anch'esse conquistare dalla bellezza del loro Signore. Questa vocazione non può essere espletata se non attraverso la formazione nella verità, l'immersione nella santità, in quella perfetta imitazione di Dio e del suo amore, che si compie nella piena osservanza dei comandamenti. Per questo il Signore aveva piantato il suo popolo su un fertile colle. Poiché questa sua piantagione preferita non produce i frutti, Egli non può attendere a lungo, non può inutilmente aspettare che Israele si decida. La salvezza del mondo vuole che Egli provveda per altre vie, per altre strade, chiamando altri uomini, più generosi, più aperti, più volenterosi, disposti a manifestare il suo amore al mondo intero e per questo sempre pronti a lasciarsi modellare dalla Parola.</p>
<p>XXVIII Domenica T.O. Anno A / RALLEGRIAMOCI, ESULTIAMO PER LA SUA SALVEZZA (Is 25,6-10) / Gerusalemme sarà visitata un giorno da tutte le genti, i popoli accorreranno all'invito del Signore, il quale preparerà per tutti loro un convito di festa, di gioia, di esultanza. In quel luogo non ci saranno più lutti, dolori, desolazioni, guai, infermità, lacrime ed ogni altra negatività; lassù neanche la morte avrà possibilità di regnare. Dio è Padre di tutti e tutti egli vuole sul monte, nel tempo futuro. I popoli verranno, ma non certo perché invitati da Israele, il quale attraverso la sua condotta malvagia faceva sì che essi accorressero verso la Città santa, ma solo per distruggere, abbattere, portare devastazione, lutti, esilio, miseria, morte. La parola di Isaia annunzia che altri uomini, altri popoli, altri servi del Signore si accingeranno a compiere l'opera di Dio. Essa è anche parola di speranza: non tutto finisce, con l'esilio tutto ricomincia, perché inizia la conversione del cuore e del ritorno nella santità di quel piccolo resto che avrebbe continuato a portare avanti l'attesa della salvezza sempre imminente e sempre pronta a compiersi per la mano onnipotente del Signore Dio.</p>
<p>XXIX Domenica T.O. Anno A / IO TI HO CHIAMATO PER NOME (Is 45,1.4-6) / Grandi questi profeti Dio! Essi sanno leggere ogni segno che avviene nella storia; vedono Dio e la sua Provvidenza che dispone uomini e cose per l'avvento del suo Regno sulla terra. O Grandezza divina ed eterna Onnipotenza, nulla di quanto hai creato ti è estraneo, lontano! Per liberare il tuo popolo dalla schiavitù di Babilonia hai suscitato un servo che neanche ti conosce, non sa chi tu sia. Questo evento, straordinario e prodigioso, supera la stessa liberazione dalla schiavitù dell'Egitto; quella l'hai compiuta attraverso Mosè, discendente di Abramo; qui invece ti sei servito di chi non apparteneva al tuo popolo. Al di fuori di te non ci sono dei, non ci sono altri Signori. Tu sei l'unico, il solo, e dall'alto dei cieli governi ogni cosa e tutto disponi secondo la regola della tua infinita saggezza. L'uomo osserva quanto avviene sotto i suoi occhi e comprende che il tuo amore possiede infinite risorse per la salvezza dei tuoi figli.</p>
<p>XXX Domenica T.O. Anno A / IO ASCOLTERÒ IL SUO GRIDO (Es 22,21-27) / Il peccato ha introdotto nel mondo disgregazione, divisione, separazione, appropriazione, schiavizzazione e uccisione, senza contare la privazione di ogni dignità e la sottrazione peccaminosa di quanto è necessario per vivere una vita definibile umana. Uno solo è il Signore, uno solo è Dio, creatore del cielo e della terra, tutti coloro che amano l'unico Dio non possono non amare ogni creatura da lui fatta a sua immagine. Per questo occorre una graduale educazione all'amore, alla carità, alla condivisione. Non può esercitare la carità chi non fonda la sua vita sulla più stretta giustizia. Ma anche quando si pratica la giustizia, Dio vuole che la si ricopra della più squisita carità, di quell'amore sensibile, pietoso, premuroso, che sa farsi carico dei bisogni urgenti; che non solo dona quanto è dovuto, ma anche e soprattutto che elargisce quanto non è dovuto per giustizia, perché grazia di Dio fatta a noi. Dove c'è ingiustizia, ogni genere di sfruttamento, usura, dove non c'è pietà e misericordia per i poveri, i deboli e i sofferenti, lì non c'è Dio, perché Dio è dono di misericordia, di compassione, di comunione.</p>
<p>XXXI Domenica T.O. Anno A / SIETE STATI DI INCIAMPO A MOLTI (Ml 1,14-10) / Il ministero sacerdotale consiste essenzialmente nel dono agli uomini della verità e della grazia, secondo modalità anch'esse provenienti da Dio. La prima è l'imparzialità; la legge deve essere detta tutta a tutti: poveri e ricchi, giusti ed ingiusti, umili e potenti, uomini e donne, adulti e bambini. La seconda è la santità del culto, contro ogni esteriorità o pura formalità di esso. La nostra vera adorazione è l'obbedienza alla volontà di Dio, nell'ascolto della sua parola. Ogni altro culto è solo segno, per noi cristiani sacramento, dono della grazia divina che redime, giustifica, santifica la nostra vita; ma anche offerta di noi stessi, santificati in Cristo e nello Spirito, a Dio. Queste due modalità si vivono nella personale conformazione alla parola che si annunzia; è questa configurazione che fa sì che l'inviato di Dio si offra ai fratelli come esempio della possibilità di poter vivere ed osservare la parola che chiama a vita nuova e santa, ad un rapporto diverso, perché nella verità, con Dio e con gli uomini.</p>
<p>XXXII Domenica T.O. Anno A / LA SAPIENZA È RADIOSA E INDEFETTIBILE (Sap 6,12-16) / Molti sono convinti che la sapienza sia irraggiungibile per loro, o che non ci si possa abbeverare alla sua sorgente. Una volta c'era la lebbra che consumava la carne, oggi c'è l'insipienza che lacera la mente e tutto l'uomo, sotterrandolo nel vizio e nel peccato, in quella chiusura nell'immanenza che tanto male sta riversando sulla terra. E possibile conoscere la verità, possedere la sapienza, non perché abbiamo in noi la capacità di poterla scrutare, ma perché essa è dono dell'Onnipotente. Il Signore nel suo infinito amore per la creatura fatta a sua immagine e somiglianza, ha deciso di elargirle continuamente la saggezza, quella scienza divina che la porta alla vera conoscenza della verità. Ma egli non la dona a degli uomini privilegiati, ne fa regalo a quanti la bramano e la chiedono con cuore semplice e puro, con desiderio retto, con anelito sempre inappagabile. Vive chi possiede la scienza di Dio, chi si lascia perennemente inabitare da essa. E' questa la via giusta da percorrere. Le altre sono di morte, di illusione, di peccato, di tanta miseria spirituale.</p>
<p>XXXIII Domenica T.O. Anno A / LA DONNA CHE TEME DIO È DA LODARE (Pro 31,10-31) / Quanto Dio ha fatto, lo ha posto simultaneamente, con uguale responsabilità, nelle mani dell'uomo e della donna. In più, la donna ha ricevuto un ministero tutto suo; ella è stata data all'uomo, perché non sia solo, perché sia aiuto a lui simile, corrispondente. Se l'uomo per un suo capriccio di peccato decidesse di operare senza la donna, sarebbe solo, non potrebbe più portare a compimento il suo proprio essere, rimarrebbe incompiuto. La donna teme Dio se è impegnata, responsabile, attiva, diligente, sapiente, in ogni ambito e luogo dove si costruisce il bene. Il suo posto è dovunque si genera la vita del corpo e dello spirito, per il tempo e per l'eternità; dove l'umana esistenza si perfezione, si migliora, si compie, si salva e si redime, si porta al suo naturale e soprannaturale compimento, in ogni campo dello scibile e delle operazioni. Invece, per sua costituiva essenza, mai deve essere dove si costruisce la morte dell'uomo; mai deve lasciarsi trasformare in strumento di distruzione. Potrebbe e dovrebbe essere dove si fabbrica la morte, ma come soggetto e madre di amore, per rimediare gli effetti nefasti della crudeltà dell'uomo.</p>
<p>Solennità di Cristo Re Anno A / ECCO, IO GIUDICHERÒ FRA PECORA E PECORA (Ez 34,11-17) / Dio pasce e governa le sue pecore attraverso uomini, che egli costituisce pastori del suo gregge. Quando costoro non vivono il loro ministero, o lo esercitano nella pigrizia, nella falsità e nell'ingiustizia, l'intero gregge del Signore si sbanda, cedendo al male, al peccato, all'idolatria. Il Signore non può sopportare che il suo popolo perisca per colpa dei cattivi pastori, che si servono del loro ministero per pascere se stessi. Egli stesso decide di farsi pastore, di prendersi lui, personalmente, cura del suo gregge, per guidarlo per i pascoli della vita eterna. La sua presenza mette pace tra pecora e pecora, crea tra di loro una profonda giustizia; egli si dà pensiero per ognuna di loro, singolarmente. C'è una pace che bisogna creare anche tra le pecore, poiché in assenza del pastore, anche loro si sono lasciate fuorviare dal retto sentiero della giustizia e la più forte e prepotente ha voluto usare la sua violenza contro le altre. La bontà del pastore si misura sulla volontà ed anche sulla fermezza e fortezza che lo costituiscono operatore di pace, assertore e costruttore della più stretta giustizia nel suo gregge.</p>
<p>I Domenica di Avvento Anno B / SE TU SQUARCIASSI I CIELI E SCENDESSI! (Is 63,16-64,7) / Capire il nulla sul quale l'uomo cammina è grazia che l'Onnipotente concede per sua grande misericordia, attraverso alcuni suoi servi, resi strumenti di luce per la conversione dei cuori. Per loro tramite s'innalza al cielo la perenne e costante preghiera di invocazione a Lui, perché squarci i cieli, discenda, mostri la sua forza, operi come ai tempi antichi. Essi devono proclamare il vuoto di ogni vita senza ascolto, ma anche farsi voce del popolo sordo ed insipiente presso il Signore, perché voglia lui stesso ritornare ad agire con potenza di grazia e di misericordia. Nella persona di questi servi avviene il grande incontro delle esigenze di Dio, che sono di conversione e di santificazione dei cuori e quelle dell'intero popolo, che sono di una portentosa opera divina in favore della loro salvezza. Se loro vengono meno, il mondo precipita nelle tenebre; regna solo il fallimento.</p>
<p>II Domenica di Avvento Anno B / NEL DESERTO PREPARATE LA VIA AL SIGNORE (Is 40,1-11) / Ci sono dei momenti in cui la storia si carica di speranza; sono i giorni di una più forte e più grande presenza del Signore, quelli della manifestazione della sua misericordia in favore dei figli dell'uomo. Ma non tutti però possono avvertire la sua imminente venuta tra noi. Essa è rivelata ai veri profeti; sono costoro gli araldi della salvezza; sono loro che gridano la fine della schiavitù, non in base ad un procedimento intrinseco ed immanentistico della storia, ma grazie alla visione di interventi trascendenti, dall'Alto. La storia sempre cambia e muta quando il Signore per un suo atto di misericordia nuovamente discende. A Lui che viene bisogna fare posto nella nostra vita, operando tutte quelle trasformazioni del cuore, della mente, dell'anima e dello spirito. Se non si prepara la strada al grido del profeta, si continuerà a vivere nella nullità, nell'inconsistenza, nel non essere, in quella accelerata perdita in umanità.</p>
<p>III Domenica di Avvento Anno B / IL SIGNORE DIO FARÀ GERMOGLIARE LA GIUSTIZIA (Is 61,1-11) / La giustizia, dono dell'onnipotente Signore, germoglia sulla terra e porta abbondanti frutti di conversione e di fede solo sul buon terreno del cuore dell'uomo, che deve essere puro, compassionevole, santo, ricco di obbedienza. E' il Signore che libera, sazia, sfama, rialza i poveri dalla polvere, ricolma di beni gli umili della terra, ma lui ha bisogno di cuori, menti, piedi, labbra, mani umani, che operino, parlino, camminino sui sentieri dell'uomo per portare loro la sua consolazione. Molti che egli chiama, anziché lasciarsi trasformare in strumenti della sua divina carità, preferiscono appropriarsi della vita e condurla su sentieri di inutilità, di affanno, di sterilità, di vuoto, di vanità. Ma Dio non per questo abbandona l'uomo, ogni giorno, sempre, va alla ricerca di qualche altro, finché non lo trova. Il mistero dell'incarnazione è questa necessità a cooperare ognuno alla propria ed altrui salvezza; è la manifestazione dell'amore infinito di Dio che si fa egli stesso uomo, per ricevere un cuore tutto santo, tutto puro, un'anima immacolata, una mente povera in spirito, che voglia consegnarsi tutta al Padre.</p>
<p>IV Domenica di Avvento Anno B / IL TUO TRONO SARÀ RESO STABILE PER SEMPRE (2Sam 7,1-16) / Davide è re d'Israele; pensa di costruire una casa al suo Dio, un tempio per la sua gloria. Non è l'uomo per il Signore; è sempre il Creatore per la sua creatura, alla quale, per sua misericordia, manifesta i suoi pensieri, la sua volontà, il suo desiderio, che è uno solo: farle una casa, darle consistenza, stabilità, eternità. Per Davide avviene qualcosa in più. L'amore che lui ha avuto per il suo Signore gli procureranno un nome eterno, poiché proprio da lui, dalla sua discendenza sarà presa quella carne nella quale si compirà la salvezza, la redenzione del mondo. Ma essendo, la carne assunta, l'umanità del Figlio di Dio, che è immortale, eterno, l'immortalità e l'eternità saranno date e concesse al suo trono. Tanto può l'amore di Dio per l'uomo, quando il Signore ricompensa la benevolenza che la creatura ha verso di lui. E così l'amore vero, santo, puro e senza macchia produce un frutto eterno. Il frutto è sempre la risposta di Dio al dono del nostro amore, alla consegna a lui di tutto noi stessi.</p>
<p>Santa Famiglia Anno B / UNO NATO DA TE SARÀ IL TUO EREDE (Gn 15,1-6;21,1-3) / Abramo è chiamato ad una vocazione singolare, deve vivere di solo ascolto; tutto il resto lo compirà l'onnipotente Signore, cui egli ha votato l'intera vita. La parola lo chiamò a lasciare la terra; la stessa gli promise un figlio e glielo richiese. Abramo ci insegna che è Dio l'autore della sua storia, ma questa non può compiersi se non attraverso il dono della propria volontà, in quella obbedienza perfetta che in lui divenne perseveranza nella fede e costanza nel mettere in pratica quanto il Signore gli chiedeva. Ma c'è la tentazione della storia, a causa di quel presente, che non può essere accolto, se non rinnegando noi stessi, altrimenti l'apparente vuoto che la fede crea in esso potrebbe indurci a sceglierne uno diverso, più consono alle proprie attese e più visibile quanto a frutti maturati. Dio vuole che si ponga interamente la fiducia in lui; il resto è dono di vita, frutto dell'ascolto e del fedele compimento di quanto chiestoci.</p>
<p>II Domenica dopo Natale Anno B / IO SONO USCITA DALLA BOCCA DELL'ALTISSIMO (Sir 24,1-12) / La sapienza è luce che illumina l'esistenza, donandole il suo significato vero, autentico. Essa spiega il passato, conduce il presente sulla via del bene, orienta il futuro verso l'eternità. Ma essa non nasce dalla nostra terra, non viene dalla nostra mente; essa è un dono dell'Onnipotente Signore, dono di se stesso in quanto verità ed amore. E' infatti l'amore di Dio che ricolma e riempie il cuore dell'uomo, ma questo amore viene a noi attraverso l'ascolto della sua parola e la messa in pratica dei suo voleri, espressi e manifestati nella legge santa. La gioia si ottiene percorrendo la via della fede, cioè dell'accoglienza del dono di Dio e dell'immissione della nostra vita in esso. Quando l'uomo per fede entra nella vita, la vita nuova che nasce diviene la testimonianza ed il segno della verità della Parola. Questa la si accoglie per fede; la si vive; la vita trasformata è l'affermazione della sua verità.</p>
<p>Battesimo del Signore Anno B / ECCO L'HO COSTITUITO TESTIMONIO FRA I POPOLI (Is 55,1-11) / Nel corso dei tempi, si scontrano la forza di Dio che vuole trasportare l'uomo nell'universalità del dono di grazia, e l'insipienza dell'uomo, che sempre riconduce il messaggio divino in un particolarismo etnico, temporale, tribale. Il Servo del Signore, fedele e saggio, è chiamato ad aprire gli orizzonti della salvezza, attraverso un'opera a favore di ogni popolo, regno, nazione; deve anche iniziare purificando la mente dei figli di Israele, perché si convincano ed accolgano l'invito alla conversione, che è libertà da ogni pensiero angusto che vuole imprigionare Dio nella sola discendenza di Abramo, in una salvezza che è da sangue a sangue e da carne a carne. Il servo del Signore è per il mondo intero, per ogni uomo; di tutti egli è il testimone verace delle esigenze del Padre suo, il salvatore ed il redentore, perché ad ognuno deve egli annunziare il messaggio divino della salvezza.</p>
<p>II Domenica T.O. Anno B / ALLORA IL SIGNORE CHIAMÒ: "SAMUELE!" (1Sam 3,3-19). / Il mistero di ogni vocazione è in Dio e nel suo amore ricco di misericordia e di compassione verso l'uomo. Quando questi, per un capriccio di autonomia e di indipendenza, per volontà di autofarsi, che si rivela autodistruzione, si ritrova nella perdita della sua umanità, lì c'è sempre Dio ad attenderlo. Il popolo eletto, stanco della vita, della libertà, della benedizione, annoiato della dipendenza dal suo Liberatore e Signore, volle percorrere vie autonome, di autosufficienza, di allontanamento dalla fonte della sua esistenza. Si trovò profondamente prostrato, nella confusione, nella perdita dell'autonomia vera, come massa caotica, senza unità né morale, né spirituale, né cultuale. Alla fine di questa parabola di morte lì c'è ancora una volta il Signore il quale chiama un giovinetto perché cominci a riportare nel suo popolo il principio della vera sua identità: la divina parola da far risuonare nuovamente sulla terra.</p>
<p>III Domenica T.O. Anno B / GIONA SI ALZÒ E ANDÒ A NINIVE (Gio 3,1-5.10) / A quanti pensano ad una salvezza che discende dal cielo per le vie misteriose della sola azione dello Spirito Santo, la Parola insegna, con la vocazione di Giona, quanto sia necessario l'uomo per la conversione dei suoi fratelli. A chi è scoraggiato, demotivato da pensieri di impossibilità a sconfiggere il male, chiuso nelle teorie di una sempre più grande ed universale inutilità del ministero dell'apostolato, a causa della durezza del cuore, gli abitanti di Ninive, segno e modello per gli Israeliti di male e di inconversione, gridano che non è consentito procedere per sfiducia, per convinzioni errate, per presupposti ideologici. Il Signore oggi ci rivela che tutto dipende dalla nostra obbedienza al suo comando, tutto è posto nella nostra disponibilità che ci fa incamminare verso Ninive, per girare la città in lungo e in largo e predicare in essa conformemente alla Parola ricevuta. La salvezza non si compie, o perché non ci si reca sul posto; o perché si dice una parola differente, diversa, contraffatta.</p>
<p>Presentazione del Signore Anno B / SUBITO ENTRERÀ NEL TEMPIO IL SIGNORE (Ml 3,1-4) / La rinascita di Israele non avverrà per un movimento di immanenza, frutto del suo agire; il risveglio si compirà per un intervento misterioso, dal cielo. Sarà il Signore a prendersi cura del suo popolo e questa volta lo farà attraverso un suo messaggero, un angelo incaricato di manifestare la divina volontà; inviato per far ritornare il popolo nell'Alleanza giurata. Egli ha la missione di purificare i figli di Levi, dovrà mondarli, affinarli, fonderli come oro nel crogiuolo, perché liberi e puri da ogni scoria di imperfezione e di peccato, ricomincino ad offrire al Signore un'oblazione secondo giustizia. Il sacerdote è chiamato ad insegnare i decreti di Dio secondo verità, senza parzialità, con amore, grande dedizione, senza nulla aggiungere e nulla togliere. Cristo Gesù questo lo ha fatto; ha insegnato la volontà del Padre suo, ha offerto tutta la sua vita, come sacrificio secondo giustizia, perché anche noi fossimo messi in grado di celebrare al Signore il culto santo della vita.</p>
<p>V Domenica T.O. Anno B / RICORDATI CHE UN SOFFIO È LA MIA VITA (Gb 7,1-7) / La vita è mistero dal primo istante fino all'ultimo; ogni singolo momento deve essere condotto nella luce divina e nella sua sapienza, dalla quale riceverà nuova la fede, la carità e la speranza. La fede è la volontà di Dio, suprema ed eterna, che dispone ogni cosa con saggezza ed amore, solo per il nostro bene, per la nostra crescita nell'affidamento a Lui, e questo al fine di poterci purificare, rinnovare, migliorare, elevare. Nell'amore ogni cosa buona o triste, lieta o luttuosa, viene offerta al Signore in segno di purificazione, di benedizione, di ringraziamento, di adorazione. Nella speranza si vede la vita come porta per l'eternità, che è tutta fatta di luce e di gaudio senza fine. A volte la vita è salute e a volte malattia, ma sempre è da offrire nella giustizia, nell'espletamento santo come via necessaria verso la nostra vita eterna. Chi affida la vita al Signore da Lui la riceverà ricca ed abbondante di speranza e di novità.</p>
<p>I Domenica di Quaresima Anno B / QUESTO È IL SEGNO DELL'ALLEANZA (Gn 9,8-15) / Nessun diluvio potrà più distruggere quanto è soffio di vita nell'universo creato. Viene così lasciato all'uomo tutto il tempo necessario per la sua conversione, per il suo ritorno nel bene. Dio conserva la vita in vista di una salvezza nuova, spirituale, che introduce l'uomo nella sua dignità di un tempo, quella perduta nel paradiso terrestre a causa della disobbedienza di Adamo e di Eva. Nell'alleanza con Noè si percepisce già la volontà divina tutta orientata alla salvezza integrale dell'uomo, nel suo corpo, nella sua anima, nel suo spirito. Inizia il processo della nostra ricostruzione ancora più mirabile che la stessa creazione, ma ancora non la esprime totalmente; la intravede, ma non la definisce in tutto il suo significato. La specificazione avverrà dopo, nel tempo, nella storia di Israele, con la chiamata di Abramo, con la regalità di Davide, con i profeti, con la vita stessa di Gesù Signore, venuto per condurre ogni carne alla salvezza vera e propria, a quella redenzione, che è anche elevazione, figliolanza, eredità eterna.</p>
<p>II Domenica di Quaresima Anno B / IO TI BENEDIRÒ CON OGNI BENEDIZIONE (Gn 22,1-18) / Dio è Creatore, Provvidenza, Signore, datore di ogni bene, l'essere e la sussistenza sono sua elargizione; egli non viene mai per togliere, per privare di qualche cosa; chiede per ridare, ottiene in una forma terrena, abbonda in un modo celeste; gli si dà nel piccolo, riconsegna con grandezza, saggezza e sapienza infinita; toglie per un istante, elargisce al terzo giorno per l'eternità, per tutto il tempo della storia. Occorre da parte dell'uomo fede pronta, immediata, volontà solerte e dinamica per compiere quanto il Signore domanda. Siamo chiamati a saperci e a volerci abbandonare totalmente a Lui; a vedere la sua risposta dopo la nostra obbedienza. Il Signore chiese ad Abramo il figlio, e glielo ridiede, ma nell'atto di fede gli diede tutti i figli che sarebbero venuti dalla sua obbedienza; ogni credente, e non solo Isacco, compreso lo stesso Cristo, è figlio di Abramo nella fede. Un atto di privazione diviene un evento storico che attraversa tutti i secoli, penetra nell'eternità per farci vivere pienamente in essa e nell'amore del Signore Dio.</p>
<p>III Domenica di Quaresima Anno B / IO SONO IL SIGNORE, TUO DIO (Es 20,1-17) / Stabilendo e dettando la via santa dei comandamenti, il Signore manifesta una duplice verità, di cui già Israele ha fatto l'esperienza quando si trovava in terra d'Egitto. Lì non c'era la vita, perché non c'era la libertà; un'ombra di morte gravava sempre sui loro accampamenti. Ora invece c'è un raggio di luce, un chiarore di verità e di vita che brilla su di loro. Questa luce e questa vita ha la sua origine in Dio, bisogna in lui quotidianamente, attimo per attimo, attingerla; la via sono le dieci parole, attraverso di esse l'uomo resterà sempre sul giusto sentiero e arriverà alla soglia dell'eternità, possederà quella terra che è il cielo e l'abitazione del Dio vivente. Ogni riforma sociale, economica, pastorale, civile, culturale deve essere orientata a ricondurre l'uomo su questa via della vita; fuori di essa, qualsiasi cosa l'uomo faccia, intraprenda, progetti ed attualizzi non sarà mai un percorrere nella gioia sentieri che conducono alle sorgenti della vita e della vera, autentica, libertà dell'uomo.</p>
<p>IV Domenica di Quaresima Anno B / IL SUO DIO SIA CON LUI E PARTA (2Cro 36,14-23) / Alla luce delle vicende del popolo di Israele, lette con sincero desiderio di conoscere e di comprendere come il Signore agisce, parla, interviene nella nostra storia, ponendo molta più attenzione agli avvenimenti che si svolgono con noi e intorno a noi, riusciremo senz'altro a cogliere la presenza di Dio, che vuole liberarci dalle nostre false sicurezze e abitudini, da quella vita senza obbedienza e senza ascolto della sua voce, da quelle tradizioni e forme assai lontane dal vangelo. Quando l'uomo di Dio si pone fuori della Parola, con pensieri e con opere, e dall'interno non è possibile costruire sentieri di giustizia, il Signore procede per vie esterne, estranee al nostro mondo religioso, e con capovolgimenti radicali cambia e trasforma, non senza dolore, il nostro cuore e con esso la nostra mente e la nostra volontà. Attraverso l'intervento violento e sofferto della storia, la nostra vita viene ricondotta e portata in lui per ritornare a splendere, a caricarsi di verità, di santità, di gioia, di misericordia, di amore, di fedeltà.</p>
<p>V Domenica di Quaresima Anno B / IO CONCLUDERÒ UNA NUOVA ALLEANZA (Ger 31,31-34) / Dio promette una nuova alleanza; questa volta sarà scritta nel cuore dell'uomo, sarà versata in esso la stessa vita divina. Ormai chi vuole, può essere fedele al Signore, più che Adamo, più che Abramo, più che Mosè ed il suo popolo. Lo può, perché dentro di lui, nel suo spirito, nella sua anima, nei suoi sentimenti, nelle sue facoltà vive ed opera lo Spirito del Signore, la nuova legge scritta nel nostro essere, la nuova vita riversata con abbondanza perché possiamo rigettare tutte quelle tentazioni che vorrebbero trascinarci su sentieri di morte; lo può, perché possiede la luce, la forza, la carità di Dio che lo spinge. Ormai la Parola non è qualcosa fuori di noi, alla quale si deve aderire facendo violenza alla propria natura; la legge è nel nostro intimo, essa è la nuova natura creata dallo Spirito; la legge della vita è la verità e la grazia di cui è intessuta la nostra essenza nuova, rigenerata, santificata, elevata. Con la grazia dello Spirito, Cristo si è fatto nostra vita, possiamo ora vivere a sua immagine e somiglianza.</p>
<p>Domenica delle Palme Anno B / PERCHÉ IO ASCOLTI COME GLI INIZIATI (Is 50,4-7) / La vocazione è per sempre; il suo svolgimento viene invece indicato di volta in volta, azione per azione, parola per parola, in esso non è consentita alcuna autonomia operativa. C'è pertanto l'esigenza e la necessità di mettersi attimo per attimo in ascolto del Signore, nella preghiera, perché nulla di umano interferisca nell'espletamento della missione ricevuta, ma in tutto e fedelmente venga eseguita e portata a compimento secondo le direttive dettate dalla volontà di Dio. E' questa la suprema adorazione, la sola che il Signore gradisce. Egli non ama quanto viene fatto autonomamente dall'uomo, quanto non promana da una preghiera intensa, segreta, nascosta, nel desiderio di conformità della nostra volontà con quella di Dio. Cristo Gesù è questo legame con il Cielo: egli vedeva, ascoltava il Padre; eseguiva, riferiva, compiva quanto da Lui gli veniva comandato. Secondo questa obbedienza egli vuole essere adorato; è qui la salvezza e la redenzione del mondo, perché in essa è la gloria di Dio e l'onore che gli è dovuto da ogni creatura.</p>
<p>SS. Trinità Anno B / NON CE N'È ALTRO (Dt 4,32-40) / La tentazione per Israele fu sempre di cercare al di qua o al di là del Dio di Mosè la soluzione ai suoi problemi. Ciò naturalmente attesta una caduta di fede nel Dio Liberatore, unico Signore che gli aveva manifestato la via della vita. Quando si instaura nel cuore, anche in forma dubitativa, l'idea che un'altra parola, un'altra sapienza, possa illuminare i nostri passi, al di fuori di quella che proviene dall'unico Dio, in quel preciso istante il cuore si rivestirà di infedeltà, di idolatria. Convinto che altri uomini, altri dei, altre parole avrebbero potuto aiutarlo nelle umane difficoltà, Israele si ritrovò nella morte politica, sociale, civile e religiosa, andando a marcire nella schiavitù, in Babilonia. Nel mondo cristiano odierno si sta verificando lo stesso declino di fede in forma ancora più grave: Dio è per se stesso, lassù nel cielo; in terra si è tolto ogni valore di salvezza alla sua parola, ritenuta non più capace di guidare sulla via del vero bene l'umana esistenza; anzi sovente è pensata in opposizione e in contraddizione con esso.</p>
<p>SS. Corpo e Sangue di Cristo Anno B / ECCO IL SANGUE DELL'ALLEANZA (Es 24,3-8) / L'Alleanza è un patto per la vita. Quella di Dio con il suo popolo è possibile solo per amore del Signore che desidera fare entrare l'uomo nei suoi favori di grazia e di benedizione; è fatta su precise condizioni, altrimenti non sarebbe alleanza, bensì pura e semplice elargizione di un dono; sarebbe un regalo. Essa è impegno di Dio e dell'uomo; Dio si impegna ad essere il presente ed il futuro del suo popolo, in quella benedizione che farà sempre sussistere Israele come popolo libero, in una terra libera. Il popolo si impegna a compiere in tutto la volontà di Dio, a spogliarsi dalla sua volontà, a cederla al Signore, in segno di adorazione, di prostrazione, di riconoscimento della sua Signoria Onnipotente. La volontà di Dio è quella contenuta nelle dieci parole, legge perenne, verso la quale ogni israelita si obbliga. Essa è sigillata col sangue, che è la vita; ormai una sola vita ci sarà tra Dio ed il suo popolo: la vita di Dio si sarebbe tutta riversata sul popolo, se fosse stata rispettata la condizione, altrimenti la morte lo avrebbe accompagnato e seguito come ombra.</p>
<p>X Domenica T.O. Anno B / QUESTA TI SCHIACCERÀ LA TESTA (Gn 3,9-15) / Eva ed Adamo sono caduti; hanno scelto l'autonomia di morte, invece che restare nella teonomia di vita e di benedizione; hanno voluto sciogliere il patto di alleanza che li legava vitalmente a Dio. Avvertono i sintomi della morte nel loro cuore, nel loro spirito, prima che nel loro corpo; non si possiedono più, non si conoscono, non si amano, non si rispettano. L'uomo potrà superare ormai la tristezza della morte che cammina minacciosa sotto i suoi piedi, aspettando il compimento di una vittoria; verrà un giorno in cui la stirpe della donna schiaccerà la testa al serpente. Gli occorrerà molta fede, perché l'attesa sarà lunga; ma verrà quel giorno in cui ritornerà nell'abbondanza della vita. E' questa la prima lieta novella che risuona in questo mondo dominato dalla morte e dalle sue propaggini che sono sofferenza, dolore, lutto. Con queste parole si apre una speranza nuova nell'umanità; il Dio della giustizia, della fedeltà alla sua parola, gli indica nuovamente la via per entrare nella vita; ancora una volta questa via è la fede, è l'accoglienza della parola di Dio ed è la speranza che si fonda su di essa.</p>
<p>XI Domenica T.O. Anno B / SAPRANNO TUTTI GLI ALBERI DELLA FORESTA (Ez 17,22-24) / Israele è popolo umiliato e prigioniero; non è più quel cedro rigoglioso dai molti rami e dall'alta statura. Quando, attraverso la dura schiavitù dell'esilio, avrà compreso che solo in Dio è il suo futuro ed il suo cuore avrà fatto ritorno all'osservanza fedele della legge, il Signore nuovamente ricomincerà ad essere il suo Dio, a guidarlo per una strada buona, a condurlo alla conquista di quella libertà che è lo statuto stesso del suo essere e del suo esistere. Nella fedeltà a Dio nulla si potrà contro di lui, perché il Signore è suo scudo, sua potente difesa, suo difensore, muro di fuoco. Non saranno le azioni umane piccole o grandi che lo riscatteranno dalla sua schiavitù, dai suoi mali morali, sociali, civili e politici, o che gli impediranno di finire in cattività fisica e spirituale; il male è vinto da Dio, ma nella conversione del cuore a Lui, nell'adesione alla sua volontà. La libertà dell'uomo è nella conversione, nel pentimento e in quella penitenza necessari per l'intervento liberatore e trasformatore di Dio nella storia.</p>
<p>XII Domenica T.O. Anno B / CHI HA CHIUSO TRA DUE PORTE IL MARE? (Gb 28,1-11) / Quando l'esistenza viene avvolta dalla sofferenza e tutto sembra svanire perché attorno a noi si espande l'ombra della non vita, solo la fede può ergersi a baluardo della nostra stanchezza, a difesa della nostra umana debolezza, che chiama Dio in giudizio perché renda ragione del suo operato. Dio è il saggio, l'onnipotente; egli è giusto nei giudizi, grande nella sua opera, misericordioso in ogni suo agire. Non resta all'uomo che affidarsi totalmente a Lui, ma non può, se nel cuore non c'è una fede forte, robusta, certa, incrollabile; se non crede che Dio non fa nulla di ingiusto e che quanto gli accade è permesso solo per un bene più grande. Nel momento della prova Dio non diede ragioni a Giobbe; gli rivela però che la sua onnipotenza è capace di governare il mare, simbolo di ogni forza oscura e negativa che potrebbe abbattersi sull'uomo. Ora Giobbe sa che il dolore ha un limite che non può oltrepassare. Il mistero rimane, ma è sorta nel cuore una certezza: la sofferenza non è voluta da Dio; la sua causa è nella natura creata, non nel cielo.</p>
<p>XIV Domenica T.O. Anno B / TU DIRAI LORO: DICE IL SIGNORE DIO (Ez 2,2-5) / Un uomo può iniziare a proclamare la parola del Signore, se questa entra in lui con potenza. Ezechiele predica agli esiliati, grida loro l'invito alla conversione, manifesta quanto il Signore ha fatto, legge con precisione profetica la storia di Israele e vede le colpe ed anche lo stato attuale del popolo dell'Alleanza, perché uno spirito, lo Spirito del Signore, entra in lui. A Colui che è stato investito di questo dono dall'Alto, deve interessare una sola cosa: l'annunzio della Parola. Il profeta viene anche avvisato da Dio delle difficoltà che egli incontrerà sul suo cammino; il Signore gli rivela la durezza dei cuori e ogni altra intenzione malvagia che dimora in essi, gli manifesta le loro finzioni, le loro ambiguità, quel fariseismo ed anche quelle ipocrisie che non permettono loro di accogliere il suo invito e di iniziare il cammino della conversione. Gli dice lo stato attuale delle menti, perché non si faccia illusione. Ma il profeta è il più grande segno della misericordia di Dio, attraverso la sua parola chi vuole può ritornare nell'obbedienza e vivere l'alleanza giurata.</p>
<p>XV Domenica T.O. Anno B / NON ERO PROFETA, NÉ FIGLIO DI PROFETA (Am 7,12-15) / Amasìa, sacerdote in Betel, a servizio di un culto idolatrico instaurato da un re scismatico, schierato a difendere uno stato di ingiustizia, mal sopporta che un "pecoraio" vada nel tempio del regno a predicare, ad annunziare una parola di verità, a proclamare che il diritto è calpestato in Israele, sul quale sta per abbattersi il giudizio del Signore. Amos non è un prezzolato, uno stipendiato, un asservito alla reggia, lui non ha neanche tradizioni familiari da rispettare, un casato profetico da proteggere e da salvaguardare. La parola a lui è venuta dal cielo, mentre faceva il raccoglitore di sicomori. E' in questo ambiente di semplicità e di naturalezza che egli è chiamato a fare il profeta, a ricordare la parola del Signore. Lui deve solamente dire quanto Dio ha detto e proferire quanto gli è stato comandato. Lezione divina di libertà, di non immischiamento nelle faccende di questo mondo, di scelta della semplicità di vita, di piena disponibilità al mandato ricevuto. E' questa la via della vera profezia: il suo totale servizio alla parola, alla quale dona tutto se stesso.</p>
<p>XVI Domenica T.O. Anno B / SUSCITERÒ A DAVIDE UN GERMOGLIO GIUSTO (Ger 23,1-6) / L'eternità ha bisogno della storia, Dio dell'uomo, la carità dell'offerta di se stesso, la santificazione del lavoro quotidiano per la redenzione del mondo. Fino a quando non ci si renderà conto che la predicazione di una salvezza proclamata e realizzata dal solo Dio è contraria alla fede, nulla si potrà fare perché l'uomo entri in possesso della vita eterna. La Parola di Dio rivelata attraverso Geremia è chiara di una luce limpida, trasparente, senza ombra di fraintendimenti o di equivoci. Dio stesso si prenderà cura del suo gregge, veglierà su di esso, suscitando Colui che lo farà pascolare secondo le regole della sana giustizia, inviando un Pastore che nascerà come virgulto dal tronco di Iesse. Lo zelo del Signore chiamerà un uomo dalla stipe di Davide, che avrà la cura di esercitare il diritto e la giustizia sulla terra. Ma in questo uomo ci sono già i tratti della divinità, poiché il suo nome sarà "Signore-nostra-giustizia". La verità rivelata è di una semplicità e di una chiarezza che non ha l'eguale, eppure essa è sovente stravolta dalla nebbia e dalle tenebre che sono fisse nella mente dell'uomo.</p>
<p>XVII Domenica T.O. Anno B / NE MANGERANNO E NE AVANZERÀ ANCHE (2Re 4,42-44) / Ci sono cinque pani d'orzo ed una moltitudine da sfamare; c'è la sproporzione incolmabile tra domanda ed offerta; umanamente non c'è soluzione. Ciò che è impossibile per l'uomo, è possibile a Dio; ma lui non interviene in modo diretto; lui agisce servendosi di suoi intermediari. Questi strumenti sono gli uomini di fede. E' la fede la forza capace di risollevare le sorti di questo mondo, ma essa necessita di due qualità essenziali: un distacco dalle cose, o un non interesse personale per i beni della terra; un amore grande che ci fa vivere solo per il Signore e per rivelare al mondo i segreti della sua misericordia e della sua compassione. La carità dovrà sempre essere dono di trascendenza che trova il suo fondamento nell'Onnipotenza di Dio e nel suo amore largo di misericordia e carico di elargizioni; dovrà essere la manifestazione della sua Provvidenza sull'intero creato, il quale è sempre a servizio del suo Dio, a condizione che ci sia un uomo ricco di fede e di carità che gli dia il comando di obbedienza e di operazione.</p>
<p>XVIII Domenica T.O. Anno B / ALLA MATTINA VI SAZIERETE DI PANE (Es 16,2-15) / Il presente è nuovo e nuova deve essere la fede nel Signore che guida e conduce i nostri passi verso il compimento della sua parola. Man mano che avanzava, Israele si trovava sempre dinanzi ad una nuova situazione da vivere nella fede; ma ad ognuna di esse aveva quasi sempre premesso o lamentele o mormorazioni contro Dio. Ora non c'è pane. Si può sfamare in un deserto tutto un popolo, non per un giorno, ma fino alla fine del viaggio? Dinanzi ad una tale domanda solo la fede può rispondere, ma questa era assai poca allora; ancora Israele non aveva imparato a conoscere il suo Dio e non riuscì a superare la prova. Il Signore ricco di misericordia e di pietà concesse il miracolo della manna, ma poi iniziò quel lungo processo di educazione, perché l'uomo imparasse che non di solo pane egli vive, ma di ogni parola che esce dalla bocca di Dio. E' questa la pedagogia divina, la quale sempre interviene per amore dei suoi figli e attraverso le molteplici prove li guida a porre solo in lui la fiducia, a sapere con certezza che egli li custodirà come la pupilla dei suoi occhi.</p>
<p>XIX Domenica T.O. Anno A / CON LA FORZA DATAGLI DA QUEL CIBO (1Re 19,4-8) / Elia è uomo forte, coraggioso, un combattente; pieno di zelo per la causa del Signore, sfida principi e re, abbatte i falsi profeti, adoratori del dio Baal. Eppure quest'uomo chiede di morire, sfinito si addormenta sotto un ginepro. Ma dall'alto dei cieli vigila il Signore e risolleva quelli che desistono dal combattere solo per fragilità e debolezza. Un Angelo lo sveglia e lo invita a mangiare e a bere, perché ancora lungo è per lui il viaggio. Quel cibo è veramente prodigioso; con la forza ricevuta da quel pane e da quell'acqua cammina per quaranta giorni e quaranta notti, arriva al monte di Dio, vive l'incontro con il suo Signore. Ciò che avviene in lui è di perenne insegnamento. La natura umana non ha in sé la forza della perseveranza, bisogna attingerla in Dio e per questo occorre usufruire di tutti quei mezzi di grazia e di santificazione posti nelle nostre mani. C'è nella chiesa la funzione angelica di coloro che devono svegliare i dormienti, nutrirli del pane e dell'acqua della vita eterna; se questi "angeli" di Dio non vigilano, l'uomo arresta il suo corso spirituale, il mondo precipita nel buio veritativo e morale.</p>
<p>XX Domenica T.O. Anno A / VENITE, MANGIATE IL MIO PANE (Pro 9,1-6) / La sapienza viene dall'esterno dell'uomo e non dal suo interno; è dono del cielo e non della terra; discende da Dio e non sale dal cuore, nel quale viene immessa per grazia divina e per volontà dell'uomo che si avvicina ad essa, gustandola e mangiandola, come ad un vero e proprio banchetto. E' elargizione celeste, ispirazione, illuminazione interiore, ma anche apprendimento attraverso lo studio e la meditazione della legge della verità. E' grazia concessa ad Israele, e per suo tramite, a tutti i popoli, da invitare a gustare il banchetto della sapienza preparato per loro, verso il quale essi sono i banditori, gli araldi ed anche i servitori. Anche quando c'è una più perfetta conoscenza della Parola del Signore rivelata e consegnata alla Scrittura Sacra, essa non viene dall'uomo, ma discende da Dio, dal cielo, per ispirazione, per illuminazione, per rivelazione dell'Onnipotente, secondo metodi e forme che sono propri della sapienza divina ed eterna, quindi sempre fuori dell'uomo, dall'alto e mai dal basso.</p>
<p>XXI Domenica T.O. Anno B / SCEGLIETE OGGI CHI VOLETE SERVIRE (Gs 24,1-18) / Israele ha conquistato la terra promessa; ora potrebbe pensare di non avere più bisogno del Signore. Giosuè avverte il pericolo e vuole che il popolo ricordi sempre i benefici divini e per questo lo invita a rinnovare l'alleanza sulle solide fondamenta dell'osservanza dei comandamenti, sapendo che la parola di Dio si compie in tutto, in ogni sua parte, anche in quelle che annunziano la non vita e la non benedizione, quindi il loro non futuro, una volta usciti dall'alleanza stipulata. Ma Giosuè sceglie lui, prima che gli altri, di servire il Signore e decide insieme a tutta la sua famiglia di essere e di rimanere fedele al patto giurato. Le ragioni della fede devono essere sempre offerte, ma chi le dona deve avere la forza ed il coraggio di presentarsi come colui che ha già fatto la scelta, indipendentemente da quanto decideranno gli altri. La propria adesione a Dio è invito assai convincente, esempio che trascina ed attira, parola eloquente più che i molti argomenti sulla validità e la fondatezza della scelta suggerita.</p>
<p>XXII DOMENICA T.O. Anno B / LA VOSTRA SAGGEZZA E LA VOSTRA INTELLIGENZA (Dt 4,1-2.6-8) / La saggezza dell'uomo è tutta nella parola di Dio, nei suoi comandamenti, che sono la legge della vita; nella loro osservanza vi è benessere, prosperità, benedizione, progresso civile, sociale e religioso. L'uomo, fatto ad immagine della Luce Eterna, percorre nel comandamento il sentiero della luce e della vita per il raggiungimento e il completamento della sua umanità. L'uomo è tale nella misura in cui si pone nella Parola e in essa rimane, trasformandola in sua vita. La luce è data da Dio, perché l'uomo mai si smarrisca in sentieri di tenebre e di buio, mai si perda nei meandri della sua umanità che è in se stessa avvolta dal peccato e dalla morte. Fuori della Parola non c'è vita per l'uomo, né saggezza, né intelligenza, né compimento del suo essere; non c'è prospettiva di futuro e neanche cammino umano. Ma Israele purtroppo sembra non voler ascoltare il grido accorato e ripetuto del Signore, vuole fare le sue esperienze di morte; quando si accorgerà che in assenza della Parola non c'è vita, è troppo tardi per lui; non gli resta che la via dolorosa della conversione e l'espiazione del suo peccato.</p>
<p>XXIII Domenica T.O. Anno B / GRIDERÀ DI GIOIA LA LINGUA DEL MUTO (Is 35,4-7) / Dio è per essenza e natura Creatore e viene a rifare l'uomo nello spirito e nel corpo: risana la terra perché dia i suoi frutti di bene; rinnova il suo popolo perché si incammini su sentieri di giustizia e di verità. Ogni futuro di bene è solo in Lui; da Lui bisogna attenderlo, aspettarlo; esso è però susseguente ad un atto di conversione, di ritorno alla fedeltà giurata, di rientro nei santi comandamenti. La vita è nella legge di Dio ed è raggiungibile percorrendo un cammino di conversione e di obbedienza; la benedizione non può scorrere dove regna il peccato, la trasgressione del comandamento, l'elusione o l'abbandono della Parola del Signore. Profetizzando un intervento liberatore di Dio nella storia, Isaia annunzia un movimento di conversione; ci sarà un giorno in cui Israele adorerà il Signore suo Dio ed in questo momento egli nuovamente vedrà scorrere la vita attorno a sé. Nel suo rientro nella fede, Israele ricomincerà a gustare e a beneficiare i favori dell'Altissimo. È questa la regola perenne della santità di Dio.</p>
<p>Esaltazione della S. Croce - Festa / FATTI UN SERPENTE E METTILO SOPRA UN'ASTA (Num 21,4-9) / Israele è nel deserto per imparare che non di solo pane l'uomo vive, ma di ogni parola che esce dalla bocca di Dio. Ma lui apprende e dimentica, ascolta e subito dopo si lascia nuovamente tentare dalla contingenza storica, perché nel suo cuore ancora non c'è sufficiente amore per capire che il suo Dio tutto opera e compie per il suo più grande bene e per il possesso di una vita sempre più piena. Il rimedio contro la morte non potrà essere una medicina, un ritrovato della scienza; ancora una volta esso è l'ascolto della parola del Signore. L'Israelita che si volgeva verso il serpente di rame innalzato nell'accampamento altro non faceva che un esercizio di obbedienza; quel guardare era una scuola di apprendimento della fede perché si convincesse, attraverso l'esperienza della guarigione dalla morte, che il risanamento non avveniva perché si fissava il serpente, bensì perché si compiva un atto di fede nella Parola di Dio data a Mosè. Dalla morte alla vita il percorso è obbligato: la via è l'obbedienza alla voce del Signore.</p>
<p>XXV Domenica T.O. Anno B / LO LIBERERÀ DALLE MANI DEI SUOI AVVERSARI (Sap 2,12-20) / C'è come una sfida del male contro Dio, con accanimento superbo e arrogante, beffardo e crudele, cinico e spietato, che si compie e si gioca nella vita del giusto, in quanto oggetto della benevolenza divina. Gli vengono inflitte delle sofferenze mortali, nella certezza che il Signore lo abbandonerà al suo destino e lui, vedendosi non aiutato, lascerà la via del bene e della giustizia, si distaccherà da Dio. Il giusto vince questa sfida, consegnando interamente la sua vita alla fedeltà, rimanendo integro nell'osservanza dei comandamenti, perseverando sino alla fine, anche attraverso la morte fisica. Se egli retrocede, si stanca, si abbatte, cade sotto il peso della sofferenza, si rivolta contro il suo Signore, il male ha trionfato. Il Signore lo libererà di certo, ma lui non sa quando; il suo deve essere uno sguardo di speranza verso Colui che è il suo Redentore con una costante preghiera, attraverso la quale chiede a Dio la forza di andare fino in fondo, di perseverare con fedeltà e pazienza.</p>
<p>XXVI Domenica T.O. Anno B / FOSSERO TUTTI PROFETI NEL POPOLO DEL SIGNORE (Num 11,25-29) / Mosè vuole la santità di tutto il popolo e per questo desidera che ognuno possegga lo Spirito di Dio in modo da poter conoscere la volontà del Signore in ogni istante del suo esistere e del suo operare. Mosè vorrebbe che Giosuè entrasse a pieno nel mistero dell'uomo, fatto ad immagine di Dio, al quale il Signore aveva già spirato il suo alito di vita che lo rendeva essere vivente; vorrebbe che si ritornasse a prima del peccato dell'Eden, che si vivesse questa relazione originaria da uomo a Spirito di Dio, in modo che ognuno possa vivere senza bisogno di intermediari, poiché tutti in possesso della conoscenza dei divini voleri. Questo non è possibile a causa del peccato che ha immesso nel nostro corpo un principio di morte, un allontanamento da Dio ed anche ha procurato una sordità spirituale che impedisce di ascoltare la voce della Verità. Ora Dio viene a noi per la via della mediazione e della voce divina trasformata in voce umana dai mediatori. Ma questo è solo la via dell'attuale economia, la via di sempre sarebbe quella di poter ognuno ascoltare lui personalmente nel suo cuore la voce di Dio ed accoglierla con obbedienza perfetta.</p>
<p>XXVII Domenica T.O. Anno B / UN AIUTO CHE GLI FOSSE SIMILE (Gn 2,18-24) / La solitudine non è dell'uomo; non appartiene alla sua natura; essa serve solo per constatare l'incompiutezza del proprio essere, sia a livello spirituale che fisico, e convertirsi all'altro, dal quale bisogna accogliere gli elementi vitali del proprio farsi. Nell'unione sponsale questo mistero diventa inscindibile, solo la morte lo può separare. Ciò accade perché viene a mancare visibilmente sulla terra colui o colei che è il corrispettivo della comunione da accogliere e da offrire. In questo caso l'uomo, o la donna, possono, se vogliono, ricostruire un'altra unità fisica, altrimenti possono sempre cercare di vivere l'unità spirituale, che fa sì che si possa spendere la vita per creare comunione di amore e di compassione, di sollecitudine, di preghiera per il mondo intero. Anche questa comunione è gradita a Dio e dalla Sacra Scrittura conosciamo uomini e donne che si sono votati, dopo la morte del coniuge al servizio di Dio nella preghiera, e dei fratelli nelle opere di misericordia spirituali e corporali.</p>
<p>XXVIII Domenica T.O. Anno B / PREGAI E MI FU ELARGITA LA PRUDENZA (Sap 7,7-11) / La sapienza è luce divina di verità, che illumina e rischiara il nostro essere, lo fa vedere nella sua essenza creata ad immagine di Dio, in ciò che è, nell'oggi, ma anche in ciò che esso è chiamato a divenire. Essa è il timone della volontà per il compimento naturale e soprannaturale della nostra vita. Non si prega abbastanza, con intensità e con assiduità perché il Signore voglia concedere questa luce al nostro spirito, in modo che da essa la volontà tragga tutti quegli orientamenti di bene che conducono l'anima verso la vita eterna. La sapienza è insieme frutto di preghiera e di osservanza dei comandamenti; man mano che l'uomo progredisce nell'ascolto della Parola e nella sua messa in pratica aumenta anche in sapienza, cammina di luce in luce, di luce piccola e fioca, fino alla verità tutta intera verso la quale conduce lo Spirito di Dio che Gesù ha lasciato alla sua Chiesa. La sapienza è la virtù dei santi e niente Dio può fare con l'uomo se questi non diventa saggio, non si lascia avvolgere interamente dalla sua sapienza.</p>
<p>XXIX Domenica T.O. Anno B / QUANDO OFFRIRÀ SE STESSO IN ESPIAZIONE (Is 53,2-11) / Israele ha un modo assai umano di concepire la salvezza di se stesso e degli altri; pensa debba venire attraverso atti di forza, di potenza, di carri e di cavalli, di strategie militari, politiche e religiose, o per mezzo di programmi e di strutture eccellenti, superdotati di uomini e di mezzi. Il popolo di Dio sognava un messia strepitoso, forte, guerriero, abile nella diplomazia, coraggioso nelle imprese di guerra, stupendo nella sua magnificenza terrena. La salvezza non si compie con atti di forza, ma di debolezza; non per mezzo di strategie brillanti, ma per l'offerta ed il sacrificio della propria vita. Dio opera nel nostro annientamento per lui e proprio quando noi nulla possiamo fare, perché inchiodati al legno del suo amore e della sua volontà, è allora che lui compie la redenzione. La salvezza è suo dono attraverso la consegna a lui dell'intera vita. La liberazione non avviene in un rapporto uomo-uomo, bensì in una relazione Dio-uomo e uomo-Dio, poi sarà il Signore con il suo Santo Spirito a dare al giusto una discendenza perenne, una vita che va oltre la sua morte e la sua offerta, che dura per sempre.</p>
<p>XXX Domenica T.O. Anno B / IO SONO UN PADRE PER ISRAELE (Ger 31,7-9) / Se la storia si rinnova, si converte, viene trasportata sulle ali di nuova speranza, questo non è mai dovuto ad una causa interna ad essa. L'ascesi appartiene al dito di Dio e alla sua potenza, che vuole, nella sua divina carità, amare l'uomo che egli ha fatto a sua immagine e somiglianza. La salvezza però non è per alcuni privilegiati, per i più validi e sani, se così fosse l'uomo potrebbe dire che essa è anche merito suo, una sua particolare abilità e saggezza che lo ha condotto ad ottenere la liberazione, a lasciare il paese della schiavitù per un ritorno nella terra promessa. La salvezza di Dio non è per i validi, i robusti, gli allenati, coloro che possono; essa è per ciechi, zoppi, muti, sordi, donne incinte e partorienti, per tutti coloro che da se stessi non possono liberarsi perché non ne hanno le capacità fisiche. Dio sempre vuole che l'uomo riconosca la sua opera e per questo gli dona dei segni inequivocabili, perché lui si convinca che quanto sta avvenendo è solo dono della sua misericordia, non merito o frutto di umane capacità.</p>
<p>Commemorazione di tutti i fedeli defunti / I MIEI OCCHI LO CONTEMPLERANNO NON DA STRANIERO (Gb 19,23-27) / Dopo che i suoi occhi si saranno chiusi, Giobbe contemplerà il Signore in un modo esaustivo, da vicino, faccia a faccia, da amico ad amico; lo vedrà come il suo Dio, con gli occhi dell'anima, da spirito a Spirito; lo contemplerà e non da straniero, perché, oggi, stranieri sono i suoi occhi di carne, mentre Dio è purissimo spirito. Può avere questa certezza, perché la sua anima è tutta inabitata dalla giustizia; lui era uomo integro e alieno dal male; la purezza del suo cuore gli permetteva di vedere il suo futuro eterno. Con gli occhi dello spirito è possibile vedere il Signore; è necessario però che essi non siano macchiati dalla malizia della carne, o da quella concupiscenza e superbia che rendono l'uomo totalmente cieco per le cose del cielo. Giobbe è un segno per quanti sono senza speranza, è il segno della non abitazione della giustizia nel loro cuore, dell'assenza di quella purezza interiore, la sola che permette di sperare contro ogni speranza e di attendere l'inizio della gioia vera, che sarà quando si potrà vedere Dio faccia a faccia e contemplarlo nella sua essenza divina.</p>
<p>Dedicazione Basilica Lateranense / MA È PROPRIO VERO CHE DIO ABITA SULLA TERRA (1Re 8,22-30) / A causa del tempio, Gerusalemme era considerata la città del gran Re, il luogo della presenza di Dio sulla terra. Lì era dato appuntamento agli Israeliti che vi si recavano per visitare il Signore. Il tempio tuttavia non esauriva la presenza di Dio in mezzo al suo popolo, poiché il Signore è al di sopra dei cieli e della terra. Salomone sa che i cieli dei cieli non possono contenere il Signore, non possono imprigionare la sua grandezza e tuttavia egli ha scelto il tempio di Gerusalemme come luogo di una sua presenza tutta diversa, spirituale, di grazia e di benedizione, di unità, segno forte della loro costituzione come popolo dell'alleanza. La presenza di Dio nel tempio ha quindi una sua forte finalizzazione, l'unico Dio fa unico il popolo, il quale è reso uno dall'unica fede nell'unico Dio che è adorato e glorificato in Gerusalemme. Il tempio è il centro del popolo e rimane sempre come principio e fondamento perenne della loro unità. Quando si è voluto distruggere l'unità si è abolito il tempio, si sono costruiti altri altari.</p>
<p>XXXIII Domenica T.O. Anno B / CHIUNQUE SI TROVERÀ SCRITTO NEL LIBRO (Dn 12,1-3) / Perseguitati e persecutori, fedeli ed infedeli, giusti ed ingiusti, quanti avranno perseverato nella prova della fede e quanti invece hanno abbandonato il Signore, ritirandosi dalla via della luce e della verità, non avranno la medesima sorte eterna. Andrà con Dio solo chi gli è stato fedele ed ha resistito nell'osservanza dei comandamenti anche a costo di perdere la sua vita del corpo. L'aver oggi dichiarato un'unica sorte per tutti, ha fatto precipitare il mondo nell'infedeltà; non c'è più ragione teologica, di rivelazione, per essere fedeli, per resistere fino al martirio, per compiere la volontà di Dio anche nella sofferenza e nel grande dolore. Oggi si percorrono vie di non verità perché non verità è la fine predicata per ogni uomo. A che serve una fede senza la legge della fedeltà fino al martirio? Solo a dissuadere anche quei pochi che ancora vorrebbero resistere nella perseveranza e compiere il cammino della fedeltà sino alla fine. L'aver abolito la duplice sorte non ha accresciuto il cammino di verità dell'uomo, l'ha sminuito; quando c'è un calo nella moralità, esso è da registrare prima nella fede, nella Parola.</p>
<p>Solennità di Cristo Re / IL SUO POTERE È UN POTERE ETERNO (Dn 7,13-14) / Daniele vede sulle nubi del Cielo Uno simile ad un Figlio di uomo, che riceve da Dio un potere divino, di governo di tutta la terra. Alla luce del Nuovo Testamento sappiamo che quest'uomo è Gesù, il Signore, Dio nell'unità del Padre e dello Spirito, perché della stessa sostanza divina. Sappiamo anche qual è la natura del regno di Gesù: è un regno eterno, nel quale si entra attraverso la fede, si rimane in esso attraverso la perseveranza nella fedeltà. La profezia di Daniele è di chiarezza soprannaturale, colui che è fedele a Dio non guardi il momento o l'attimo presente, alzi invece gli occhi verso il cielo e nello spirito veda il Figlio dell'uomo che riceve da Dio il potere eterno e il vero regno, che è di contrapposizione con quello degli uomini, effimero, che sparisce, che finisce nelle tenebre. Chi non alza gli occhi e non vede l'investitura del Figlio dell'uomo, costui non avrà la forza di resistere alla persecuzione, alla tentazione; il regno del male lo conquisterà e lo farà precipitare dalla fede, conducendolo nell'empietà e nell'abbandono di Dio.</p>
<p>Domenica di Avvento Anno C / UN GERMOGLIO DI GIUSTIZIA (Ger 33, 14-16) / Israele dovette un giorno confessare la sua incapacità di potersi fare senza Dio; l'esilio fu per lui quell'amara esperienza che lo condusse a poco a poco a riprendere il filo della sua fede e a porre nuovamente la fiducia in Dio, nelle cui mani è la vita di ogni uomo e del mondo intero. Mentre Israele veniva condotto in schiavitù e tutto attorno a lui era rovina e disastro, un uomo, avvolto dagli occhi di Dio, non vede la distruzione di Gerusalemme; vede la mano del Signore su di essa e quanto egli si stava accingendo a fare per la sua rinascita spirituale. Non perché attorno ci sia il vuoto morale, Dio è venuto meno alla sua Parola. Proprio in questo momento di totale catastrofe politica e religiosa, il Signore grida per mezzo del suo profeta la nascita dalla radice di Iesse di un Germoglio di giustizia, che verrà per compiere pienamente i suoi voleri, per ristabilire le sorti dell'uomo, per condurlo nella Legge, ma anche per mostrargli concretamente come in essa si vive e si opera, poiché egli eserciterà la giustizia in modo perfetto.</p>
<p>II Domenica di Avvento Anno C / DIO RICONDURRÀ ISRAELE CON GIOIA (Bar 5,1-9) / La Parola di Dio, rettamente intesa, santamente interpretata, ridona speranza, infonde certezza, spiega il significato del momento presente. Per essa sappiamo che la storia è così perché il popolo si è dimenticato della Legge; ne è prova il fatto che Dio, non avendo ancora adempiuto la sua parola, nuovamente interverrà per la liberazione di Israele dalla schiavitù di Babilonia, non appena il popolo si sarà convertito a quella Alleanza giurata, ma quasi mai osservata, poiché Israele era troppo sicuro di sé e troppo fondato sulle sue umane certezze da essere tentato a pensare che anche senza Dio avrebbe potuto vivere nella libertà e nella benedizione di un futuro di successo. Ogni capovolgimento storico nel male si compie per la perdita di fede nella Parola di Dio; ma anche ogni rivoluzione e trasformazione in bene della storia può avvenire solo per aver ripreso la certezza nella sua verità. Baruc annunzia ai deportati la fine del loro esilio, grida a Gerusalemme il suo splendore, canta le meraviglie di Dio che si accinge a liberare il suo popolo. Lui è certo della verità della Parola del Signore e della veridicità del suo Dio.</p>
<p>III Domenica di Avvento Anno C / IL SIGNORE TUO DIO È IN MEZZO A TE (Sof 3,14-18) / L'amore in Dio è di creazione, ma anche di salvezza. L'amore di redenzione è volontà di non abbandonare l'uomo nel suo stato di perdizione, di allontanamento, di separazione dalla fonte della vita; è un amore che mai si esaurisce, esso è per tutta la durata della vita di un uomo e della stessa umanità. Israele nella sua storia visse sempre a contatto con questo amore; nei momenti di più grande crisi, sempre riascoltava la voce dei profeti che gli facevano riudire il messaggio di salvezza, gli prospettavano un futuro in cui Dio avrebbe nuovamente riversato il suo amore sul suo popolo in un modo inaudito. Sofonia annunzia ad Israele una cosa nuova: il Signore sarebbe ritornato a vivere in mezzo ad Israele con la sua forza, la sua saggezza, la sua salvezza, la sua redenzione. Con la venuta di Gesù si comprenderà che questa presenza è di incarnazione; Lui stesso si fa uno di noi; si saprà anche che la salvezza è il dono della sua vita per il riscatto della nostra anima.</p>
<p>IV Domenica di Avvento Anno C / IL DOMINATORE IN ISRAELE (Mic 5,1-4) / Tra ciò che i profeti dicono e ciò che l'uomo comprende c'è l'abisso del mistero. La loro visione in spirito è chiara, la nostra comprensione di carne è quasi sempre opaca; noi sappiamo poco del significato delle loro parole perché noi non possediamo i loro occhi di verità, dobbiamo chiederli al Signore, perché ce ne faccia dono. Michea vede il Salvatore di Israele venire da molto lontano, il suo tempo è assai remoto, è della stessa lontananza che separa Dio dall'uomo. Colui che salverà Israele non germoglierà solo dalla nostra terra; nascerà in Betlemme, sarà dalla stirpe di Davide, ma già si intravede il suo mistero, si specifica quell'eternità che accompagnerà la sua vita terrena, perché già la precede. Il Messia Salvatore è avvolto dal mistero delle origini, ieri come oggi; chi ne fa solo un figlio della terra, sbaglia; ciò che viene solo dalla terra non può salvarci; l'uomo non può redimere se stesso; la salvezza deve venire dal cielo e dalla terra, da noi e da Dio; deve discendere ma anche deve salire. Quando avremo compreso questo principio, avremo dato una svolta epocale alla nostra fede.</p>
<p>Santa Famiglia Anno C / EGLI È CEDUTO AL SIGNORE (1Sam 1,20-28) / Anna non aveva figli, viveva nella sofferenza dello spirito a causa dell'umiliazione degli uomini, che spesso dimenticano che il frutto del grembo è dono, purissimo dono della benedizione primordiale di Dio, attraverso la quale l'uomo e la donna sono stati costituiti trasmettitori di quella vita che lui ha creato a sua immagine e somiglianza. Sapeva chi avrebbe potuto darle il figlio e andò a pregarlo con il cuore gonfio di amarezza. Nella sua preghiera di lacrime ella non dimenticò di chi era il frutto del suo grembo, lei lo avrebbe solamente generato, partorito, messo al mondo, ma il figlio era sempre di Dio ed Anna fa la promessa di ridarglielo una volta ottenutolo. Il Signore la esaudisce, glielo concede, Anna lo alleva fino all'età dello svezzamento e poi ritorna nuovamente nel tempio, va dal Signore a mantenere la sua promessa; dona il figlio ricevuto a colui al quale esso appartiene. Si salva solo quella vita che è capace di inserirsi e di vedersi un dono di Dio, appartenente all'ordine della strumentalità umana, perché il Signore possa fare con l'opera compiuta dallo strumento ciò che a lui piace.</p>
<p>II Domenica dopo Natale Anno C / IO SONO USCITA DALLA BOCCA DELL'ALTISSIMO (Sir 24,1-12) / C'è nella creazione una interiore saggezza, per mezzo della quale ogni essere può svolgere la sua missione, può compiere l'opera per la quale il Signore l'ha creato. Ma la saggezza non è solo un attributo di Dio, come potrebbe essere la sua bellezza, o la sua onnipotenza; in Israele essa si identifica con la Parola del Signore che chiama, governa e conserva ogni cosa in vita. La sapienza è la Legge, che mantiene l'uomo nella saggezza creaturale; quando l'uomo esce dalla Legge, entra nell'insipienza, nel caos, nella confusione veritativa ma anche esistenziale; entra nella non vita, poiché quanto è fuori della sapienza, è anche fuori della vita. Ma la sapienza è più che la volontà di Dio, più che la Legge, più che la Parola, a poco a poco acquisisce i caratteri e le connotazioni di una Persona. La personalizzazione della sapienza diventa chiara con il Nuovo Testamento; essa è il Logos. La rivelazione si apre così sul mistero della Santissima Trinità, con delle velate affermazioni che dischiudono più vasti orizzonti sull'essere stesso di Dio.</p>
<p>Battesimo del Signore Anno C / PARLATE AL CUORE DI GERUSALEMME (Is 40,1-11) / C'è la storia dell'uomo che genera schiavitù, morte, esilio, devastazione, annientamento, strage e uccisioni e c'è il Signore, Colui che crea la speranza nel cuore, la genera, la rinnova, la fa sorgere dopo l'uragano distruttore del peccato. La speranza è vera creazione di Dio, è la sua opera; solo lui è il creatore dal nulla e la speranza di Dio nasce dal nulla, nasce dalla morte, nasce nella morte; dalla morte risuscita, dall'esilio libera, dalla schiavitù riconduce in una terra di libertà. Perché il Signore crei la speranza è necessario che il cuore si apra alla fede, iniziando un cammino di conversione, che è ascolto della sua Parola e compimento del comandamento dell'alleanza. Oggi Gesù è rivelato a Israele come il suo Messia. Ma chi è il Messia se non colui che deve riaccendere nei cuori la speranza della vita e della libertà, dell'amore e della misericordia, della giustizia che nuovamente inizierà ad abitare la terra? Quando la speranza soprannaturale ricomincia a vivere in noi, la storia ritrova il gusto del suo farsi e del suo divenire, perché sarà un farsi ed un divenire secondo Dio, che è di pace universale.</p>
<p>II Domenica T.O. Anno C / COSÌ TI SPOSERÀ IL TUO CREATORE (Is 62,1-5) / Ciò che Dio intende per Alleanza è vero sposalizio d'amore, di fedeltà, di comunione, di dono della sua vita, legame indissolubile, più forte che la stessa morte, indistruttibile, eterno. In questo legame avviene il dono del proprio essere, Dio si abbassa fino ad assumere l'essere dell'uomo ed in questo abbassamento innalza l'uomo fino a renderlo partecipe della sua divina natura. Non si tratta di relazione formale, esteriore, di cose, di osservanza di comandamenti, di prescrizioni, di leggi, di decreti, e neanche di compimenti di riti, solenni o semplici, da soli o assieme agli altri; la relazione diviene personalissima ed è fondata sull'amore, che è piena e totale consegna; Dio dona tutto se stesso all'uomo, l'uomo dona tutto se stesso a Dio, si dona secondo la volontà di Dio, per compiere pienamente il suo volere, per vivere un amore indissolubile, unico, fedele, inesauribile, infinito, divino, eterno, trascendente, universale, senza limiti, verso tutti; che non conosce pause, offuscamenti, cedimenti; dono sempre nuovo; che cresce di giorno in giorno, nella misura in si è capaci di ricevere la carità di Dio.</p>
<p>III Domenica T.O. Anno C / A BRANI DISTINTI E CON SPIEGAZIONE DEL SENSO (Ne 8,2-10) / La metodologia dei Leviti si rivela quanto mai attuale per la formazione delle menti, per l'illuminazione delle coscienze in ordine alla conoscenza della volontà di Dio. Perché il popolo sappia cosa il Signore vuole è indispensabile e vitale partire dalla Parola, quella consegnata al Sacro Testo, perché la si legga e la si rilegga, fino ad entrare in familiarità con essa; mentre la si legge bisogna che ci sia chi la spieghi con competenza, dall'alto della sua onestà intellettuale, morale, spirituale, di coscienza timorata, retta e pura. Quando questi due momenti non sono posti in essere, non abbiamo formazione cristiana. E' la Parola che rivela la volontà di Dio, ma è la spiegazione che ce la rende comprensibile, afferrabile, ce la offre perché la mente la faccia sua, la volontà la compia, il cuore la custodisca sul modello della Madre di Gesù. E' la regola perenne della catechesi: leggere, spiegare, ancora leggere e spiegare, un brano, due brani, molti brani, fino alla completezza della lettura e pienezza della comprensione. E' in questa perseveranza che si forma il popolo, perché è nella fedeltà alla lettura della Parola e alla sua comprensione la via della conoscenza.</p>
<p>IV Domenica T.O. Anno C / DI' LORO TUTTO CIÒ CHE TI ORDINERÒ (Ger 1,4-5.17-19) / La volontà di Dio, quella vera, mette in crisi la coscienza, svela il suo peccato, manifesta la sua falsità, le dice l'inconsistenza della sua fede, le rivela il vuoto ed il fallimento non solo religioso, ma anche sociale e civile sul quale si sta o si vuole costruire la comunità degli uomini. Sorge l'opposizione sorda, cieca, a volte crudele, assetata di sangue e di cancellazione della persona che deve annunziare la vera volontà di Dio, la vera Parola, i veri contenuti di essa. L'inviato del Signore potrebbe abbandonare, andarsene, rifugiarsi nella sua solitudine, lasciando il mondo in balia di se stesso. Dinanzi a questa grave e pericolosa tentazione il Signore interviene ed avverte i suoi inviati che la loro vita è completamente nelle sue mani e nessuno potrà nuocere loro in qualche cosa. Con questa certezza l'inviato si libera dalla paura o dalle minacce e si rivolge verso l'uomo annunziandogli solo ed esclusivamente la pura, vera, autentica Parola. Con cuore risoluto dona la sua vita a Dio, sapendo che nelle sue mani è ben custodita per il tempo e per l'eternità.</p>
<p>V Domenica T.O. Anno C / CHI MANDERÒ E CHI ANDRÀ PER NOI? (Is 6,1-8) / Il Signore vuole salvare l'uomo, ma per questo ha bisogno di qualcuno che si faccia suo strumento di verità, divenga portavoce nel mondo della sua Parola di vita. Spesso Dio non può attuare il suo progetto di salvezza perché privo della collaborazione umana. Isaia vede nel popolo una immoralità ed una ingiustizia che nulla fanno presagire di buono; vede anche, cosa ancora più grave, che il Signore, non trovando nessuno da poter inviare, è nell'impossibilità di poter salvare quanti sono nelle tenebre; vede la santità di Dio, ma in essa vede anche la sua miseria. Quando c'è la buona volontà la pochezza morale viene vinta dalla grazia del Signore, il quale purifica l'uomo e da impuro lo rende puro e da peccatore lo giustifica e lo immette in un cammino di verità e di giustizia, di fedeltà sempre più grande al Dio dell'alleanza e della pace. E così Isaia viene purificato, mondato, reso giusto nelle sue labbra; può dire il suo sì, può dare tutta la disponibilità al Signore, che inizia così l'opera di conversione, attraverso il risuono della parola vera e santa che annunzia la giustizia ed il diritto secondo Dio.</p>
<p>VI Domenica T.O. Anno C / BENEDETTO L'UOMO CHE CONFIDA NEL SIGNORE (Ger 17,5-8) / L'uomo pensa di poter trovare in se stesso, nelle cose, o nelle persone, ciò che invece viene solamente da Dio. Ognuno è chiamato a far fronte a questa tentazione; chi riuscirà a vincerla, salverà se stesso, perché farà ritorno alla sorgente della sua vita. Ogni azione dell'uomo, perché sia portatrice di pace e di gioia, di vita e di benedizione, deve essere secondo il volere del Signore, anche quando sembra produrre solo vuoto, abbandono, isolamento, martirio, olocausto, sacrificio di sé. La vita intera si consegna al Signore, il quale sa lui come ricolmarla di gioia, di esultanza, di pace, di benedizione. L'uomo non sa come e quando il Signore gli ridarà ciò che lui gli ha consegnato, ma una cosa deve essere certa: lui riceverà quanto offerto in un modo infinitamente più bello e più armonioso. Per questo occorre una grandissima fede, che sappia vedere oltre l'attimo, ma anche che voglia andare oltre tutto, dove c'è solo il Signore e la sua benedizione che si riversa sulla vita a lui consegnata.</p>
<p>VII Domenica T.O. Anno C / NON UCCIDERLO! (1Sam 26,2-23) / La vita è sacra, è di Dio; per tutti è un suo dono d'amore; nessun uomo, nessuna comunità, può usurpare questa esclusiva prerogativa divina e disporre della vita dell'altro. Davide è perseguitato a morte da Saul; per lui non c'è un minuto né di tregua e né di pace. Per ben due volte si trova nell'occasione di poter uccidere Saul, non lo fa, vieta ai suoi che lo facciano, non vuole macchiarsi di un così grave delitto. Non lo uccide a causa della sua sacralità, è il consacrato del Signore; ma anche perché a nessuno è consentito togliere la vita di un altro. Il Signore ci vuole pazienti, miti, misericordiosi, capaci anche di grande sofferenza, ricchi di perdono e di fortezza. Chi si appresta a governare in nome di Dio, ad agire con la sua autorità, deve anche possedere le virtù di Dio che sono verità e giustizia, pazienza e misericordia, clemenza e perdono. Il giudizio e la vendetta appartengono solo a Lui, non appartengono ai suoi ministri, né ai suoi fedeli, questi devono solo amare, perdonare, sorreggere, aiutare, guidare verso la pace e la clemenza il popolo loro affidato.</p>
<p>I Domenica di Quaresima Anno C / ALLORA GRIDAMMO AL SIGNORE (Dt 26,4-10) / La fede di Israele è tutta riposta nel Dio che interviene nella storia, ma Dio interviene anche perché invocato dall'uomo, perché l'uomo grida verso di Lui con voce alta e squillante, come di un forte urlo di lamento a causa della miseria nella quale è costretto a vivere. Nella professione della nostra fede la preghiera deve avere il primo posto, l'invocazione a Dio deve essere al centro della nostra vita; il Signore deve essere invocato, pregato, verso di Lui bisogna alzare il nostro grido, implorando che abbia compassione dei suoi figli, che voglia intervenire nella nostra storia al fine di condurla verso la pienezza della sua libertà e della sua novità. Si loda e si benedice il Signore per le meraviglie che ha operato in nostro favore; lo si ringrazia per tutto il bene di cui si gode oggi e lo si riconosce come un suo esclusivo dono d'amore. In fondo Israele questo confessava: "la vita è il dono di Dio; conservo questa fede donando la vita a colui che me l'ha data e me la conserva".</p>
<p>II Domenica di Quaresima Anno C / IL SIGNORE CONCLUSE QUESTA ALLEANZA CON ABRAM (Gn 15,5-18) / La discendenza di Abramo sarà più numerosa che le stelle del cielo, più che i granelli che formano la sabbia del mare, tanto grande sarà il numero di quanti usciranno dalle sue viscere. Il Signore non solo ha parlato, lo ha anche giurato solennemente, impegnando la sua vita. Questa è la grandezza di Dio: stipula una alleanza unilaterale, poiché solo lui passa in mezzo alle vittime tagliate, promette ad Abramo un futuro pieno di speranza, questo futuro e questa alleanza sono garantiti dalla sua divina essenza. Dio si obbliga all'annullamento di se stesso, se dovesse venire meno alla sua parola. Poiché lui non può venire meno nel suo essere, la parola dell'alleanza diviene in lui una parola irrevocabile, immutabile, eterna. La morte che Dio invoca su se stesso è la più grande garanzia della stabilità della sua parola. Quanto viene compiuto con Abramo è semplicemente l'inaudito di Dio. Dopo che il Signore si è impegnato con la morte al rispetto della Parola, Abramo non può avere più tentennamenti, dubbi, incertezze; deve solo ascoltare per essere fedele al Dio che sarà certamente fedele.</p>
<p>III Domenica di Quaresima Anno C / "IO SONO" MI HA MANDATO A VOI (Es 3,1-15) / Chiunque si presenta ai suoi fratelli per indicare e tracciare un cammino di liberazione, deve farlo nel nome di Dio, con la sua autorità, sotto la sua guida, altrimenti le forze del male non si potranno mai vincere. Nel mondo molti sono i tentativi di liberazione, ma nessuno riesce, perché solo Dio con la sua onnipotenza e la sua forza può liberare l'uomo, ma Dio libera per portare a sé, perché gli si renda un culto in spirito e verità, perché lo si riconosca come l'unico Signore da adorare e da pregare, da ascoltare per compiere la sua volontà. Quando questo non avviene, allora finisce anche il cammino della vera liberazione e l'uomo ritorna nella sua schiavitù. Mosè, che sa questo, vorrebbe non ritornare in Egitto; anche se sorretto da Dio, anche se agisce in suo nome e con la sua autorità, non gli sarà per nulla facile liberare l'uomo, perché sarà lo stesso uomo a non credervi, o se vi crede, crederà per poco tempo, poi se ne ritornerà ai suoi vecchi pensieri e abitudini di debolezza e di miseria fisica e spirituale.</p>
<p>IV Domenica di Quaresima Anno C / AZZIMI E FRUMENTO ABBRUSTOLITO (Gs 5,9-12) / Nel cammino verso il regno dei cieli c'è sempre la necessità di sentirsi in uno stato di pellegrinaggio perenne. Israele è entrato nella terra promessa; la parola di Dio si è compiuta, ma non si è ancora raggiunto il fine per cui il Signore ha chiamato Abramo, Isacco, Giacobbe, Mosè; neanche dopo Gesù il cammino si è compiuto; la Chiesa, come Israele, ha bisogno di tendere verso la verità tutta intera; ogni compimento della parola nella storia serve solamente per dare più forza, più incisività, più determinazione, più robustezza alla volontà perché, forte e sicura della presenza di Dio, possa continuare la sua marcia verso il fine ultimo della sua vocazione, la meta definitiva che è la gloria del cielo e la gioia senza fine. Ogni festività, ogni celebrazione deve essere vista insieme punto di arrivo e di partenza, sosta per riprendere energie e forza, per spenderle poi nel successivo cammino. E' relativizzata così ogni tappa, che diviene nuovo inizio per un'ascesi ancora più ricca di esperienza spirituale.</p>
<p>V Domenica di Quaresima Anno C / NON RICORDATE PIÙ LE COSE PASSATE (Is 43,16-21) / Il perdono divino è vero atto creativo; Dio infonde il suo amore che rinnova l'anima e questa ricomincia a vivere, a sussultare. L'esperienza del perdono è veramente liberante, perché apre il cuore alla vita. Il Signore si accinge, dopo il pentimento, a preparare nuovamente cose stupende per la sua creatura. La grandezza della misericordia di Dio è la sua capacità e volontà di rinnovare il cuore del peccatore, perché ricordi il suo peccato solo per confessare e lodare il Signore che gli ha elargito l'abbondanza della sua carità e del suo perdono. "Canterò in eterno la misericordia del Signore": questo deve essere il canto che sgorga dal nostro cuore, perché se siamo, lo siamo solo per benignità, per amore, per una ricca elargizione di grazia, che si riversa in noi sempre nuova, abbondante, infinita e creatrice. Il passato non deve contare; tutto bisogna guardare dal volto benevolo di Dio, perché la sua benignità è grande ed infinita, capace di sommergere il peccato e di ricreare quanti si presentano a Lui contriti ed umiliati.</p>
<p>Domenica delle Palme Anno C / SAPENDO DI NON RESTARE DELUSO (Is 50,4-7) / Per vivere interamente la volontà di Dio e per annunziarla nella sua totale verità, il Messia attirerà su di sé insulti, sputi, calunnie, menzogne, ogni sorta di maldicenza e di pregiudizio; la mente dell'uomo si chiuderà dinanzi a Lui ed il cuore si indurirà; sarà flagellato, verrà condannato ad una morte spietata e crudele; per lui non ci sarà pietà, né misericordia, sparirà ogni sentimento di umana bontà. Ma Lui non si perderà d'animo, si consegnerà volontariamente alla morte, senza opporre resistenza, senza tirarsi indietro. Egli è certo di non restare deluso, perché Dio è con lui, è dalla sua parte; il Signore che è al suo fianco lo risolleverà, gli darà onore e gloria eterna; il suo sacrificio e la sua offerta non saranno vani, produrranno un frutto di gioia eterna. Solo chi sa passare attraverso la morte per restare fedele potrà insegnare all'uomo la volontà di Dio. Ma può insegnarla perché c'è in lui una certezza: Dio è con lui, gli ridarà la vita in un modo più sovrabbondante e duraturo, con gloria eterna.</p>
<p>Santissima Trinità Anno C / DALL'ETERNITÀ SONO STATA COSTITUITA (Pro 8,22-31) / La sapienza è l'intima ragionevolezza di ogni cosa creata, è la fonte della loro bontà e giustizia, è la via della loro razionalità e verità. L'uomo che non possiede la sapienza non governa neanche le cose, non le dirige al loro naturale e soprannaturale fine, dona loro un fine di stoltezza; coinvolge le cose nel suo peccato e le fa divenire da oneste disoneste e da buone cattive, per l'uso disonesto e cattivo, insipiente che egli ne fa. Per la redenzione delle cose non basta la sapienza creata, occorre l'altra Sapienza, quella increata, che si faccia sapienza creata, che diventi parte della creazione, pur restando Dio e con Dio. Sarà il Verbo, Sapienza eterna ed increata, a liberare l'uomo dalla sua caduta e la creazione dalla sua caducità, da quello stato miserevole di abuso e di uso insipiente che l'uomo fa di essa a causa della stoltezza che è nel suo cuore. Per Lui Dio Padre riacquisterà il totale governo nella creazione, poiché per suo mezzo questa ritornerà al suo Dio e Signore, al suo Creatore onnipotente.</p>
<p>SS. Corpo e Sangue di Cristo Anno C / MELCHISEDEK, RE DI SALEM, OFFRÌ PANE E VINO (Gn 14,18-20) / Melchisedek, re di pace, è figura di Cristo. Il pane e il vino che in lui erano soltanto frutti della terra, sacrificio del sudore dell'uomo, in Gesù hanno un significato diverso, perché diversa è la realtà; il pane è il suo corpo spezzato, il vino è il suo sangue versato. L'unico sacrificio gradito al Padre dei cieli è quello di Gesù Signore, attualizzato ogni giorno nella Chiesa sotto le specie del pane e del vino. E' sacrificio incruento, quello eucaristico; il sacrificio cruento, l'offerta reale della propria vita deve essere quella del cristiano. Sarà il cristiano a farsi corpo e sangue del sacrificio, per il rendimento di grazie in onore del nostro Dio e Signore. Anche il sacerdozio di Gesù non è ad immagine di quello di Aronne, è invece alla maniera di Melchisedek. Non c'è più l'animale, c'è l'uomo che si offre in olocausto al Signore, che si dona come cibo ai suoi fratelli, perché mangiando lui, nutra la sua fame e la sua sete, appaghi ogni suo desiderio, e inizi anche lui a diventare nutrimento di pace e di amore per il mondo intero.</p>
<p>XII Domenica T.O. Anno C / GUARDERANNO A COLUI CHE HANNO TRAFITTO (Zc 12,10-11) / Nel deserto, il serpente di rame innalzato nell'accampamento, salvava chi lo guardava. Gesù, nuovo serpente, messo sull'asta della croce e inchiodato su di essa, guarisce quanti lo guardano con fede, quanti implorano da Lui misericordia, pietà, perdono. E' lo Spirito del Signore che tocca il cuore, illumina la mente, riscalda ed infiamma la nostra anima e la predispone a guardare con fede a colui che hanno trafitto. Veramente le vie di salvezza di Dio stravolgono la sapienza dell'uomo; dove questi pensa in termini di grandezza e di strapotere, di annientamento del nemico, Dio pensa invece di annientare se stesso, di annichilirsi dinanzi all'uomo, al fine di indurlo ad andare a Lui per la via dell'umiltà. Il Messia sa annientarsi, si lascia crocifiggere, appendere al palo per il bene dell'umanità. Dopo che Cristo è stato inchiodato al legno, non c'è altra via per ricondurre l'uomo alle sorgenti della sua vera umanità. Salva il mondo chi sa farsi crocifiggere per amore.</p>
<p>XIII Domenica T.O. Anno C / SAI BENE CHE COSA HO FATTO DI TE (1Re 19,16-21) / Nessuno può dare una vocazione ad un altro; significherebbe appropriarsi di ciò che non appartiene all'uomo, perché solo di Dio. Se uno chiama, lo fa sempre per ordine e per comando del Signore, per sua volontà manifestata, fungendo solo da tramite, da portavoce. Quando non c'è il comando diretto di Dio, ci può essere solo invito, esortazione, consiglio, proposta, da lasciare alla libera volontà dell'altro, alla sua meditazione, riflessione, preghiera, decisione. Elia per comando del Signore va da Eliseo, gli getta addosso il mantello, lo chiama a seguirlo, perché dovrà un giorno continuare la sua missione profetica. Eliseo uccide un paio di buoi, brucia gli attrezzi per arare, lascia tutto, si congeda dai suoi, segue Elia, entra al suo servizio. Chiunque ascolta un altro nella manifestazione di una particolare chiamata, attesta e crede che in quell'uomo c'è lo Spirito del Dio vivente che opera. Può seguire la chiamata, chi crede che essa viene da Dio, dal suo cuore, dalla sua volontà di salvezza, anche se manifestata per via indiretta, per voce profetica,</p>
<p>XIV Domenica T.O. Anno C / IN GERUSALEMME SARETE CONSOLATI (Is 66,10-14) / Viene annunziato per Gerusalemme un futuro ricco di gloria, di benessere, tutto governato dalla benedizione di Dio. Questa parola profetica deve infondere la speranza, creare la certezza, rianimare gli animi affinché mettano ogni loro impegno nell'opera della riedificazione della loro città distrutta. La parola della promessa non si compie senza il contributo dell'uomo. Dio ha bisogno di noi per trasformare la storia; necessita della nostra opera per creare sulla terra giorni felici, di vera ed autentica verità e giustizia; se non portiamo il nostro contributo, se non mettiamo ogni nostra attenzione, la storia non si compie, il futuro non viene preparato e l'uomo soffre una situazione di disagio. Noi abbiamo la parola della verità, conosciamo tutte le promesse di Dio in ordine alla nostra esistenza terrena e celeste, è giusto e doveroso che iniziamo a lavorare per il suo compimento, per la sua venuta. Il regno di Dio viene per l'opera di Dio e dell'uomo, dove questi partecipa con responsabilità e santità, fiorisce un futuro nuovo di pace e di armonia sulla terra, fiorisce la benedizione del Signore.</p>
<p>XV Domenica T.O. Anno C / QUESTA PAROLA È MOLTO VICINA A TE (Dt 30,10-14) / La Scrittura afferma con certezza di rivelazione, con divina infallibilità, che la Parola si può conoscere; essa non è lontano da noi, è dentro di noi; qui l'ha posta il Signore come in sua stabile e perenne dimora. Si è responsabili della non conoscenza, e quindi della non conversione. Tutto è posto nella volontà dell'uomo, il quale potendo conoscere, può anche convertirsi; se non si converte perché non conosce, la responsabilità della non conoscenza è solo sua, perché da parte di Dio non esiste nessun ostacolo al dono della sua volontà. Questa verità deve aprire nuovi spazi anche per la missione, la quale non è annunzio estraneo all'uomo; è invece pienamente corrispondente a quanto egli porta già nel cuore, perché scritto in lui; se l'uomo è di buona volontà confronterà quanto egli ascolta con quanto è scritto nel suo intimo e si aprirà a Dio, accoglierà con gioia la Parola della salvezza e si convertirà con tutto il cuore.</p>
<p>XVI Domenica T.O. Anno C / SARA, TUA MOGLIE, AVRÀ UN FIGLIO (Gn 18,1-10) / La speranza che il Dio di Abramo viene a costruire nei nostri cuori è fiducia illimitata nella sua azione, è abbandono confidente al suo cuore, alla sua volontà, alla sua carità in nostro favore, alla sua onnipotenza creatrice dal nulla. Tre uomini vanno a trovare Abramo; questi li accoglie con tanto amore, prepara loro da mangiare, fa in modo che possano ristorarsi, rinfrancarsi; tutto quanto egli ha lo offre loro perché possano sostare e riprendersi dal loro cammino. Questi tre uomini, annunziano ad Abramo il grande evento: sua moglie Sara avrà un figlio fra un anno, quando loro ripasseranno proprio in quel tempo. Tutto quanto avviene in Abramo è illuminato dalla fede e dalla speranza. La fede conduce, la speranza apre le porte, spiana la via; la fede è obbedienza nel Dio che chiama; la speranza è obbedienza al Dio che crea la nostra storia dal nulla; se manchiamo nella speranza, manchiamo anche nella fede, perché senza la speranza nel Dio che apre un varco dinanzi all'umanamente inesistente, non è possibile seguire il Signore.</p>
<p>XVII Domenica T.O. Anno C / PERDONERÒ A TUTTA LA CITTÀ (Gn 18,20-32) / La preghiera dell'amico di Dio è fonte di perdono e di misericordia. Abramo prega per Sodoma, la sua intercessione è fondata sul rapporto di amicizia con il Signore e sulla giustizia che sempre deve definire l'agire di Dio. Questi, essendo il sommo ed il solo giusto, il giudice di tutta la terra, non può fare perire l'innocente assieme al peccatore; non sarebbe un atto di giustizia, sarebbe un atto non di Dio. Per questa ragione egli non potrà distruggere Sodoma, dovrà desistere dal suo proposito a causa dei giusti che si trovano nella città. Ad Abramo però vien meno il cuore, che si ferma al numero di dieci giusti, non va oltre. Quando il cuore non osa, non va fino in fondo nella richiesta e fa cadere e venir meno la forza della motivazione, la preghiera rimane sospesa, come se essa non fosse stata fatta. L'esaudimento avviene quando l'uomo è certo, forte, sicuro e rivolge a Dio una preghiera ricca di fede, di motivazioni, di certezza di ascolto, anche se la richiesta sembra andare oltre l'umanamente concepibile. Mente e cuore insieme, amore e saggezza uniti sono la forza della preghiera efficace.</p>
<p>XVIII Domenica T.O. Anno C / VANITÀ DELLE VANITÀ (Qo 1,2;2,21-23) / Ha valore eterno per l'uomo quanto è compimento della divina volontà. Il cuore, che è fatto ad immagine di Dio, può essere solo ricolmato dall'amore che si attinge percorrendo la via dell'osservanza dei comandamenti. Quando l'uomo si lascia avvolgere dalla stoltezza e pone la sua vita fuori della Santa Legge, immediatamente scopre la falsità del suo essere, avverte la vanità di ciò che fa; la sua è un'opera che non lo colma e dove si resta vuoti è il segno manifesto ed evidente che lì non c'è l'opera di amore, lì manca l'osservanza dei comandamenti del Signore. L'anima che ritrova Dio, che si abbandona a Lui, entra nella pace, trova la quiete del suo essere, sente il cuore pieno, non ha bisogno di nulla, perché in lui c'è l'amore di Dio. Più ci si addentra nei comandamenti, più si vive la legge dell'amore e della carità e più ci si ricolma di gioia, di esultanza; la sua opera produce un frutto eterno di gioia e di benedizione. Tutto quanto l'uomo fa, se finalizzato all'amore, matura un frutto di gioia eterna, infinita.</p>
<p>XIX Domenica T.O. Anno C / SI IMPOSERO, CONCORDI, QUESTA LEGGE DIVINA (Sap 18,3-9) / Dall'incontro con Dio, dall'esperienza delle sue meraviglie, nasce nel cuore dell'uomo un pensiero nuovo, che governa l'intera esistenza, modificandola, rinnovandola, rigenerandola, santificandola. Una liberazione nella quale fosse rimasta la negazione dello statuto di umanità ad una sola persona, o il suo asservimento a vantaggio di un'altra, non sarebbe stata autentica, si sarebbe rivelata schiavitù ancora peggiore, perché perpetrata dal proprio sangue. Il privare qualcuno dei mezzi di sussistenza, l'abbandono al proprio destino, alla propria sorte, il lasciare l'altro nella propria povertà, miseria materiale e spirituale, malattia ed infermità, solitudine, non è vera ed autentica liberazione. La liberazione è partecipare ugualmente ai beni e ai pericoli, è vivere una sola vita, far sì che dalla moltitudine si diventi una sola sostanza, anche se questa vive e si esprime nella molteplicità delle persone. La comunione è la vera liberazione dell'uomo.</p>
<p>XX Domenica T.O. Anno C / SI METTA A MORTE QUESTO UOMO (Ger 38,4-10) / Israele esiste in quanto Dio è il suo presente ed il suo futuro; il giorno in cui non vorrà essere più il popolo dell'alleanza, non sarà più neanche popolo. Al tempo del profeta Geremia esso aveva deciso che il suo futuro non sarebbe dovuto essere in Dio, ma nelle alleanze con gli altri regni, specie con l'Egitto. Se l'Egitto avesse potuto prendere il posto di Dio, a che gli sarebbe servito lo stesso Dio? Ciò che può essere sostituito ed è sostituibile non può avere la pretesa di essere Dio. Dio è l'assolutamente insostituibile; è colui senza il quale non c'è futuro, non c'è vita; c'è solo deserto, schiavitù, sottomissione, perdita della libertà, oscuramento di ogni benessere, fuga ed esilio. Per questa parola di verità Geremia fu messo in una cisterna piena di fango, con l'accusa di scoraggiare il popolo a causa del suo invito a consegnarsi agli invasori per avere salva la vita. Ma il profeta è sempre nelle mani di Dio, che suscita al momento giusto l'uomo pieno di carità e di commiserazione che si prende cura di lui.</p>
<p>XXI Domenica T.O. Anno C / ESSI ANNUNZIERANNO LA MIA GLORIA ALLE NAZIONI (Is 66,18-21) / Chi si converte all'unico vero Dio, deve essere anche responsabile del culto, della verità, dell'adorazione, dell'amore, dell'annuncio di quanto egli crede. Anche tra i popoli il Signore si prenderà sacerdoti e leviti; egli vuole che ogni nazione, ogni lingua, abbia la forza e la capacità, le strutture e le modalità concrete per far vivere la fede abbracciata e creduta. Questa volontà divina deve essere per tutti legge di vita e di crescita; quando la missione, la proclamazione dell'unico vero Dio non diventa autonomia quanto al servizio della verità e della grazia, pur nel rispetto delle leggi della comunione e della gerarchia, è una missione senza futuro. Un popolo, una nazione, una etnia che dovesse rimanere dipendente dal missionario per quanto concerne la vita di fede, perché incapace di esprimere all'interno di sé una nascita di sacerdoti e di leviti, sarebbe una missione fallimentare. La vita di fede è piena quando diventa capace di sussistenza autonoma, quando a sua volta diventa vita missionaria, creatrice di altre sussistenze.</p>
<p>XXII Domenica T.O. Anno C / QUANTO PIÙ SEI GRANDE, TANTO PIÙ UMILIATI (Sir 19,20-33) / È veramente umana quella vita che si vive in Dio, come origine e sorgente di ogni bene, come fonte dei doni di grazia necessari per il suo svolgimento. Posta la propria vita nel Signore, l'umile vive di giusta relazione anche con i fratelli; egli sa che il suo è e deve rimanere sempre un servizio di amore; lui deve dare più che ricevere, perché lui è servo di Dio a beneficio degli altri, ai quali deve manifestare l'insondabile ricchezza della grazia divina. Così pensata e realizzata, la vita acquista un nuovo sapore, riceve il gusto della vera libertà; essa non ci appartiene, perché è solo di Colui che l'ha creata. È volontà di Dio che l'uomo viva ogni relazione nella modestia. Il modesto sa che il poco è la regola della sua vita, poiché lui è nato per il poco, pochi infatti sono i suoi giorni sulla terra ed anche poche le possibilità di essere e di andare oltre se stesso. L'umiltà che diviene modestia dona all'uomo la sua giusta dimensione, la sua esatta relazione con gli uomini e con le cose; questo avviene perché si vive un rapporto di giustizia con la volontà divina.</p>
<p>XXIII Domenica T.O. Anno C / CHI PUÒ RINTRACCIARE LE COSE DEL CIELO? (Sap 9,13-18) / Sono molte le cose che oggi l'uomo conosce, ma non secondo Dio; non possedendole secondo saggezza, non le usa secondo verità. E' qui il vero contrasto tra scienza e fede; la fede conosce la realtà secondo lo statuto di eternità, la scienza invece la vede profanamente, esteriormente; potrebbe usarla non secondo la sua essenziale finalità, voluta dal Signore fin dall'origine della creazione. L'intima ragione della realtà non viene dalla mente dell'uomo, essa è dono dell'Onnipotente. Fuori di un rapporto di umiltà con il Signore neanche si conosce secondo verità; la superbia ed il peccato potrebbero schiavizzare l'uomo e condurlo ad usare la realtà per fini di distruzione, di egoismo, di interesse, per il suo nocumento e non per la sua edificazione, la sua salvezza. L'uomo non può salire in cielo per conoscere Dio; Dio però può discendere sulla terra per manifestare il suo mistero; questa conoscenza vera del cielo e della terra, di Dio e della creatura fatta a sua immagine, può essere accolta solo da chi è umile e puro di cuore, da chi realmente cerca la verità.</p>
<p>XXIV Domenica T.O. Anno C / RICORDATI DI ABRAMO, DI ISACCO, DI ISRAELE (Es 32,7-14) / Come trovare un principio di misericordia che faccia da muro di difesa contro la decisione del Signore di distruggere Israele? Mosè lo trova nella promessa di Dio fatta ad Abramo, ad Isacco e a Giacobbe di dare loro la terra in eredità. Questa parola è un giuramento, attraverso il quale Dio solennemente si è impegnato; ora Egli è come obbligato; non potendo non essere fedele a se stesso, deve concedere il perdono, non può distruggere il suo popolo e iniziare con un altro. Dare sempre il motivo, fondare la propria richiesta su un principio di ragione soprannaturale, è tracciare a Dio stesso la via da percorrere. Mosè diviene modello per tutti noi di come si prega il Signore efficacemente. Egli sa che in Dio non può esserci infedeltà e che la parola della promessa ha un valore eterno, irrevocabile; su di essa fonda l'implorazione di perdono. In noi deve pregare sempre l'intelligenza; la nostra invocazione deve essere il frutto di quella saggezza superiore che viene dalla conoscenza della Parola del Signore e dall'attualizzazione operata nei nostri cuori dallo Spirito Santo.</p>
<p>XXV Domenica T.O. Anno C / IL SIGNORE LO GIURA PER IL VANTO DI GIACOBBE (Am 8,4-7) / Tra i figli di Israele Amos vede che alcuni, i pochi, sono gli sfruttatori e che gli altri, i molti, sono sfruttati con ogni sorta di angheria, compresa quella dell'uso di bilance e di misure false, di prezzi esagerati e di merce non buona e per di più in un clima di apparente religiosità. Ma c'è il Signore che dall'alto dei cieli tutto vede, tutto osserva, tutto scruta con il suo occhio imparziale. Egli interviene ora attraverso il profeta per ricordare a quanti sono ingiusti, disonesti e immorali a predisporsi alla penitenza, al pentimento, alla giusta restituzione di ciò che è stato frodato e derubato. Questa pazienza del Signore, che, in molti modi e diverse volte, interviene nella nostra storia, non deve essere ignorata. Se questo dovesse accadere, non resta a Dio che agire Lui direttamente con il suo giudizio che è di ristabilimento della giustizia e dell'equità tra i suoi figli, e della giusta condanna finale, se in tutto il tempo della misericordia l'iniquo non sarà entrato nella giustizia attraverso il pentimento, la conversione, la restituzione di ogni cosa defraudata al povero e all'indigente.</p>
<p>XXVI Domenica T.O. Anno C / COSÌ DICE IL SIGNORE ONNIPOTENTE (Am 6,1.4-7) / I profeti sono presenza e certezza della divina verità nel mondo. Quando Dio è tolto dalla storia, ecco che Lui nuovamente fa sentire la sua voce e attraverso i profeti grida la sua Signoria su di essa, proclama il suo giudizio imminente, annunzia che l'ingiustizia non è la regola della vita e che essa non potrà sussistere per sempre. Essa sparirà un giorno assieme a coloro che la commettono, se non si saranno ravveduti, se non avranno cambiato vita, in un cammino di vera conversione. Dio ha bisogno di questi uomini forti, temprati, che non temono il giudizio degli iniqui, dei prepotenti, di coloro che sono usurpatori dei beni altrui, di quanti trascorrono i loro giorni nella lussuria, nell'avidità e in ogni sorta di vizio. I profeti proclamano il diritto di Dio sull'uomo, la sua verità ed il suo amore; ricordano che Signore della storia è Dio, nessun altro. Gli altri devono soltanto amare, obbedire, osservare il comandamento, vivere la legge della misericordia e della compassione, aiutare ognuno ad entrare nella volontà del loro Signore.</p>
<p>XXVII Domenica T.O. Anno C / FINO A QUANDO, SIGNORE? (Ab 1,2-3-4,2-4) / All'uomo di Dio è chiesto di fidarsi del suo Signore, di consegnare tutta la sua vita a Lui, perché sia Lui a darle la soluzione di bontà e di misericordia. La fede è il cammino dell'uomo verso il Signore; se non si matura in essa, se in essa non si cresce, non si possono compiere le opere di Dio. Solo nella fede è possibile attraversare la storia, che è cammino nel deserto dell'ingiustizia e dell'oppressione, che è raggiungimento dell'altra riva, quella del Cielo, passando per il mare burrascoso del tempo. Dio vuole che coloro che hanno creduto in Lui, vi credano fino in fondo, fino a quando tutto sembra irrimediabilmente perduto, fino all'ultima speranza, quando ormai non c'è più via umana di vita e di salvezza. Dio ci chiede di imitare il suo Figlio Gesù, il quale ha creduto nell'intervento del Padre, quando ormai era crocifisso e stava per consegnare il suo spirito e che Lui, oppresso e vinto dalla violenza e dalla prepotenza degli uomini, non avrebbe potuto in alcun caso conservare. Ma fu proprio per questo atto di fede che Egli riacquistò il suo alito di vita e lo riebbe in una maniera del tutto nuova.</p>
<p>XXVIII Domenica T.O. Anno C / NON C'È DIO SU TUTTA LA TERRA SE NON IN ISRAELE (1Re 5,14-17) / Il Dio di Israele, attraverso i suoi profeti, domina la natura, governa le sue forze, le orienta verso il bene, libera l'uomo dal male, gli ridona la speranza. Se ha la forza di risanare un uomo dalla lebbra ed infondere nuovamente la vita nelle sue carni, egli è certamente il vero Dio. Naaman il Siro ora che sa che non c'è altro vero Dio su tutta la terra, se non in Israele, vuole che sia anche il suo Dio, il Dio della sua vita, il solo che dovrà ormai avere un posto nei suoi pensieri e nel suo cuore. La fede in Dio è forza soprannaturale che trasforma e rinnova il mondo. È vero quel Dio che governa la storia, il tempo, la vita, gli avvenimenti; il Dio di Gesù Cristo opera tutto questo; Egli deve essere accolto ed adorato, amato e desiderato, ascoltato ed obbedito come l'unico Signore. Far sì che anche la nostra fede abbia una storia di vita, simile a quella di Naaman, è il modo giusto di compiere la missione di condurre ogni uomo a credere nel vero Dio, ad accogliere il Dio di Gesù Cristo come l'unico Vero Signore che governa il cielo e la terra.</p>
<p>XXIX Domenica T.O. Anno C / CON IN MANO IL BASTONE DI DIO (Es 17,8-13) / Il bastone è il segno della presenza di Dio, che nella sua onnipotenza e forza sottomette a sé uomini e cose, eventi e situazione, l'intera storia. Tenendolo alzato sul monte, esso tocca il cielo e diviene punto di contatto e di comunione tra Dio e il popolo, mediante Mosè. Nel momento in cui questi lo abbassa, non c'è più il congiungimento con Dio, il popolo nel campo di battaglia è senza il Signore e retrocede dinanzi al suo nemico. Quando invece lo rialza, avviene nuovamente il contatto con Dio e il popolo e Giosuè riportano la vittoria. Il bastone è il segno che è sempre lo stesso Dio che agisce potentemente: in Egitto, presso il Mare, con le forze della natura; crea l'acqua là dove l'acqua non esiste e libera il suo popolo dai nemici, proprio là dove il suo popolo è incapace di potersi liberare. Un unico Dio, un unico bastone, un unico mediatore, Mosè, un unico popolo da salvare, un'unica fede, che è anche certezza: il contatto con il Signore deve essere perenne, visibile, instancabile.</p>
<p>XXX Domenica T.O. Anno C / CHI VENERA DIO SARÀ ACCOLTO CON BENEVOLENZA (Sir 35,12-18) / Il bisogno che vediamo nei fratelli che si rivolgono a noi, è lo stesso che Dio vede in noi e che noi gridiamo a Lui attraverso la preghiera. Nessuno può pretendere di ricevere l'abbondanza dell'amore di Dio, se lui stesso, che è nella possibilità di dare qualche goccia del suo amore ai fratelli, si tira indietro, chiude loro il suo cuore. La preghiera è un grido di aiuto; nessuno può pensare di essere ascoltato e soccorso da Dio, se lui stesso, non ascolta il grido di aiuto dei fratelli. La religione è ascolto di Dio che ci chiama a vedere quanti sono nel bisogno perché li soccorriamo; fatto questo, anche noi che siamo sempre nel bisogno, possiamo gridare al Signore ed Egli ci esaudirà, perché lo abbiamo ascoltato, abbiamo messo in pratica i suoi decreti, abbiamo vissuto la sua alleanza santa, nella quale i poveri hanno un posto privilegiato, perché sono la sua presenza nel mondo. Lui ci chiede aiuto per mezzo di loro e ci ricambia l'amore datogli attraverso l'esaudimento della nostra invocazione di pietà a Lui.</p>
<p>XXXII Domenica T.O. Anno C / CI RISUSCITERÀ A VITA NUOVA ED ETERNA (2MAC 7,1-14) / Alla madre dei sette fratelli e a lei stessa viene richiesta la consegna fisica della vita, e costoro la offrono interamente al Signore, nella sofferenza del corpo, per non venir meno nell'osservanza della legge di Dio. Per essere fedeli ai decreti dell'Eterno si incoraggiano e si esortano gli uni gli altri, sapendo con certezza che un corpo offerto per rimanere fedeli al Signore, è un corpo che verrà pienamente riabbracciato dalla vita nell'ultimo giorno e dimorerà glorioso presso il Dio che ridona la vita a quanti muoiono per Lui e in Lui. Il martirio, la confessione cioè che la vita vera è solo in Dio, ma che discende su di noi, se avremo saputo e voluto consegnare la vita del tempo interamente a Lui, è lo stile del cristiano, il suo nuovo modo di essere e di operare, di presentarsi all'appuntamento con il mondo. La madre dei sette fratelli questo insegna ai suoi figli: essi devono consegnare la propria vita al Dio di ogni vita, perché solo consegnandola essi la conserveranno intatta per l'eternità, solo affidandola a Lui essi la ritroveranno per sempre, nel giorno della risurrezione dei giusti.</p>
<p>XXXIII Domenica T.O. Anno C / STA PER VENIRE IL GIORNO ROVENTE COME UN FORNO (Ml 3,19-20) / La storia, sovente, non è quella sperata e attesa; non è liberazione ma schiavitù, non è ricchezza ma povertà, non è giustizia ma sopruso e inganno, non è verità ma falsità e menzogna; in essa fiorisce il male e imperversa l'iniquità. Il trionfo dei malvagi diventa grave tentazione per coloro che credono nel Dio Signore di ogni evento; in molti la fede si smarrisce e rimane di essa solo quel ritualismo esteriore nel quale si convive con il peccato e con ogni altro genere di trasgressioni della legge dell'Altissimo. Contro gli ingiusti e gli iniqui e contro il formalismo religioso il profeta annunzia la venuta del Giorno del Signore; solo allora avverrà la separazione dei buoni e dei cattivi, di quanti hanno operato empiamente e di coloro che sono vissuti adorando il Signore e rimanendo fedeli ai suoi comandamenti. I primi saranno incendiati sì da non lasciare né radice né germoglio, per gli altri invece sorgerà con raggi benefici il sole di giustizia. Il giudizio sarà di vita o di morte eterna. É questo il motivo per cui il giusto deve continuare a vivere piamente, perseverando sino alla fine.</p>
<p>Cristo Re Anno C / TU PASCERAI ISRAELE MIO POPOLO (2Sam 5,1-3) / Davide è il re che ha fatto dei figli di Israele un solo regno, un solo popolo. Poi questa unità sparì, il regno si divise ed anche il cuore degli uomini non fu più unito al Signore a causa del peccato. Colui che aveva fatto sì che regnasse la concordia tra le tribù di Israele, fu anche, nei suoi successori, la causa della loro separazione e frantumazione politica, religiosa e morale. C'è una responsabilità in colui che è posto a capo; l'unità di quanti sono sottoposti a lui dipende dalla sua santità, dalla sua obbedienza e devozione a Colui che lo ha scelto, unto e consacrato per pascere le sue pecorelle. Se l'unità si infrange, se il popolo si divide, se nascono scissioni e divisioni, colui che è posto a capo certamente non vive con cuore indiviso verso il Signore, c'è in lui parzialità verso Dio. Nella miseria politica e spirituale il popolo di Dio vive guardando a Davide, allo splendore del suo Regno, alla grandezza dei suoi confini, alla magnificenza della sua gloria; vive pensando al Nuovo Davide che verrà per riedificare il Regno di Dio; guarda alla sua santità apportatrice di unità.</p>
<p>I Domenica di Avvento Anno A / DA SION USCIRÀ LA LEGGE (Is 2,1-5) / Cristo è la Legge eterna, universale; è il pieno e il perfetto compimento del mistero del Padre. Egli viene da Gerusalemme, da Sion, dal cuore di quel popolo che il Signore ha scelto e chiamato per manifestare al mondo la sua volontà di salvezza per tutti i popoli della terra. Egli è la gloria di Gerusalemme, è la magnificenza eterna del popolo dell'Alleanza, è la discendenza di Abramo nella quale tutti dovranno essere benedetti. Ogni uomo, pertanto, è chiamato a guardare a Lui, a vedere in Lui la legge attesa, la sola che può risollevare l'umanità e ricondurla nella sua originaria dignità e questo può essere fatto solo attraverso un movimento di conversione perenne; mai si potrà distogliere lo sguardo da Cristo, mai ci si può allontanare dalla sua Parola, mai si può dimenticare la sua Legge. Se questo dovesse avvenire, se a Lui non si volesse guardare, sarebbe la schiavitù nella perdita di ogni dignità, sarebbe il ritorno dell'uomo nella concupiscenza, nella perversione, nel mutamento della sua natura, nello stravolgimento di essa.</p>
<p>II Domenica di Avvento Anno A / UN GERMOGLIO SPUNTERÀ DAL TRONCO DI IESSE (Is 11,1-10) / Acaz era convinto che avrebbe potuto portare nel popolo del Signore la prosperità e la pace senza aver bisogno di Dio. Il profeta Isaia invece gli annunzia che non è questo il modo per costruire il benessere del suo popolo. Chi rialzerà la capanna di Davide sarà un virgulto che spunterà dalle radici del tronco di Iesse, dalla discendenza davidica. Il re che verrà, l'Unto del Signore, il suo Messia, sarà lui a risollevare Israele, perché su di lui si poserà lo Spirito del Signore, che è Spirito di sapienza e di intelligenza, di consiglio e di fortezza, di conoscenza e del timore del Signore. Il Messia che verrà sarà tutto inabitato dallo Spirito Santo, sarà il suo "strumento" perfettissimo per la salvezza di Israele. Questa la via divina per il bene dell'uomo e chi vuole percorrerla deve anche lui totalmente lasciarsi inabitare dallo Spirito Santo, deve divenire suo strumento docile, umile, puro, mite, affinché nessun ostacolo umano, di peccato, di reazione della carne, venga a frapporsi tra lui e lo Spirito di Dio.</p>
<p>III Domenica di Avvento Anno A / La CHIAMERANNO "VIA SANTA" (Is 35,1-6.8.10) / I profeti lo hanno sempre annunziato: nel pentimento e nel ritorno del cuore a Dio, la strada della schiavitù e dell'oppressione si sarebbe trasformata in una strada appianata, in una via santa per il ritorno degli oppressi, dei derelitti, di quanti sono stati umiliati e trascinati su sentieri di morte. La nuova via santa, quella costruita e fatta non da mani d'uomo, è Cristo Gesù, è in Lui che devono ora camminare per fare ritorno al Signore i poveri della terra; è Lui che bisogna scegliere, con coraggio e determinazione, come via, guida, pastore, legge e vita. Dio riscatta attraverso Gesù che sta per venire nel suo mistero di incarnazione; conduce a sé ponendo ogni uomo in Cristo, facendolo suo corpo. Percorrendo questa via divina, ognuno può accedere alla Gerusalemme Celeste, città del gaudio e della gioia, della pace e della fratellanza, della giustizia e della verità, della felicità eterna; città dove non ci sarà più né tristezza e né pianto e dove eternamente si ama.</p>
<p>IV Domenica di Avvento Anno A / IL SIGNORE STESSO VI DARÀ UN SEGNO ((Is 7,10-14) / Chiedendo ed ottenendo il segno di Dio, Acaz avrebbe dovuto convertirsi dalla sua condotta empia e malvagia, avrebbe dovuto abbandonare il suo modo di fare politica confidando su alleanze umane e mettendo da parte il Signore, il quale chiedeva la fede e il ritorno all'alleanza giurata, la sola che dà salvezza, se osservata con purezza di intenzione e con sentimenti di vera pietà. Nell'amore, Dio è oltre il cuore dell'uomo e dona ugualmente il segno: la Vergine concepirà e partorirà un figlio; colui che nascerà da lei sarà chiamato Emanuele: Dio-con-noi. Storicamente non sappiamo cosa sia avvenuto, ignoriamo come si sia realizzata questa promessa di Dio al tempo di Acaz; la Scrittura tace. Sappiamo invece che la stessa Parola di Dio ci annunzia che la Vergine è Maria Santissima e che il Dio-con-noi, l'Emanuele, è Gesù di Nazaret. Gesù è pertanto il segno di Dio per chiunque voglia aprirsi alla fede e trovare la via della giustizia e della verità. È verso di Lui che la storia deve sempre guardare per ritrovare la via della pace.</p>
<p>Santa Famiglia Anno A / CHI ONORA IL PADRE ESPIA I PECCATI (Sir 3,2-14) / Ogni figlio è debitore della sua vita ai genitori, a loro deve obbedienza, rispetto, onore, gloria, benedizione, assistenza, compassione, misericordia, pietà; deve essere verso di loro amorevole e benigno, ricco di carità e di consolazione, di sollievo, di aiuto materiale, ma anche spirituale; deve altresì costruire attorno a loro senso di sicurezza, di tranquillità, di pace, di comunione, di solidarietà, di partecipazione disinteressata ai loro problemi. Tutto questo non potrà mai essere vissuto se non c'è nel cuore del figlio una certezza: quanto egli fa ai propri genitori ritorna su di lui sotto forma di benedizione celeste; per la pietà verso di loro Dio cancella una moltitudine di peccati e dispone sui suoi passi giorni sereni, semina sulla sua via amore e compassione, solidarietà e misericordia nell'oggi e nel tempo in cui i ruoli si invertiranno, quando cioè anche il figlio diverrà vecchio e sperimenterà a sua volta quanto sia necessaria la compassione e la misericordia in suo favore.</p>
<p>II Domenica dopo Natale Anno A / IO SONO USCITA DALLA BOCCA DELL'ALTISSIMO (Sir 24,1-12) / L'espressione più alta della sapienza di Dio è il dono della Legge ad Israele, sono i comandamenti, ed è in essi che si trova la pace, la perfezione e la pienezza di se stessi, in quell'osservanza scrupolosa e metodica che fa dell'uomo un fedele ascoltatore del Dio Creatore, Redentore e Signore. La sapienza scritta nelle cose, nell'uomo, data come Legge è il frutto della Persona del Verbo, Sapienza Increata ed Eterna, senza origine temporale, poiché nata da Dio prima di tutti i secoli. Nell'Antico Testamento già si intravede la Sapienza come Persona, ma ancora manca quella chiarezza che solo con l'Incarnazione del Verbo si rende completamente e definitivamente manifesta. Rivelare la pienezza dell'essere di Dio era missione di Gesù; è Lui che ci ha manifestato il mistero divino in tutta la sua essenza di Unità, di Trinità, di Redenzione e di Santificazione.</p>
<p>Battesimo del Signore Anno A / TI HO CHIAMATO PER LA GIUSTIZIA (Is 42,1-4.6-7) / Le qualità morali di Colui che sarà mandato da Dio a salvare il suo popolo saranno essenzialmente l'amore, la perseveranza, la predicazione della verità. L'amore sarà il dono della sua vita alla missione ricevuta. Egli amerà nella perseveranza che in Lui è costanza e persistenza nell'opera della verità e della carità, pazienza, benignità, desiderio di aiuto, conforto, infusione della speranza, senza mai stancarsi, mai abbattersi, mai arrendersi dinanzi alle difficoltà, pronto a sacrificare la vita perché il popolo di Dio e le nazioni si convertano e vivano. Ma tutto questo ancora non è sufficiente per svolgere la missione di salvezza; il Messia di Dio salverà il suo popolo per il dono della verità; egli conosce pienamente la volontà di Dio e pienamente l'annunzia, la vive, la proferisce. La Parola di giustizia diviene in lui luce che illumina ogni uomo, lampada che rischiara i passi incerti e vacillanti.</p>
<p>II DOMENICA T.O. Anno A / TI RENDERÒ LUCE DELLE NAZIONI (Is 49,3.5-6) / La salvezza che Dio si accinge a preparare per Israele non sarà sul modello antico; le gesta dell'esodo sono finite per sempre; Davide ed il suo regno sono anch'essi tramontati. Chi redimerà Israele sarà un umile "Servo" e lo libererà solo attraverso la predicazione della Parola; lo salverà perché gli annunzierà ogni giustizia, gli rivelerà la volontà del suo Signore. La parola diviene la potenza, la forza, più che la spada di Davide, più che l'accortezza diplomatica di Salomone, più che i prodigi compiuti da Mosè in Egitto e lungo il cammino di deserto verso la terra promessa. Con la sola parola, che egli proclamerà nello splendore della sua verità, egli rinnoverà i cuori e li ricondurrà a Dio. Il "Servo" si riapproprierà di quella vocazione universale, di salvezza per tutti i popoli, che era già stata manifestata nella vocazione di Abramo, ma che sovente Israele aveva dimenticato, trascurato, chiudendosi in se stesso e nei suoi privilegi che pensava fossero esclusivi per la sua stirpe.</p>
<p>III Domenica T.O. Anno A / IL POPOLO CHE CAMMINAVA NELLE TENEBRE (Is 8,23-9,3) / Le tenebre sono allontanamento da Dio, abbandono 	della sua santa legge, violazione dell'alleanza giurata, 	assenza di fedeltà e di amore per il Signore. La luce è riscatto, liberazione, amore, perdono, misericordia, verità, giustizia, sapienza, rinnovamento delle promesse divine. Essa infonde speranza, riaccende nel cuore l'amore, ravviva la fede, dona la pace, genera la giustizia, apportatrice di comunione e di solidarietà tra gli uomini, crea la volontà di servire il Signore, facendo ritorno alla sua casa per rimanervi per sempre. Essa è dono che solo Dio per concedere per la sua grande misericordia, per quell'amore che sempre previene il cuore, lo anticipa, lo inonda di gioia. Isaia vide tutto questo e lo preannunziò, lo predisse in prospettiva profetica: come presente di. Liberazione di un popolo che era schiavo e prigioniero in Babilonia; compiuto pienamente nei giorni di Gesù, la vera luce che viene per illuminare e per portare la gioia e la pace agli uomini che Dio ama.</p>
<p>IV Domenica T.O. Anno A / VOI TUTTI, POVERI DELLA TERRA (Sof 2,3;3,12-13) / Per la salvezza Dio vuole che l'uomo si consegni interamente a Lui, si abbandoni al suo cuore di Padre, ponga in Lui ogni fiducia, liberandosi da ogni superbia, orgoglio, vanagloria, che lo rendono il padrone della sua vita, il signore della sua storia, il legislatore dei suoi atti, lo schiavo della sua concupiscenza. Dio vuole l'uomo povero, umile, obbediente, docile, sottomesso, sempre pronto ad invocare il suo aiuto, perché gli conceda la forza di rimanere fedele ai comandamenti, sollecito nell'adempiere le esigenze dell'alleanza, con la convinzione di fede nel cuore che la salvezza viene dall'Alto. I poveri e gli umili sono i vincitori della storia; sono loro che danno alla vita il sapore della giustizia, della verità, della misericordia, della fede, perché vivono di ascolto del Signore e testimoniano che dal nulla Dio ha creato tutte le cose e dal nulla crea ogni giorno le condizioni di una vita umana che ha solo bisogno dell'amore del suo Creatore.</p>
<p>V Domenica T.O. Anno A / SPEZZA IL TUO PANE CON L'AFFAMATO (Is 58,7-10) / Pensare di dare qualcosa ma non di dare se stessi, non è agire secondo la vocazione originaria, quella che Dio ha scritto nell'uomo nell'atto stesso della sua creazione. Finché non si comprenderà che bisogna dare la propria vita per aiutare l'altro, si è fuori della vera fede. Noi siamo chiamati al raggiungimento della più alta perfezione nella similitudine e nella somiglianza con Dio e questa non può avvenire se non attraverso la volontà dell'uomo che sceglie di rispondere alla chiamata e dispone se stesso come dono ai fratelli, perché sia in tutto ad immagine e a somiglianza del suo Dio. Il discepolo del Signore, donando se stesso, dona tutto ciò che ha, poiché il dono della persona comporta necessariamente il dono di quanto si possiede materialmente ed anche spiritualmente. Questo principio di fede è tradotto da Isaia in un accorato appello a mettere i propri beni a servizio dei poveri, ma anche a disporre la propria intelligenza e volontà solo ed esclusivamente a servizio del bene, lottando ed impegnandosi perché tutto il bene sia fatto non solo da noi, ma anche, per nostro mezzo, dagli altri.</p>
<p>VI Domenica T.O. Anno A / L'ESSERE FEDELE DIPENDERÀ DAL TUO BUON VOLERE (Sir 15,15-20) / È proprio dell'uomo, attraverso il suo buon volere, sconfiggere il male, acquisire le virtù, vivere una vita onesta e santa, obbedire alla legge del Signore, osservare i comandamenti, restare fedele all'alleanza giurata. La volontà deve attingere la sua forza nel Signore Onnipotente, Creatore e Redentore dell'uomo, suo aiuto e sostegno, forza nella debolezza, sapienza nella stoltezza, fortezza nella fragilità, amore nell'odio, giustizia nelle trasgressioni, fedeltà nell'abbandono della legge santa. L'uomo può, con la forza che viene da Dio, compiere il bene; può e quindi deve volerlo; se lo vuole, può dominare se stesso, può governarsi e mantenersi sempre nel bene soprannaturale, a condizione che lo chieda al Cielo e si metta nella santa umiltà di non confidare in se stesso, ma sempre e comunque nel Dio che gli dà forza, sapienza, luce. Quando l'uomo comprenderà che è possibile operare il bene attraverso la preghiera che precede l'opera, l'accompagna e la segue, allora egli potrà fare grandi passi sulla via del bene e della fedeltà all'alleanza giurata.</p>
<p>I Domenica di Quaresima Anno A / NON MORIRETE AFFATTO! (Gn 2,7-3,7) / Dio, verità eterna ed immutabile nella natura, ha solo una Parola di vita per l'uomo. Satana invece, creatura fatta inizialmente buona da Dio, per un moto di superbia cambiò la sua natura, e da buona l'ha fatta divenire cattiva, malvagia. La sua parola non è più luce ma tenebra; così come è la sua natura egli parla. L'angelo del male comunica alla donna una parola di morte, di non verità, di falsità, di tenebre. Con il cuore trasformato Eva si presenta ad Adamo e gli annunzia una parola non più di vita, ma di morte, non di signoria, ma di schiavitù, non di libertà, ma di asservimento, non di pienezza di essere ma di limitatezza. Adamo ascoltò la sua voce e per lui fu la morte. Commessa la trasgressione, anche lui parla dal profondo del suo essere corrotto e getta su Dio la colpa della sua trasgressione. Egli ha commesso la disobbedienza perché la donna che Dio gli aveva posta accanto gli aveva dato dell'albero e ne aveva mangiato. Da quel giorno l'uomo ha sempre parlato dall'intimo del suo essere di peccato e continua a farlo conducendo nella morte i suoi fratelli.</p>
<p>II Domenica di Quaresima Anno A / VATTENE DAL TUO PAESE (GN 12,1-4) / Abramo ci insegna che la liberazione è un cammino permanente, è un andare verso Dio guidati dallo stesso Dio; e mentre si procede, attratti dalla sua voce, chiamati dal suo amore, si è invitati a lasciare ogni cosa; tutto deve cedere il posto alla sua voce. La salvezza è la conquista della più grande libertà; è perenne pellegrinaggio, marcia ininterrotta, cammino costante verso la Verità. Abramo è l'uomo dell'ascolto fedele; egli vive il suo presente solo come una tappa, un momento dal quale ripartire sempre; sarà dalla sua costanza a camminare dietro al Signore la riuscita della sua vocazione che diviene fondazione stabile e duratura di un processo di salvezza che abbraccerà l'intero genere umano. Viandante e pellegrino, egli è sospinto in avanti solo dall'amore per quella voce che costantemente lo chiama a non attaccarsi a nessun amore: né per un figlio nato dalla schiava che deve mandare via e né per l'altro, nato da Sara, che egli è chiamato a sacrificare, ma che poi gli è risparmiato, poiché per il Signore il sacrificio è solo quello del proprio cuore a Lui.</p>
<p>III Domenica di Quaresima Anno A / ANCORA UN POCO E MI LAPIDERANNO (Es 17,3-7) / Nei momenti bui e neri della storia, quando, a causa della ristrettezza della sua mente impacciata e priva della scienza di Dio, l'uomo vede il presente impossibile da vivere, lo scorge vuoto e deserto dinanzi a sé, urge che ci siano degli uomini di fede autentica, libera, audace, forte, irresistibile, non attaccabile dalla ruggine del dubbio e dell'umana incertezza. Per la loro fede il popolo deve continuare a sperare, deve porre tutta la sua fiducia nel Dio che dona la vita nella morte, che fa piovere il pane in quel deserto dove non può spuntare dal suolo, che fa scaturire l'acqua dalla roccia perché il terreno è troppo riarso perché possa contenerla. Se questi uomini per un solo momento cadono dalla fede, tutto il popolo languisce assieme a loro. Mosè venne meno per un attimo; in quest'istante disse parole insipienti, a causa delle quali egli non vide la terra promessa, non vi entrò, per ricordarsi che in futuro mai più dovrà vacillare, perché se lui vacilla, non solo lui non vi entrerà, ma neanche tutto il popolo che sulla sua fede si regge.</p>
<p>IV Domenica di Quaresima Anno A / ÀLZATI E UNGILO: È LUI! (1Sam 16,1-13) / Il prescelto da Dio è Davide, pastore di gregge, uomo semplice, dal cuore puro, forte, audace, difensore del debole contro il forte. Ma non per queste doti egli sarà in grado di fare il re in Israele; lo potrà perché lo Spirito del Signore è sceso su di lui e vi è rimasto per sempre. L'opera di Dio non si compie per capacità o per doti umane e neanche per scienza ed intelligenza acquisite. Per compiere l'opera di Dio è necessario lo Spirito Santo; è per Suo mezzo che un uomo può essere scelto e messo a capo di una comunità. Sarà solo il peccato, il muro che, separandoci da Lui, ci allontanerà anche da Dio, ci costituirà servi inetti nello svolgimento del ministero. Lo Spirito si serve di tutto quanto c'è in noi, ma tutto quanto c'è in noi non può mai supplire la carenza dello Spirito; se invece Lui è vivo dentro di noi, supplisce ad ogni nostra umana insufficienza. Davide non aveva esperienze di guerriero, ma la saggezza dello Spirito lo condusse a sconfiggere il gigante Golia, forte, robusto, esperto, un prode in battaglia. Questa la sua opera per chi si affida totalmente a Lui.</p>
<p>V Domenica di Quaresima Anno A / FARÒ ENTRARE IN VOI IL MIO SPIRITO E RIVIVRETE (Ez 37,12-14) / La visione delle ossa aride descritta da Ezechiele è la reale situazione del popolo del Signore; è anche la storia di ogni altro popolo che non conosce Dio e si muove per vie di insipienza, di empietà, di falsità, di confusione veritativa e di affermazione della vanità come via per l'edificazione dell'umana esistenza. Solo il profeta di Dio vede questo totale disastro spirituale e solo lui avverte l'inefficienza e la non idoneità dei mezzi umani a poter ridare la vita. Di questi mezzi sulla terra non ne esistono; non è in potere di chi giace nella valle, osso assieme alle altre ossa, operare la rigenerazione, il ritorno in vita. Questa è data solo da Dio, ma Dio la dona attraverso i suoi profeti, che chiamano lo Spirito che deve creare nel cuore un sano pentimento perché l'uomo ritorni al suo Signore e Creatore, a colui al quale ogni vita appartiene e al quale è dovuta l'obbedienza e l'osservanza dei comandamenti che sono la via attraverso la quale la vera vita ridiscende e si conserva sulla terra.</p>
<p>Domenica delle Palme Anno A / RENDO DURA LA MIA FACCIA COME PIETRA (Is 50,4-7) / Nel mistero del Messia si trova un doppio movimento: da Dio e dall'uomo. Dall'alto c'è Dio che ogni mattina fa attento l'orecchio del suo Servo, perché ascolti secondo coscienza ed intelligenza illuminata, saggia, perfetta e dall'altra la volontà del Servo che si abbandona con docilità, come un buon discepolo del Signore, affinché sia da Lui reso perfetto in tutto nel compimento della missione. Ma c'è anche la forza del male che si abbatte contro di lui per togliergli la vita, per indurlo ad abbandonare con ogni genere di sofferenza, corporea e spirituale. Il Messia trionfa sulla sofferenza perché sa che a motivo di essa il Signore lo ristabilirà nella sua gloria e gli darà per questo in dono la moltitudine. Egli salva il mondo, non perché ha sofferto, ma perché ha offerto la sofferenza per restare amico di Dio, obbediente alla sua volontà, per rimanere fedele al suo amore, per dimorare nell'osservanza del suo comandamento.</p>
<p>SS. Trinità Anno A / IL SIGNORE, IL SIGNORE (Es 34,4-6.8-9) / Israele ha tradito il patto, deve morire. Ma il Signore non è colui che cancella dal suo libro, è invece il Dio che continuamente riprende il dialogo con l'uomo, perché questi impari finalmente ad obbedire. Nel deserto abbiamo la vera manifestazione del suo agire:: "Il Signore, il Signore, Dio misericordioso e pietoso, Egli è lento all'ira e ricco di grazia e di fedeltà". È questa la sua essenza, Egli è il Dio che sa e vuole perdonare; ma è anche il Dio dinanzi al quale un giorno bisognerà presentarsi per rendere conto di ogni infedeltà all'alleanza giurata. Il Signore è lento all'ira, è lento perché non vuole la morte del peccatore, ma che si converta e viva e per questo, prima di riversare la sua ira sulla terra, Egli attende l'ora del ritorno di chi ha rotto l'alleanza, nella fedeltà e nell'osservanza della parola data. Il perdono di Dio è sempre in vista del pentimento, del ravvedimento, della conversione, perché l'uomo viva quel patto di amore e di giustizia, nell'obbedienza ad ogni onere assunto. / / SS. Corpo e Sangue di Cristo Anno A / TI HA NUTRITO DI MANNA (Dt 8,2-3.14-16) / Israele ebbe un futuro di vita in una terra di deserto, non per un giorno, ma per quarant'anni; ora invece ha un'esistenza di morte in un luogo nel quale scorre latte e miele. Perché il deserto ha prodotto la vita e il giardino la morte? Perché il luogo inospitale fu colmo di prodigi, mentre la terra promessa si rivelò una trappola di morte? La risposta è una sola: non è la terra, non sono i luoghi, le capacità umane, i ritrovati della scienza, della tecnica, del progresso, non sono le alleanze politiche e neanche le grandi costruzioni finanziarie, economiche o altro che danno la vita. La vita la dona solo la Parola di Dio, l'obbedienza al comando del Signore, la fedeltà all'alleanza stipulata, l'osservanza a quanto promesso al Dio Liberatore. La Parola di Dio è il Pane della vita, della libertà, della gioia, della felicità; essa dona gusto e sapore ai giorni dell'uomo e li conserva nella pace e nell'amore. La storia di miseria e di schiavitù deve insegnare all'uomo che solo questo Pane può salvarlo ed egli lo deve mangiare per gustare la vita vera in tutta la sua pienezza.</p>
<p>XI Domenica T.O. Anno A / SE VORRETE ASCOLTARE LA MIA VOCE (Es 19,2-6) / Il Signore vuole che il suo popolo diventi un regno di sacerdoti, una nazione santa, sua proprietà tra tutti i popoli. Sacerdote è colui che offre la sua vita a Dio senza bisogno di mediazione. Tutto Israele, non solo Mosè, o alcuni uomini particolari, deve entrare in questa familiarità con Lui, deve poter accedere a Lui direttamente. Il popolo è nazione santa perché chiamato a manifestare a tutte le genti la luce della verità, della pace, della libertà, della giustizia, dell'amore, della compassione, della misericordia, del perdono e di ogni altro bene che sono l'essenza stessa dell'unica santità che è solo Dio. Sia il sacerdozio universale che la santità sono frutto del rimanere di Israele nella Parola di Dio. Proprietà tra tutti i popoli lo diverrà se ascolterà il Signore, altrimenti egli sarà spazzato via al pari di ogni altro che non ascolta il Signore. Israele ora sa dove è la fonte della sua vita presente e futura, essa non è in se stesso, ma in Dio ed in Lui dovrà attingerla attraverso un ascolto sempre fedele.</p>
<p>XII Domenica T.O. Anno A / IL SIGNORE È AL MIO FIANCO (Ger 20,10-13) / Geremia sente la potenza del male attorno a lui; avverte minacciosa l'ombra della morte che sempre spia i suoi passi. Nonostante questo pericolo che attenta la sua vita, egli sa che suoi nemici, che sono i nemici di Dio, non possono prevalere su di lui, il Signore glielo ha promesso: "Ti muoveranno guerra, ma non ti vinceranno". Sa che il Signore lo ha liberato e lo libererà ed è su questa certezza che egli può continuare a fare il profeta, può andare tra i suoi a manifestare la volontà di Dio che è di totale distruzione di Gerusalemme a causa della loro inconversione e impenitenza. La solitudine del profeta è la sua croce, ma è anche la via della sua vicinanza a Dio. Egli sa che può solo confidare nel Signore che lo ha mandato, essendoci attorno a lui un popolo sordo, che non solo non vuol sentire, rifiutandosi di ascoltare il richiamo della verità e della luce, vuole anche sopprimere il profeta per non sentire più la verità e per non vedere più la luce, per non convertirsi e cambiare vita, per non ritornare più al Signore suo Dio.</p>
<p>XIII Domenica T.O. Anno A / CHE COSA SI PUÒ FARE PER QUESTA DONNA? (2Re 4,8-16) / Eliseo è profeta del Dio Altissimo; percorre villaggi, paesi e città della Palestina per portare il conforto della Parola del Signore in un tempo in cui l'idolatria imperversava in Israele. Una donna lo accoglie nella sua casa e gli offre anche la piccola comodità di una stanzetta al piano superiore e di una lampada perché possa riposare indisturbato ed anche occuparsi nel silenzio delle cose del suo Dio. Ma questa donna non ha figli; lei che aveva permesso al profeta di Dio che la sua vita potesse trovare un poco di riposo e di sollievo, ora dal profeta viene ricompensata con una promessa: anche dal suo grembo sarebbe sbocciata la vita, anche il suo seno sarebbe stato fecondo, e questa promessa si sarebbe compiuta assai presto, nel giro di un anno. Potenza di vita che sono questi uomini di Dio; essi non hanno mezzi materiali, sono però carichi di potenza dall'alto con la quale fanno scaturire la vita dove c'è aridità, fanno brillare la luce dove c'è solo ombra di morte; lo Spirito è la loro forza e la Parola di Dio in loro la fonte di ogni vita.</p>
<p>XIV Domenica T.O. Anno A / UMILE, CAVALCA UN ASINO (ZC 9,9-10) / Zaccaria vede nel re che verrà a costruire il regno di Israele un uomo mite, che diffonde attorno a sé la pace, che costruisce la giustizia tra le genti. Egli viene mansueto su un puledro per manifestare ad Israele che il suo di regno è ben diverso da quello che essi attendono. Egli farà sparire le armi da guerra, farà indossare solo gli abiti della pace, farà rivestire ognuno di umiltà, di mansuetudine, di giustizia e di misericordia verso tutti. Con la visione di Zaccaria nasce un nuovo re ed un nuovo regno; per mezzo di Lui nasce una nuova civiltà, un popolo veramente nuovo, l'uomo della giustizia e della pace, che vuole portare sulla terra la concordia e la fratellanza universale. Il re, che Zaccaria vede, trionferà sull'ingiustizia, sull'empietà; manifesterà al mondo la vittoria di Dio che è dono di libertà e di amore, di verità e di luce per ogni uomo. Questa è la vittoria del nuovo re che il Signore annunzia per il suo popolo in un tempo in cui il sogno e la chimera di una grandezza terrena intramontabile fa breccia nei cuori e rischia di condurli alla delusione ed anche all'infedeltà.</p>
<p>XV Domenica T.O. Anno A / NON RITORNERÀ A ME SENZA EFFETTO (Is 55,10-11) / A che serve predicare, annunziare, proclamare, gridare la Parola del Signore se nessuno ascolta, se nessuno vuole prestarvi fede, se avviene come se mai essa fosse stata ascoltata da orecchio umano? La Parola non produce per il fatto che cade in un cuore buono che l'accoglie e la porta a maturazione; essa opera perché è stata detta; il suo annunzio ha già dato un frutto perché proclamata e divulgata secondo il volere di Dio. Il predicatore del Vangelo non guarda ai frutti della sua predicazione; scruta la bontà del seme che sparge nei cuori; sta attento per essere fedele a quanto il Signore ha detto. L'efficacia della predicazione non dipende né da chi annunzia, né dai frutti che il missionario a volte potrebbe anche attendersi. I frutti sono del Signore, è Lui che deve raccoglierli e li raccoglierà a suo tempo. Compito dell'inviato di Dio è quello di credere fortemente, impegnando tutta la sua vita, sapendo che chi semina produrrà certamente un frutto di salvezza, ma chi lo conosce è solo il Signore, solo Lui sa cosa e quanto la Parola fa scaturire nei cuori, solo Lui vede dove e quando raccogliere ciò che il seme sparso ha fatto maturare.</p>
<p>XVI Domenica T.O. Anno A / IL GIUSTO DEVE AMARE GLI UOMINI (Sap 12,13-19) / Meditando sulle grandi opere del Signore, scrutando la storia con occhio guidato dallo Spirito Santo, i giusti scorgono in essa i segni della grande misericordia di Dio, di quella pazienza infinita che attende che il peccatore si penta, perché venga accolto con amore nella casa della verità e della giustizia. Contemplando il Signore, anche l'uomo deve imparare la misericordia, il perdono, la grande carità, la pazienza, ogni altra virtù che lo spinge a desiderare la conversione del peccatore, senza scagliarsi contro per abbatterlo, o peggio per invocare su di lui la morte. Dio è la misericordia e il perdono, Egli attende che il peccatore torni pentito per imbandire un banchetto di festa. L'indulgenza di Dio deve essere anche pietà del cristiano. Quanti sono senza compassione, sono vendicativi, vogliono la ricomposizione materiale della giustizia, costoro non sono con Dio, perché Lui è la misericordia e il perdono, Lui è la compassione e la pace, sa perdonare tutto, sa attendere che il peccatore torni nella sua alleanza di vita e di gioia.</p>
<p>XVII Domenica T.O. Anno A / CHIEDIMI CIÒ CHE IO DEVO CONCEDERTI (1 Re 3,5-12) / Ciò che è del Signore deve essere governato solo secondo la volontà divina. Salomone deve reggere il popolo dell'alleanza, ma lui non è stato annullato nella sua volontà, non è stato liberato dalla sua inesperienza. Dio sa di che cosa l'uomo ha bisogno, ma vuole che sia lui a chiederglielo con preghiera costante. Prendere coscienza di ciò che manca è dovere di giustizia per ogni amministratore del Signore, sia esso re, sacerdote, o profeta; domandare a Dio che aggiunga con la sua grazia quanto non si possiede è grande umiltà. Salomone è privo di sapienza, la chiede al Signore, che gliela concede. Ora può governare secondo verità, poiché potrà guidare ogni suo suddito sulla via della giustizia e della santità. Ma dovrà sempre riflettere e pensare, dovrà chiedersi ogni giorno se il suo cuore necessita di qualcos'altro per chiederlo ancora. La preghiera che nasce da una coscienza che vede il bene da fare ma anche i limiti che impediscono la sua attuazione è l'unica via praticabile per il perfetto compimento della volontà di Dio.</p>
<p>XVIII Domenica T.O. Anno A / IO STABILIRÒ PER VOI UN'ALLEANZA ETERNA (Is 55,1-3) / Solo in Dio è la vita, la gioia, la sazietà e sono offerte all'uomo come dono gratuito del suo amore. Senza Dio tutto è costoso, tutto ha un prezzo, ma il prezzo che si paga non produce nessun effetto di gioia, di vita, di sazietà; ciò che si acquista non nutre e ciò che si compra non disseta. Ora che dal suo esilio ha provato che fuori di Dio c'è solo miseria, morte, lutti, affanni, schiavitù, perdita della libertà, oppressione, umiliazioni, soffocazione delle più alte ispirazioni, insuccesso e vanità, Israele è nella condizione ottimale di porgere l'orecchio alla Parola del Signore, di ascoltare il Suo invito, di entrare nuovamente nell'alleanza giurata. Ora che il popolo ha fatto l'esperienza della nullità senza Dio, può decidersi di conquistare il tutto con il suo Signore, ma per questo deve entrare nell'osservanza dell'alleanza eterna, che Dio vuole stabilire con lui. Dalle macerie della sua storia di morte Israele potrà ora confessare la verità di tutte le parole ascoltate e se vuole può veramente stipulare una alleanza imperitura che lo manterrà in vita per sempre.</p>
<p>XIX Domenica T.O. Anno A / ELIA SI COPRÌ IL VOLTO CON IL MANTELLO (1Re 19,9-13) / Molti uomini vorrebbero una presenza di Dio forte, subitanea, immediata, finalizzata a separare i buoni dai cattivi, i giusti dagli ingiusti, la verità dalla falsità, l'idolatria dalla retta fede, l'amore dall'odio, la bontà dalla malvagità con una sua azione perentoria, visibile, eclatante. Dio si manifesta invece come amore, misericordia, dolcezza, attesa, pazienza, sopportazione, volontà di bene, desiderio di salvezza, invito alla conversione e alla santità. Lo fa in un modo quasi invisibile, attraverso la dolcezza, la mitezza, la mansuetudine, la soavità, la bontà del cuore; agisce come vento leggero, come brezza che porta sollievo senza operare sconvolgimenti esterni. Se la sua manifestazione è in questa pacatezza, allora anche il fedele discepolo di Dio deve necessariamente cambiare, anche lui deve essere l'uomo della misericordia, del dolce invito, del richiamo d'amore, perché tutti possano sperimentare la santità del nostro Dio e affidarsi alla sua misericordia di Padre; per questo deve cambiare lo zelo di giustizia in amore e quello di vendetta in misericordia.</p>
<p>XXI Domenica T.O. Anno A / SE EGLI APRE, NESSUNO CHIUDERÀ (Is 22,19-23) / Il popolo del Signore cammina sulla retta via, rimane fedele all'Alleanza giurata e stipulata solennemente al Sinai, se è ben governato, se è retto da persone sante, giuste, pie, che hanno il senso della fede e sanno cosa significa essere alleati di Dio e aver prestato giuramento di ascoltare la sua parola e di metterla in pratica. Grande è la responsabilità di colui che è chiamato a governare, a vigilare, a tracciare per Israele cammini di verità e di giustizia, nella fedeltà al Signore, nella comunione di vita con Lui. Quanti sono guida devono essere luce sicura, fiaccola di verità, chiave di salvezza, fondamento solido, baluardo a difesa della fede, certezza contro ogni dubbio, sicurezza di Parola divina nelle molte parole vane dell'uomo, senza alcun contenuto di verità e di giustizia. Chi regge le tribù di Giacobbe deve essere un faro di fede, il primo assertore che l'unica alleanza possibile è quella con il Signore; tutte le altre non sono alleanze di vita ma di morte, non sono di prosperità e di benessere, ma di miseria e di schiavitù fisica e spirituale.</p>
<p>XXII Domenica T.O. Anno A / SONO DIVENTATO OGGETTO DI SCHERNO (Ger 20,7-9) / Geremia, uomo della verità, deve sfidare un popolo di illusi, di ciechi e di sordi, che confida nella carne e in alleanze senza Dio e contro di Lui, dalle quali spera di ottenere la salvezza, venendo così a contraddire la sua stessa essenza: esso esiste come popolo libero proprio in virtù dell'alleanza divina. L'ira dei molti, la loro furia omicida e ostilità a Dio si abbattono sul profeta per distruggerlo. Egli vorrebbe desistere, smettere, ma in lui la divina Parola ha preso dimora come fuoco, che brucia e consuma ogni sentimento di paura e di scoraggiamento, che incendia il cuore di verità, di desiderio di amore e di obbedienza al Padre di ogni verità. Geremia si vede come un sedotto dal Signore, un attratto appassionatamente dal suo amore, uno che si è lasciato vincere; egli è un conquistato dall'amore eterno, contro il quale non c'è più nessun ostacolo, né da parte di quanti sono ostili e ribelli al Signore, né da parte della sua stessa natura, verso cui egli non può fare nulla; il fuoco messo nel suo cuore è più forte della carne e anche questa deve lasciarsi bruciare dall'amore che discende dall'alto.</p>
<p>XXIII Domenica T.O. Anno A / IO TI HO COSTITUITO SENTINELLA PER GLI ISRAELITI (Ez 33,7-9) / Dio costituisce Ezechiele sentinella del suo popolo; egli dovrà ascoltare quanto il Signore gli dice per poi riferirlo agli Israeliti, fedelmente, senza nulla aggiungere e nulla togliere. La libertà e la schiavitù morale e fisica del popolo sono nella sua parola; egli è pienamente responsabile e dovrà pagare con la sua vita ogni errore di omissione, di alterazione, di manomissione, di contraffazione della Parola che il Signore gli ha comandato di dire. La profezia si arricchisce ora della dimensione della responsabilità personale in ordine alla vita o alla morte, causata dal compimento secondo giustizia e verità della missione ricevuta oppure dal non riferimento o dalla trasformazione della Parola di Dio. La profezia è via di vita; chi la svolge falsamente trascina il popolo del Signore nella morte, ma di questo egli dovrà rendere conto. Non si può vivere un tale ministero alla leggera, sommariamente, nella confusione. La vita del mondo è nella bocca e sulle labbra del profeta, questo egli deve sapere per vivere santamente il suo ministero, oggi e per sempre.</p>
<p>XXIV Domenica T.O. Anno A / PERDONA L'OFFESA AL TUO PROSSIMO (Sir 27,30-28,7) / Il credente è un perdonato da Dio, un accolto dalla sua misericordia, un rigenerato dal suo amore, uno cui il Signore non tiene in conto i peccati. È anche un essere fragile, peccatore, che ha sempre bisogno che Dio lo perdoni. Inoltre, continuamente viene invitato al pentimento, alla conversione, e chi lo invita a pentirsi e a convertirsi è il Signore offeso, tradito, abbandonato, rinnegato, oltraggiato. Ne consegue che anche lui verso il suo simile deve avere lo stesso atteggiamento; deve essere pieno di misericordia e andare verso colui che lo ha offeso e chiedere che voglia ristabilire con lui una relazione di bontà, di amore, di perdono, di misericordia, di pace. Al credente non è consentito possedere, o conservare nel cuore odio, rancore, desiderio di vendetta, né alcunché di simile; se questo avvenisse, egli si metterebbe fuori del sentiero di Dio. Egli deve avere coscienza che il suo peccato può essere solo perdonato per puro atto di amore; deve sapere che il Signore ha sottoposto il perdono divino al perdono cristiano ed umano verso i suoi fratelli.</p>
<p>XXV Domenica T.O. Anno A / LE VOSTRE VIE NON SONO LE MIE VIE (Is 55,6-9) / Se Israele vuole vivere deve convertirsi, abbandonare la sua empietà, fare ritorno al Dio dell'alleanza, rientrare nell'osservanza della Parola del suo Signore; deve dimenticare le vie umane ed incamminarsi su quelle divine. Il profeta manifesta ad Israele la differenza, la distanza, l'opposizione che regna tra le due vie, quella di Dio e quella dell'uomo, tra le due non c'è punto di contatto, non c'è alcuna possibilità di incontro; la via di Dio è di pace e di benedizione per Israele; quella dell'uomo è di morte e di desolazione. Israele ora che sa dove conduce la sua via: nel baratro di un esilio senza speranza, può anche sperimentare dove porta quella di Dio: ad una sicura liberazione, ad un ritorno nella terra dei padri, ad un ristabilimento della sua dignità. Questa via si percorre attraverso una radicale conversione, in un abbandono totale dei pensieri dell'uomo per accogliere come fonte di vita solo i comandamenti del Signore, che fino ad oggi Israele non aveva voluto seguire e per questo era stato cancellato come popolo e come nazione.</p>
<p>XXVI Domenica T.O. Anno A / EGLI CERTO VIVRÀ E NON MORIRÀ (Ez 18,25-28) / Dio è sapienza, giustizia, amore, carità, imparzialità; Egli agisce con l'uomo secondo l'abbondanza della sua misericordia ed anche quando vorrebbe riversare la sua ira, Egli è lento, perché attende che il peccatore si converta per avere la vita. L'uomo, al contrario, pensa spesso cose inique; il giusto dovrebbe essere sempre considerato giusto, mentre per il peccatore non dovrebbe esserci alcuna via di redenzione e di salvezza. Invece c'è la possibilità che il giusto si perverta e che il peccatore si converta, che diventi un altro uomo. Il Signore guarda il cuore sia di chi si pente e sia di chi torna a peccare, e agisce con ciascuno secondo il suo stato attuale. Su questa terra non ci sono stati acquisiti per sempre; per questo chi è giusto pensi a rimanere tale e non confidi nella sua giustizia, e chi è peccatore si preoccupi di modificare la sua condotta, se vuole essere gradito e accetto a Dio. Questo è il pensiero divino che l'uomo deve mettere nel suo cuore, la via nuova che egli deve percorrere, per trovare grazia dinanzi a Dio.</p>
<p>XXVII Domenica T.O. Anno A / IL MIO CANTICO D'AMORE (Is 5,1-7) / Custode della vigna è il Signore, è Lui il suo muro di cinta e la torre di vigilanza, è Lui che pone ogni attenzione a che Israele non sia distrutto. Ma tutto questo Egli lo fa per chi rimane fermo ed ancorato ai comandamenti; invece Israele si è abbandonato ad ogni genere di ingiustizia, di malvagità, di trasgressione, di violenza, di oppressione, di spargimento di sangue; si è reso sordo ad ogni grido di richiamo da parte del suo Dio. Il cantico della vigna è la manifestazione di un cuore, quello di Dio, tradito, offeso, dimenticato nel suo grande amore, ma anche ingannato, raggirato, profanato, desacralizzato. È il cantico della decisione di Dio di abbandonare per un poco Israele a se stesso, perché impari che senza di Lui egli non è; egli può essere solo con il suo Dio, ma questi è nella Legge e nei comandamenti. Poiché ha deciso di essere senza comandamenti, Israele è anche senza Dio; se è senza di Lui ci sarà sui suoi passi solo la morte. Dio è la vita; senza di Lui è la distruzione; senza cinta di riparo è la fine della buona vigna piantata da Dio sopra il fertile colle di Sion.</p>
<p>XXVIII Domenica T.O. Anno A / LA MANO DEL SIGNORE SI POSERÀ SU QUESTO MONTE (Is 25, 6-10) / La gioia del convito, nel quale ognuno mangia a sazietà e gusta a suo piacimento cibi che nel momento attuale neanche si possono immaginare, esprime il ritorno di Dio in mezzo al suo popolo. Il Signore ha abbandonato Israele a se stesso e in pochi giorni si è colmata per lui la misura della sua rovina. Proprio in quest'ora di miseria e di schiavitù, il profeta annunzia il ritorno degli esiliati in Sion, ma la loro venuta è ricca di promesse divine, colma di ogni abbondanza di cibi e di bevande. Dio sarà di nuovo con il suo popolo, verrà nuovamente a dimorare nella santa Gerusalemme, vivrà con loro, perché loro sono tornati, nel pentimento e nella fede, a compiere la volontà di Dio. Questa visione del profeta si compie ogni giorno in cui un uomo si converte ai comandamenti e fa della volontà di Dio la sua volontà; è in questo momento che il Signore ritorna in mezzo al popolo con l'abbondanza dei suoi doni di grazia e di misericordia. La vita dell'uomo è solo in Dio, in Lui bisogna sempre attingerla, rientrando nella legge e nell'osservanza del patto giurato.</p>
<p>XXIX DOMENICA T.O. Anno A / NON ESISTE DIO FUORI DI ME (Is 45,1-6). / Israele è attualmente in esilio, nella schiavitù. Potrà mai Dio liberarlo da una regione così lontana e da un popolo così forte? Il profeta Isaia dona la risposta. Dio può liberare il suo popolo da una terra straniera e da un popolo così violento, perché Lui è l'unico Dio, l'unico Signore. Egli comanda e ogni uomo si mette al suo servizio; ogni altro, e non solo Israele, all'occorrenza è costituito servo del Signore per compiere la sua opera. Ministro per la liberazione dalla schiavitù è Ciro; è lui che da Dio viene costituito servo, viene reso agile e spedito, perché gli esiliati possano raggiungere sani e salvi la loro terra. Il Signore solo è Dio e nessun altro; Egli solo è il Dio di tutto l'universo; gli altri dei sono solo idoli, nullità; sono creazione della mente dell'uomo, desiderio del suo cuore. Solo il Dio di Israele ha in mano la chiave della storia. Di questo Israele deve convincersi, convertendosi e prestando al Signore il culto dell'obbedienza vera al comandamento dell'amore, alla sua legge di benedizione e di vita.</p>
<p>XXX DOMENICA T.O. Anno A / IO SONO PIETOSO (ES 22,21-27) / Dio vuole che i figli di Israele siano nel mondo immagine viva del suo amore. Essi dovranno avere sulla terra il posto di Dio e manifestare ad ogni popolo la bellezza infinita dell'amore del loro Creatore e Signore. Dovranno vivere l'amore del loro Dio, esercitandosi perennemente nella carità, iniziando da coloro che sono i più esposti, i forestieri. Proprio da costoro il Signore vuole essere riconosciuto nella sua pietà, nel suo amore. Il forestiero è per i figli di Israele un memoriale vivente: vedendolo si dovranno ricordare che anche loro sono stati stranieri in terra d'Egitto e solo per misericordia di Dio sono stati liberati. Bisognosi sono anche le vedove, gli orfani, i poveri della terra; verso di loro i figli di Israele dovranno rivelare e compiere l'amore pietoso e misericordioso del loro Dio. È grande l'amore che il Signore ha verso l'uomo ed è universale; Israele deve far sì che attraverso il suo amore tutto il mondo creda nella bontà e nella pietà soccorritrice del loro Dio. Questa la sua vocazione e la sua missione nel mondo.</p>
<p>XXXI Domenica T.O. Anno A / AVETE USATO PARZIALITÀ RIGUARDO ALLA LEGGE (Ml 1,14-10) / Il sacerdote è l'uomo della parola di Dio, le sue labbra devono proferirla integra, pura, nella più grande imparzialità, nella pienezza dei suoi contenuti, in ogni sua affermazione, disposizione, desiderio, suggerimento. Sacerdote e parola devono essere un'unica inscindibile realtà, una cosa sola. Il Sacerdote deve essere parola di Dio in mezzo al suo popolo, tra gli uomini. Quando egli non è più l'uomo della parola integra, quanto fa non serve né a Dio né all'uomo. La parzialità non è la parola di Dio, è solamente parola d'uomo, anche se proferita come parola del Signore. La pastorale trova in questa parzialità il suo fallimento, la sua vanificazione; ogni azione senza la pienezza della parola di Dio diviene puro formalismo, come formalismo diviene anche il culto. Quando un sacerdote usa parzialità riguardo alla parola di Dio, egli rende spregevole il Signore, lo rende semplicemente non credibile. Quando invece si fa l'uomo della parola vera, tutto il popolo di Dio potrà ritrovare il suo posto nel comandamento del Signore, potrà rivestirsi di vita e di benedizione.</p>
<p>XXXII Domenica T.O. Anno A / LA SAPIENZA È RADIOSA E INDEFETTIBILE (Sap 6,12-16) / La sapienza è luce divina, eterna, radiosa e indefettibile che rivela l'invisibile. Essa non nasce dal cuore dell'uomo, discende da Dio, è data in dono dal Signore a quanti la cercano, la desiderano, la invocano con preghiera costante, si impegnano a riflettere su di essa. Il possesso della sapienza diviene così dono e ricerca, elargizione e studio, regalo di Dio e lavoro dell'uomo. Ognuno deve domandare a Dio la sapienza, ma deve anche mettere ogni impegno perché la faccia crescere nel cuore, fino a farla divenire in lui forte, irresistibile, compagna perenne della sua vita. Per mezzo di essa l'uomo sarà sempre rivolto verso il Signore, camminerà verso di lui, lo raggiungerà, compirà sempre la sua volontà. La sapienza è tutto per l'uomo, chi la possiede ha trovato la perla preziosa, il tesoro dall'inestimabile valore; chi la trova, trova la vita, perché la sapienza è la via della vita. Chi è esperto in essa, giorno per giorno impiega tutte le sue forze per indicare ai fratelli la sua sorgente; egli ha trovato in essa la vita, vuole che tutto il mondo la trovi per gustarla in eterno.</p>
<p>XXXIII Domenica T.O. Anno A / LA DONNA CHE TEME DIO È DA LODARE (Pro 31,10-31) / Non c'è esistenza pensabile, realizzabile, immaginabile, se non nel timore del Signore. Temere il Signore è desiderare la sua volontà, è scoprire i suoi disegni di amore e di salvezza, è pensarsi in Dio, nel suo cuore; è volersi secondo la sua volontà e non secondo la nostra, è ricercare in lui l'unica via possibile per realizzarci. Temere il Signore è fare della sua parola l'unica legge; pensarsi in Dio e secondo la sua volontà è vedersi e realizzarsi nel disegno che egli ha posto nel cuore dell'uomo e della donna quando li ha creati in unità, ma diversi, differenti, maschio e femmina, uomo e donna, perché da questa differenza, da questo diverso dono nascesse il bene per tutta l'umanità. Temere il Signore diviene pertanto pensarsi, vedersi, scoprirsi, costruirsi donna secondo Dio, non secondo gli uomini; per fare questo occorre la libertà, la fortezza, la scienza e la sapienza dello Spirito Santo; urge quel costante andare a Dio perché solo nella sua verità è possibile scoprire, vedere ciò che lui vuole che realizzi e compia questo grande mistero che è la donna secondo Dio.</p>
<p>Nostro Signore Gesù Cristo, Re dell'universo / IO STESSO CERCHERÒ LE MIE PECORE (Ez 34,11-17) / Il Signore promette che egli stesso, di persona, verrà e si prenderà cura del suo gregge; sarà proprio lui a guidarlo, custodirlo, proteggerlo non solo dagli agenti esterni, ma anche da tutti quei fattori interni di ingiustizia e di sopraffazione tra pecora e pecora. Il Signore compie questa sua Parola in Cristo Gesù, il buon Pastore, colui che veramente si è preso e si prende cura delle sue pecore con il dono della sua vita. In lui ogni altro pastore troverà la verità, la carità, la speranza e la fede per svolgere con santità l'opera del Signore. Anche Gesù ha bisogno di pastori umani, di sacerdoti che conducano il suo gregge ai pascoli del suo corpo; da questa loro partecipazione santa al suo sacerdozio dipenderà la crescita del suo ovile. Nella santità del suo consacrato, Gesù pasce il suo gregge di verità; nella ministerialità lo pasce di grazia. Se Gesù non potrà pascere personalmente il suo gregge di verità, perché il suo consacrato non è santo; il nutrimento sacramentale non preserva il gregge dal male esterno, né dal male interno, dalla sopraffazione tra pecora e pecora.</p>
<p>I Domenica di Avvento Anno B / NOI SIAMO ARGILLA E TU COLUI CHE CI DÀ FORMA (Is 63,16-19;64,1-7) / Nella fede, Israele si vede nelle mani di Dio argilla sempre da modellare. A niente serve l'argilla se non per essere lavorata; ma chi può lavorarla è solo il Signore; da qui la preghiera accorata, incessante, perché il Signore ritorni, ridiscenda dal cielo, cammini con il suo popolo, cambi il loro cuore, la loro mente. Solo con il suo potente intervento il cuore ritornerà a Dio e ricomincerà ad amare; il lavoro di Dio deve essere perenne, fino al completamento dell'opera, fino a che l'argilla non riceva la sua forma definitiva, ultima; mai egli deve interrompere il lavoro, altrimenti la "pasta" non sarà più buona a nulla, come ora lo è Israele, perché ha creduto di poter pensare o fare qualcosa da sé. Quando la fede arriva a questa sublimità, essa sicuramente fa un passo in avanti, fa il passo necessario per divenire forte, adulta, matura. Con essa nel cuore il Signore può nuovamente iniziare a dare forma al suo popolo. Ritrovata la fede, il popolo può iniziare a chiedere al Signore che voglia plasmarlo e formarlo conformemente alla sua divina volontà.</p>
<p>II Domenica di Avvento Anno B / PARLATE AL CUORE DI GERUSALEMME (Is 40, 1-11) / Tutto rifiorisce e riprende vita quando il Signore è con l'uomo; anche il deserto diventa una fertile pianura con abbondanza di acqua e di ogni altra pianta che produce frutti per il suo popolo. Di questo deve essere convinta Gerusalemme; il suo cuore deve ricominciare ad esultare per il suo Dio che viene ad abitare nuovamente in mezzo ad essa, ma il suo Dio viene da lontano, da Babilonia, con i profughi, con i superstiti della grande cattività. Se viene con i miseri e con i deboli, con quelli che umanamente non sono più, vuol dire che Israele deve abbassare la testa, piegare il collo, smetterla con la superbia e con ogni alterigia; deve fidarsi ed abbandonarsi interamente nelle braccia del suo Dio. Solo nell'ascolto della sua parola è la vita, solo nei comandamenti divini è il suo futuro. Il futuro dell'uomo non è l'uomo, non è la terra, non sono le cose, non è la società; il futuro dell'uomo è Dio; è Dio, se Dio è oggi anche il suo presente, la sua verità, la sua grazia, la sua alleanza.</p>
<p>III Domenica di Avvento Anno B / LO SPIRITO DEL SIGNORE DIO È SU DI ME (Is 61,1-11) / Non è l'uomo principio di salvezza, né i suoi mezzi: invenzioni, scienza, arte, tecnica ed ogni altro ritrovato della sua umana intelligenza. Unico principio di redenzione, unico fondamento per la costruzione di un futuro ricco di grazia e di benedizione, è Dio. Israele ancora non ha compreso, non è entrato nell'ottica della vera fede, non sa che la sua ricostruzione avverrà dal nulla della sua esistenza fatta di povertà, schiavitù, tanta miseria spirituale e materiale. Il Signore lo sta per ricreare dal niente del suo essere e della sua storia. Una pioggia abbondante fa ritornare in vita una terra deserta e inospitale; il popolo dell'alleanza riarso e bruciato viene reso fecondo di grazia e di verità dalla pioggia divina e questa pioggia, che è lo Spirito di Dio, si poserà su di un uomo, sul Servo del Signore che deve venire per portare ad Israele l'annunzio dell'anno di grazia, la buona novella che la sua schiavitù è finita. Finisce perché il Messia farà piovere sulla terra l'abbondanza della grazia e della verità.</p>
<p>IV Domenica di Avvento Anno B / IL TUO REGNO SARÀ RESO STABILE PER SEMPRE (2Sam 7,1-16) / Discendenza di Davide non sono i suoi molti figli; discendenza è uno solo: Cristo Gesù, il Messia benedetto che viene nel nome del Signore per instaurare sulla terra il regno di Davide. Con Cristo il regno di Israele diviene regno di Dio, i cui confini non sono più gli angusti territori della Palestina. Ogni uomo di ogni nazione, tribù, lingua e cultura è chiamato a divenirne parte in Lui. Il regno di Dio non è solo lo spazio e il tempo di questo mondo, è ben oltre; inizia su questa terra e continua la sua vita nel cielo, per tutta l'eternità. Unico re di questo regno è Cristo Signore, non ci sono altri re né mai ce ne saranno; tutti gli altri possono essere solo sudditi; il re è senza successione; egli è il solo, sulla terra e nel cielo. Il Natale è la nascita di questo re, unico, eterno, senza confini né sulla terra né nel cielo, senza né prima né dopo. Questo re viene dall'eternità, entra nella storia per vivere ed esercitare la sua regalità con l'incoronazione sulla croce e l'esaltazione il mattino della risurrezione.</p>
<p>S. Famiglia di Gesù, Maria e Giuseppe / UNO NATO DA TE SARÀ IL TUO EREDE (Gn 15,1-6; 21,1-3) / Abramo è da Dio; da Lui deve essere sempre in ogni manifestazione del suo spirito e del suo corpo, in ogni relazione con se stesso e con l'intera umanità. Dio la vita non la dona, la crea dal nulla; la fa scaturire da un seno sterile e in più avanzato negli anni. È questa la sua essenza, la sua divina prerogativa. Abramo confida a Dio il suo timore: non potendo avere figli, è convinto che un suo servo avrebbe ereditato i suoi averi. Egli ancora non ha appreso che il cammino tortuoso della fede gli serve perché lui impari solo a confidare nel Signore e porre il suo futuro completamente nelle sue mani. Il Signore gli risponde: erediterà una vita uscita da lui e da Sara; sarà la loro vita a dare vita a chi dovrà continuarla per essere la benedizione di tutta la terra. Abramo trova pace; ora non gli resta che attendere l'attuazione della Parola del Signore, sapendo che questa di certo si compirà, perché è Parola di Dio. Quanto il Signore dice, si realizza nel Cielo e sulla terra, nel presente e nel futuro. Su questa fede Abramo dovrà verificare d'ora in poi la sua alleanza con Dio.</p>
<p>II Domenica dopo Natale / LA SAPIENZA LODA SE STESSA (Sir 24,1-12) / La sapienza è il principio di ragionevolezza e di verità posto da Dio in ogni cosa da Lui creata. Dopo il peccato l'uomo non è capace di riconoscerla in pienezza nella creazione e neanche nella sua vita. La sua natura corrotta dalla colpa ha come smarrito la chiave della sapienza, per cui sovente trasforma il bene in male, la pietà in empietà, la saggezza in stoltezza, l'amore in odio, la verità in menzogna, la luce in tenebre e viceversa. Mancandogli il criterio di esatta lettura e di interpretazione di quanto Dio ha scritto nella creazione, il Signore stesso interviene dall'esterno e gli dona la saggezza sotto forma di parola, di comandamento. Questo aiuto ulteriore di Dio è dato perché l'uomo possa conoscere infallibilmente qual è la vera sapienza e vivere in conformità ad essa. È la legge la vera sapienza, sono i comandamenti l'unico principio di ragionevolezza; chi vuole essere e realizzare se stesso come vero, autentico, perfetto uomo deve fare dei comandamenti la sua sapienza, il suo punto costante di riferimento, la norma unica ed indistruttibile della sua vita.</p>
<p>Battesimo del Signore / IO STABILIRÒ PER VOI UN'ALLEANZA ETERNA (IS 55,1-11) / Quello del Signore è un vero grido d'amore che invita affamati e assetati di giustizia, di verità, di pace, di vera comunione, di socialità equa e solidale, a ritornare a Lui, a dissetarsi della sua acqua, a mangiare il suo pane, a bere il suo vino e il suo latte. È un grido a cercare il vero nutrimento spirituale nei comandamenti. La vita dell'uomo è nell'ascolto del Signore, è nella sua parola, che, simile all'acqua che discende dal cielo, feconda i cuori di verità e fa ricco lo spirito di luce di vera sapienza. L'alleanza che il Signore promette ai figli di Israele non è temporanea, fatta per pochi anni, o per qualche secolo. Il Signore si appresta a stabilire con Israele un'alleanza eterna. È Gesù questa alleanza nuova. Nella sua Persona divina, la natura umana si è unita a Dio in modo inseparabile, per sempre. Il Verbo è Dio e si è fatto uomo nel seno della Vergine Maria. Questa alleanza eterna viene data ad ogni uomo in virtù della morte e della risurrezione di Gesù e dell'invio dello Spirito Santo che deve fare di tutti gli uomini un solo corpo con Cristo, una sola alleanza con il Padre.</p>
<p>II Domenica T.O. Anno B / PARLA, PERCHÉ IL TUO SERVO TI ASCOLTA (1SAM 3,3-10.19) / Samuele è nel tempio, a servizio del sacerdote Eli. Il Signore durante la notte lo chiama, lo sceglie per farne uno strumento della sua voce, divenuta quasi estranea, in quei tempi, in Israele. Samuele non conosce ancora la voce del Signore, la confonde per quella di Eli, ma questi non lo aveva chiamato. Solo alla fine l'anziano Sacerdote comprende che era il Signore e gli suggerisce le parole da dire: "Parla, o Signore, perché il tuo servo ti ascolta". È questa la vera risposta alla vocazione divina. Dio parla e l'uomo ascolta, Dio comanda e l'uomo obbedisce, Dio chiede e l'uomo risponde. Samuele ascolta il Signore, gli risponde secondo la frase suggerita da Eli; da questo momento è costituito profeta, con il compito di far giungere a tutto Israele la Parola vera di Dio. Samuele è il frutto della preghiera di una donna sterile che impetra da Dio un bambino, ma anche il dono della stessa donna al Signore in segno di riconoscenza. In ogni vocazione c'è il primato di Dio che liberamente sceglie; ma c'è anche la partecipazione dell'uomo che prega, dona e si dona al Signore.</p>
<p>III Domenica T.O. Anno B / ANCORA QUARANTA GIORNI E NINIVE SARÀ DISTRUTTA (GIO 3,1-5.10) / Giona si rifiuta di recarsi a Ninive per predicarvi la parola divina della salvezza. Secondo il pensiero del tempo, Dio mai avrebbe dovuto e potuto portare la sua redenzione al popolo straniero e per di più nemico. Egli è così il segno dell'uomo prigioniero dei suoi pensieri, schiavo delle sue teorie, avvolto e stravolto dai retaggi storici o dai condizionamenti religiosi; questo profeta è ogni uomo che non vuole pensare secondo Dio, perché vuole che il Signore non stenda la sua misericordia su quanti sono diversi per stirpe, mentalità, cultura. Ninive ci insegna invece che la conversione è possibile quando si annunziano le parole che il Signore ha comandato di dire, senza nulla aggiungere e nulla togliere. Giona ha obbedito al Signore mal volentieri, e anche dopo la conversione della città, rimane ancorato alla sua teoria di esclusivismo della salvezza. Il suo mal di testa è assai più importante che la giustizia ritrovata di un'intera città. La gioia della vita dei molti non lo rallegra; si dispiace invece per un ricino che nella notte era spuntato e subito dopo era seccato.</p>
<p>IV Domenica T.O. Anno B / IO SUSCITERÒ LORO UN PROFETA (DT 18,15-20) / Per dare compimento alla legge e farla brillare nella sua piena ed attuale luce di verità, il Signore promette a Mosè che la profezia non sarebbe finita, dopo di lui Egli avrebbe suscitato un profeta pari a lui, il quale avrebbe parlato come lui, con la stessa autorità di Dio, in modo infallibilmente vero, autenticamente divino. Questo profeta atteso è pari a Mosè, perché come lui, ha dato la Nuova Legge, Legge ultima, definitiva. Solo Gesù di Nazaret è simile a Mosè, simile nel dono della Legge Nuova, non però nel suo essere profeta; tra Gesù e Mosè la differenza è divina, eterna. Gesù è Dio, Mosè è semplicemente un uomo; Gesù parla in nome proprio, dalla sua divinità, parla da Dio nell'uomo, Mosè parla come uomo inabitato da Dio, ma resta pur sempre un uomo, anche se eccelso, grande, il più grande tra i profeti. E tuttavia tra Gesù e Mosè c'è similitudine: è nel dono della legge del patto; con Mosè l'antico patto, con Gesù il nuovo; con Mosè l'antica alleanza, con Gesù la nuova ed eterna, definitiva come definitivo è il Vangelo, la Parola data nella sua assoluta perfezione.</p>
<p>V Domenica del T.O. Anno B / RICORDATI CHE UN SOFFIO È LA MIA VITA (Gb 7,1-4.6-7) / Giobbe è prostrato dalla sofferenza fisica, il suo corpo è lacerato dalla malattia, il dolore non gli dona tregua, la notte è per lui come il giorno, non c'è sosta nel suo tormento, eppure è un uomo giusto, ha servito il Signore con rettitudine di coscienza. Tuttavia egli non sa che soffre non per la sua empietà, ma perché provato nella sua fedeltà e nel suo amore. Molti dinanzi alla sofferenza e al dolore si ribellano contro Dio, lo accusano di ingiustizia, lo rinnegano come Padre e Signore, cadono dalla fede, lui invece sente il peso della sofferenza, geme, mai però si ribella contro il Cielo; vorrebbe capire perché soffre, chiede a Dio le ragioni del suo dolore, ma non si rivolta contro di lui, non lo abbandona, anzi il suo dolore si trasforma in preghiera e in invocazione di aiuto, di conforto, di pietà. Quando la sofferenza, che è sempre un mistero per la vita di una persona, si trasforma in invocazione di aiuto, in richiesta di intervento al Signore, essa ha prodotto nel cuore un frutto di salvezza e di redenzione; ha operato una crescita nella fede, nella speranza, nell'amore di Dio.</p>
<p>VI Domenica del T.O. Anno B / ANDRÀ GRIDANDO: IMMONDO! IMMONDO! (Lv 13,1-2.43-46) / La vita del lebbroso era assai difficile, dolorosa, mortificante. Egli era un escluso, un abbandonato a se stesso, uno posto fuori dalla comunità, un votato alla morte. Nell'antico Testamento la malattia era quasi sempre vista come una punizione di Dio per un qualche peccato personale dell'uomo; alla difficoltà fisica si aggiungeva anche quella morale di essere cioè considerati degli empi e dei malvagi. La malattia non è necessariamente frutto di un peccato personale, né della famiglia, né della tribù; essa fa parte della vita; vista come manifestazione della condizione attuale dell'uomo, diviene via per avvicinarsi a Dio, si fa strumento di purificazione e di salvezza per se stessi e per gli altri. Il malato si apre alla fede nel Signore e nel suo amore che potrà ridargli la guarigione; colui che vede il fratello ammalato eleva un inno di ringraziamento e di benedizione per il dono della salute che possiede; diventa anche motivo di preghiera per quanti sono nella sofferenza, perché possano conservarsi nella fede e crescere nell'amore, in virtù della grazia e della misericordia di Dio.</p>
<p>VII Domenica T.O. Anno B / ECCO, FACCIO UNA COSA NUOVA (Is 43,18-23) / Israele vive un momento di caduta dalla fede, la sua speranza non è più il Signore, sua forza sono i ritrovati della mente, le suggestioni del cuore. Lontano da Dio, il suo presente non promette nulla di buono, di positivo, di vitale; quanto si intravede all'orizzonte è semplicemente vento e bufera di invasione, di distruzione, di esilio, di morte. Proprio quando la sua fede è nulla, il Signore si accinge a fare una cosa nuova che è l'opposto di quella antica. Ieri aveva reso deserto il mare, oggi rende il deserto mare e questo perché ama il suo popolo e lo vuole salvo. Il presente di Dio è sempre divinamente nuovo per l'uomo; è prima di ogni altra cosa un tempo di perdono e di misericordia. Dio non pensa come l'uomo, non vuole ciò che vuole l'uomo; egli pensa la salvezza in favore del suo popolo, come avvolgerlo del suo perdono e della sua misericordia, come salvarlo e liberarlo da quanti lo minacciano di morte. Tutto questo lo concepisce quando Israele si dimentica del suo Dio, quando lo stanca con i peccati, quando gli dona molestia con le sue trasgressioni.</p>
<p>VIII Domenica T.O. Anno B / TI FARÒ MIA SPOSA PER SEMPRE (Os 2,16-22) / Dio promette a Israele di ricondurlo nella possibilità di poter iniziare ad amare, lo riporta nel deserto, nel luogo del suo primo incontro, dove ogni giorno doveva fare professione di fede in lui per poter andare avanti. Il Signore vuole parlare al suo cuore, fargli una dichiarazione d'amore, invitarlo ad essere sua sposa fedele, chiamarlo ad un matrimonio di vera fedeltà con lui, ad un patto nuziale nel dono della vita. Ora sappiamo cosa il Creatore desidera dalla creatura: egli non vuole né cose, né riti, né celebrazioni, né sacrifici; egli desidera solo il cuore, ma per darglielo l'uomo deve offrirgli la sua volontà, deve accogliere nel suo spirito la sola legge dell'amore, che è legge sponsale, patto nuziale, incontro di due vite che si danno reciprocamente. Questo dono deve essere per sempre, per l'eternità. L'amore di Dio non consente defezioni, non è a tempo, non è limitato, non circoscritto, non definito. Esso è dono di vita e la vita deve essere data nel corpo, nello spirito, nell'anima, nei desideri, nella volontà, nel cuore, nel presente e nel futuro, in ogni manifestazione del suo esistere.</p>
<p>IX Domenica T.O. Anno B / OSSERVA IL GIORNO DEL SABATO PER SANTIFICARLO (DT 5,12-15) / Si santifica il giorno del sabato astenendosi da ogni lavoro servile; anche gli animali devono poter vivere questo giorno in modo differente, anche per loro c'è la necessità del riposo. Tutta la creazione deve respirare quest'aria di libertà, di novità, di ritorno a Dio. Ogni uomo che vive a contatto con Israele deve poter cogliere la sacralità di questo giorno, anche per lui è vietato ogni lavoro. Il popolo di Dio deve trascorrere il giorno del sabato come un prolungamento della liberazione dalla schiavitù dell'Egitto, come compimento perenne di essa; deve gustare almeno una volta la settimana questa novità di vita, deponendo preoccupazioni, affanni e inquietudini per le cose di questo mondo. Israele è il liberato da Dio; deve essere colui che ogni giorno vuole affrancarsi, ponendo ogni attenzione a che lui stesso sia insieme oggetto e soggetto di liberazione per sé e per i suoi fratelli, facendosi promotore di vera libertà, osservando e facendo osservare attorno a sé la sacralità del sabato, di questo giorno che il Signore ha consacrato al suo nome e dedicato alla pace dei suoi figli.</p>
<p>I Domenica di Quaresima Anno B / QUESTO È IL SEGNO DELL'ALLEANZA (GN 9,8-15) / Dopo il diluvio, Dio stabilisce con l'uomo un patto unilaterale: finché sole e luna sorgeranno nel cielo, non ci saranno più le acque sulla terra per distruggere ogni essere vivente. Dio aveva fatto perire ogni carne; ma il cuore dell'uomo era rimasto invariato, non era stato purificato dalle acque, da queste non era stato rinnovato. Stabilendo di non distruggerlo più, il Signore assicura all'uomo la possibilità della salvezza; il voler conservare l'uomo in vita è proprio in vista della redenzione; è ai fini del dono della vita soprannaturale. Il Signore ama veramente l'uomo, poiché solo nell'amore è possibile generare un così alto proposito in favore dell'umanità intera. L'amore di Dio è universale, non è per una razza, per un popolo, per una cultura; esso è per tutti; tutti saranno risparmiati dalla morte violenta delle acque del diluvio; se per tutti c'è il dono della vita del corpo, per tutti ci sarà il dono della vita dello spirito, la purificazione del cuore, la sua guarigione. Già si intravede l'universalità della salvezza; Dio si accinge a salvare non un uomo, ma l'uomo, anche se storicamente la salvezza inizia con la chiamata di un uomo particolare.</p>
<p>II Domenica di Quaresima Anno B / PERCHÉ TU HAI OBBEDITO ALLA MIA VOCE (Gn 22,1-18) / La benedizione è vita, benessere, abbondanza, prosperità, liberazione, compimento di ogni aspirazione; è dire e fare l'uomo bene, secondo verità, sapienza ed intelligenza, nell'anima, nello spirito, nel corpo, nel presente e nel futuro, in questa vita e nell'altra; è dono gratuito che discende sulla terra attraverso la via dell'obbedienza, che è ascolto della volontà di Dio, esecuzione del suo comando. Abramo ha obbedito; quanto il Signore gli ha chiesto, lui glielo ha dato, prontamente, senza dubitare; ha creduto che il suo futuro è in Dio e non nel figlio Isacco. L'obbedienza è morte del nostro io; solo quando la mente, il cuore, l'anima muoiono a se stessi vi è obbedienza; dalla morte per obbedienza nasce la vera vita in noi e negli altri. Solo chi sa morire a se stesso sa obbedire, sa ascoltare, sa mettere in pratica ogni parola che esce dalla bocca di Dio. Decidendo di sacrificare Isacco, Abramo entra nella morte, non ha più futuro sulla terra; egli non è più ed è in questo istante che egli è tutto per il Signore e per l'umanità; nell'obbedienza diviene padre di vita per ogni uomo.</p>
<p>III Domenica di Quaresima Anno B / IO SONO IL SIGNORE, TUO DIO (Es 20,1-17) / I comandamenti sono l'unica vera legge per la costruzione di un'umanità fondata sulla verità, sulla libertà, sull'amore, sulla giustizia. Dio è l'unico, non ce ne sono altri, non esistono. L'unico Dio merita rispetto, adorazione, riverenza, dedizione, amore e timore. Il suo nome deve essere santificato dai suoi adoratori, i quali hanno l'obbligo grave di non nominarlo invano. Sei giorni sono stati dati all'uomo, il settimo il Signore lo ha riservato per sé; bisogna consacrarlo al suo nome, astenendosi in esso da ogni opera servile. I comandamenti insegnano il vero amore verso i fratelli a cominciare dai propri genitori che devono essere onorati. L'amore vuole che si rispetti la vita, la persona, le cose, il nome, con i fatti, con le parole, con i desideri. La libertà dell'uomo è nella pratica di questa legge. Dio ha iniziato dai comandamenti a formare e a far crescere il suo popolo, a fare di una moltitudine una comunità; oggi che gli uomini sono una moltitudine, bisogna rifare lo stesso percorso di Dio; urge ripartire da essi: sono l'unica via di libertà per tutto il genere umano.</p>
<p>IV Domenica di Quaresima Anno B / AMAVA IL SUO POPOLO E LA SUA DIMORA (2Cro 26,14-23) / Il male non ha il sopravvento sulla storia perché il Signore ama l'uomo e per questo lo mette in condizione, nel corso della sua vita, se vuole, di redimersi, di potersi convertire. Israele ha peccato, ha trasgredito l'alleanza, nonostante i numerosi appelli alla conversione, è rimasto sordo al grido accorato dei profeti. Il Signore interviene, gli toglie la protezione e subito si trova in esilio, prigioniero, schiavo, in una terra non sua, a servizio di duri padroni. È questa la situazione ideale per riflettere, meditare, leggere la propria storia e, sempre sorretto dalla grazia di Dio, iniziare il cammino di ritorno alla vera fede, al vero ascolto, a quella conversione che invano avevano predicato i profeti. Nell'esilio Israele ascolta il Signore che parla al suo cuore, si converte, trova la forza per detestare il suo peccato. Dio, che è ricco di misericordia e di perdono, suscita nel cuore del suo aguzzino la volontà di liberare i prigionieri perché ritornino nella loro terra e vivano servendo il Dio vivo e vero. È questa la straordinaria potenza di salvezza dell'amore del Signore verso l'uomo.</p>
<p>V Domenica di Quaresima Anno B / IO CONCLUDERÒ UN'ALLEANZA NUOVA (Ger 31,31-34) / La nuova alleanza si intravede come vera e propria rigenerazione; l'uomo viene totalmente rifatto, ricomposto. Dio opererà attraverso il suo Santo Spirito che dovrà togliere dal petto il cuore di pietra per metterne uno di carne, capace di amare il Signore, di riconoscerlo, di prestargli il vero culto dell'adorazione, che è obbedienza alla sua santissima volontà. È come se la natura fosse impregnata di volontà divina, di conoscenza della legge, di intelligenza e sapienza di ciò che il Signore si attende dall'uomo. Non è più dall'esterno, ma è dall'intimo che promana il desiderio di amare il Signore e questo desiderio è perenne, perché è come la sostanza o la natura dell'uomo. Per questo cambiamento e per questa trasformazione egli diviene capace di osservare la legge del Signore. Ma anche questa nuova alleanza perché sia vissuta necessita della disponibilità dell'uomo a lasciarsi interamente rinnovare e plasmare dallo Spirito di Dio. La volontà, questa volta, è aiutata dal fatto che essa è rinnovata, cambiata, modificata, trasformata dalla legge che è scritta nel suo intimo.</p>
<p>Domenica delle Palme Anno B / PERCHÉ IO ASCOLTI COME GLI INIZIATI (Is 50,4-7) / Il Messia di Dio ci salverà con la potenza della verità che uscirà dalla sua bocca. La Parola che Egli pronuncerà porterà la vera giustizia sulla terra, perché recherà agli uomini la conoscenza perfetta della volontà di Dio. Vivrà nell'umiliazione, conoscerà la sofferenza, il dolore, l'insulto; gli sarà negato ogni diritto. Non sarà un re glorioso, trionfante, superbo, arrogante, forte di un esercito di soldati che stritolano l'avversario e lo riducono all'impotenza. Sarà sommerso dall'ingiustizia, ma Lui non si tirerà indietro. Egli non sottomette, si sottomette; non conquista, è un conquistato; non libera, si fa servo; non governa, è governato. Così facendo ci insegnerà che la vera religione è quella della vita, è il dono di se stessi a Dio, dono totale, integro, senza tenersi per sé neanche un pensiero, un sentimento. Sarà la Parola vera che Egli annunzierà e che servirà a liberare l'uomo dalle tenebre e dalla schiavitù di una vita senza Dio e senza conoscenza di Lui a portarlo al supplizio. La parola di Dio, caratteristica unica del Messia del Signore, Gli causerà la morte in croce.</p>
<p>Santissima Trinità Anno B / NON VE N'È ALTRO (Dt 4,32-34.39-40) / Israele deve desumere la prova dell'unicità del vero Dio dalla sua storia. Lui, Dio lo ha udito parlare, ne ha ascoltato la voce che è simile al rombo del tuono nella tempesta; ha anche visto i segni, i prodigi, i miracoli, le cose prodigiose che il Signore ha fatto, quando è sceso in Egitto ed ha liberato il suo popolo con mano potente, con braccio teso e grandi terrori. Che sia il vero Dio lo dimostra anche la sua parola che infallibilmente si compie e si è compiuta per Israele nel fatto che lui non avendo osservato la legge è finito in esilio; avendo poi fatto penitenza per il suo peccato, di nuovo, secondo la parola del Signore, è stato liberato. Israele deve convincersi che la sua vita, la sua felicità non è nell'idolatria, non è nel cambiare Dio; l'abbandonare Dio, il Dio vero, non eleva l'uomo, non lo conduce nella vera vita. La prova della fede è dalla storia, dall'incontro con Dio; è prova se la fede diviene obbedienza, ascolto. La vita nasce per l'uomo dall'ascolto della parola che si trasforma in opera, in compimento, in realizzazione perfetta del comando del Signore.</p>
<p>SS. Corpo e Sangue di Cristo Anno B / ECCO IL SANGUE DELL'ALLEANZA (Es 24,3-8) / Vi è un'unica vita che deve regnare in Israele, ed è quella sigillata dal patto, dall'impegno, dalla volontà pubblicamente manifestata di restare sempre nell'obbedienza a Dio. Il rito del sangue è segno della volontà data ed offerta al Signore e sancisce ufficialmente la decisione di osservare la sua legge. L'uomo deve obbligarsi ad aderire a Dio, ad ascoltare il suo comando d'amore, deve farlo in modo comunitario, stipulando l'alleanza con Lui. Dio, che è eterno nell'amore per l'uomo, vuole da questi un amore altrettanto eterno, per sempre; lo vuole sancito da un rito pubblico, ufficiale e formale, dove insieme ci si impegna ed insieme si è aspersi dal sangue per significare che ormai una sola vita deve legare Dio e il popolo, ma anche una sola legge deve unire tutti i membri dell'unico popolo e questa legge non è data dall'uomo, ma da Dio. In quest'unica legge, che è la divina volontà, è la vita per ogni figlio di Israele. Con il patto la sola vita che è tra Dio e il popolo è anche tra ogni singolo all'interno dell'unico popolo e ci si conserva in essa con l'osservanza dei comandamenti.</p>
<p>XIII DOMENICA T.O. Anno B / DIO HA CREATO L'UOMO PER L'IMMORTALITÀ (Sap 1,13-15; 2,23-24) / Perché nel mondo regna la morte se Dio ha creato l'uomo per l'immortalità, se lo ha fatto ad immagine della sua natura divina? La morte domina perché il diavolo per invidia ha ingannato Eva, seducendola con la sua parola di menzogna a disobbedire a Dio. Al diavolo si può solo acconsentire attraverso un atto di volontà susseguente alla non fede nella Parola del Signore. La Parola di Dio è fonte di vita per l'uomo anche se apparentemente conduce alla rinunzia e alla morte; mentre quella del diavolo è portatrice di morte, anche se sul momento sembra condurre alla vita, ma si tratta solo di apparenza. Perché si faccia l'esperienza della morte eterna bisogna appartenere al diavolo, consegnandosi, rinnegando la verità della Parola di Dio, abbandonandosi alla sua voce di menzogna, che nasce e sgorga dalla sua invidia contro l'uomo, il quale è ancora in grado e nella possibilità di poter raggiungere la vita eterna. La morte è solo nelle mani dell'uomo, è lui a sceglierla e a volerla e la vuole ogni volta che rinnega la parola di Dio per abbracciare la menzogna di satana.</p>
<p>XIV Domenica T.O. Anno B / ASCOLTINO O NON ASCOLTINO (Ez 2,2-3) / Il Signore, ricco in misericordia, largo nel perdono, manda il suo profeta tra i deportati, tra quanti sono stati costretti ad abbandonare definitivamente la Terra Promessa per un luogo di caligine spirituale e morale, per attestare loro la sua presenza. Finché Dio si degnerà di inviare un messaggero in mezzo al suo popolo perché risuoni viva la sua parola, è il segno che Lui non lo ha abbandonato definitivamente, non lo ha lasciato solo, in balia di se stesso e del suo peccato. Suscitandolo però, il Signore lo avverte che la sua missione non sarà per nulla facile; ci saranno contrasti e difficoltà, incomprensioni ed opposizioni, si leveranno anche rivolte contro di lui a causa della vera parola che egli porta, ma tutto questo non deve per nulla scoraggiarlo; lui invece deve farsi animo e andare in mezzo a loro per gridare la volontà di Dio, perché è questa l'unica via per una reale, possibile loro conversione, per un loro ritorno nella terra dei padri, terra promessa da Dio a tutti coloro che ascoltano la sua voce e vivono i suoi comandi.</p>
<p>XV Domenica T.O. Anno B / A BETÈL NON PROFETIZZARE PIÙ (Am 7,12-15) / Amos è stato costituito profeta dal Signore e inviato a Betel a predicare la giustizia, in mezzo ad un popolo dove la solennità del culto mascherava ogni genere di violazione della Legge, il cui culmine era l'oppressione dei poveri e degli umili e il loro sfruttamento. Chi avrebbe dovuto vigilare a che questo mai si verificasse, cioè i sacerdoti del Dio Altissimo, custodi dell'alleanza e della parola, si erano lasciati asservire alla monarchia e alla nobiltà. Quando un sacerdote diviene il servo della ricchezza e della potenza terrena è la fine del suo sacerdozio e lo stravolgimento del suo ministero che diviene strumento attraverso il quale si legalizzano ingiustizie e malvagità. Il vero profeta non cammina per piacere agli uomini; egli esiste per proclamare il diritto e la giustizia, per gridare ingiustizia e misfatti, per dire tutte le trasgressioni non della legge degli uomini, ma di quella di Dio. È l'alleanza che sta a cuore al vero profeta e questa è fatta di Parola di Dio, di comandamenti da osservare e tutti devono porsi dinanzi alla legge con spirito di ascolto e di obbedienza.</p>
<p>XVI Domenica T.O. Anno B / VOI AVETE DISPERSO LE MIE PECORE (Ger 23,1-6) / È proprio dei pastori nutrire il gregge di parola del Signore, alimentarlo di verità, insegnando l'obbedienza alla Legge, inculcando la pratica dell'amore e della pietà verso ogni altra persona. Quando questo insegnamento non è dato, ci si dimentica di Dio e l'uomo viene fatto oggetto di ogni ingiustizia. Sopra il gregge vigila però il Signore che interviene nella storia, giudica con severità i cattivi pastori, ne suscita degli altri secondo il suo cuore. Al tempo di Geremia Dio annunzia che Lui stesso si sarebbe preso pensiero del suo gregge, promette che dalla radice di Davide sarebbe nato un germoglio giusto, che avrebbe regnato da vero re e sarebbe stato saggio, avrebbe esercitato il diritto e la giustizia sulla terra. La saggezza è agire in conformità alla legge del Signore; il diritto e la giustizia sono la volontà di Dio manifestata e conosciuta. La vera regola per il governo di un popolo è l'annunzio di questo diritto e la formazione in questa giustizia. Il virgulto che nascerà da Davide verrà per proclamare la Parola del Signore in tutta la pienezza e lo splendore della verità.</p>
<p>XVII Domenica T.O. Anno B / NE MANGERANNO E NE AVANZERÀ ANCHE (2Re 4,42-44) / Gli uomini di Dio hanno come principio ispiratore la gratuità del loro ministero che si fa disponibilità ad offrire agli altri quanto ricevono in dono. Loro devono essere esempio di semplicità, di povertà, di condivisione, di carità, di amore. Nel dare ciò che si possiede tutti ricevono in abbondanza e coloro che donano non sono privati di niente. Occorre per questo una grande fede nel Signore che non abbandona mai i suoi figli, che ha cura di tutti e che elargisce a piene mani a coloro che fanno delle cose di questo mondo uno strumento di amore. La forza per risolvere i mali sociali della terra è la fede nella Provvidenza del Signore che si serve di noi per aiutare gli altri; noi diamo a Lui il poco che abbiamo e Lui lo centuplica per noi e per gli altri. Quando invece non viviamo secondo la legge della fede, il bene che abbiamo non è sufficiente neanche per noi; il nostro cuore avverte l'insufficienza ed entra nella concupiscenza di possedere ancora di più e per questo se lo prende dagli altri, in modo ingiusto, arrogante, prepotente, con violenza, con ogni sopruso.</p>
<p>Trasfigurazione del Signore / IL SUO POTERE È UN POTERE ETERNO (Dn 7,9-10.13-14) / Uno, simile ad un figlio d'uomo, è innalzato presso il trono regale di Dio, viene presentato a Lui, che gli dona potere, gloria e regno. C'è nella visione di Daniele l'universale sottomissione a quest'uomo, il quale partecipa di Dio non solo la potestà e il governo, quanto anche l'eternità, vero mistero che lo avvolge. L'eternità non è dell'uomo, è solo di Dio; dobbiamo pensare pertanto che il Signore voglia manifestare qualcosa di più profondo e di più alto che un semplice messaggio di speranza in un momento buio e triste della storia di Israele. Egli rivela qual è il suo progetto ultimo, definitivo: dare ad un uomo la sua onnipotenza, il suo potere, la sua saggezza e sapienza, ma anche la sua eternità. È qualcosa di straordinariamente grande ed impensabile alla mente umana; ma veramente il Signore si sta accingendo a compiere tutto questo per il suo popolo. Il regno di Dio è eterno e indistruttibile, come Dio è sapiente e irraggiungibile, Signore e Giudice di tutta la storia e di ogni vicenda che in essa si vive e tutto questo Egli lo compie per mezzo di un uomo.</p>
<p>XIX Domenica T.O. Anno B / CON LA FORZA DATAGLI DA QUEL CIBO (1Re 19,4-8) / Il cammino verso Dio stanca, perché è lungo e faticoso, impervio, avvolto da tante insidie. Ma Dio è con noi, sulla nostra via ed è Lui a darci le forze necessarie, spirituali e fisiche, affinché possiamo arrivare sul luogo dove ci attende per manifestarci la sua volontà. Ma Lui non interviene nella nostra vita senza il nostro grido di aiuto, senza cioè che noi glielo chiediamo. Elia non gli chiede aiuto, si abbatte e si prostra sotto le sue sofferenze fisiche. Dio interviene e lo sostiene, ma sostenendo lui vuole insegnare a noi che bisogna rivolgersi a Lui non solo quando le forze sono allo stremo, quando cioè siamo nel totale esaurimento di ogni energia; bisogna che glielo chiediamo anche per non arrivare all'esaurimento delle energie spirituali e fisiche. Essendo quel pane mangiato da Elia figura dell'Eucaristia, dobbiamo noi chiedere sempre al Signore che ci dia il pane eucaristico che è il viatico del nostro cammino per andare incontro a Lui che ci attende per manifestarci la via per il compimento della missione di salvezza a favore del suo popolo.</p>
<p>XX Domenica T.O. Anno B / VENITE, MANGIATE IL MIO PANE (Pro 9,1-6) / Man mano che Israele cammina nella sua storia con il Signore, conosce e sa, sempre per divina rivelazione, che la legge non può esaurire tutte le circostanze concrete della vita, c'è bisogno di qualcuno che accompagni singolarmente ogni uomo e come un pedagogo, un maestro, un esperto conoscitore della volontà di Dio lo guidi sulla via della verità. Questo qualcuno è la Sapienza; essa è in Dio e da Dio, è creata ed increata, è eterna ed esiste nel tempo; tutto abbraccia e tutto riempie di verità e di giustizia; trascende l'intero creato, ma è come se abitasse tra gli uomini per recare loro la vera conoscenza, l'esatta espressione della volontà di Dio. Fedele compagna dell'uomo, lo guida attimo per attimo e ne sostiene ogni movimento, azione, pensiero, decisione. Il grande amore della Sapienza per gli uomini fa sì che essa mandi messaggeri perché vadano a chiamare chiunque lo voglia perché si rechi nella sua casa, gusti il cibo che essa ha preparato, il pane e il vino che sono l'alimento della vera vita, che è Dio e che l'uomo deve fare suo per possedere la vita eterna.</p>
<p>XXI Domenica T.O. Anno B / SCEGLIETE CHI VOLETE SERVIRE (Gs 24,1-2.15-17.18) / Non è sufficiente scegliere Dio per una vicenda, una circostanza; Egli è sempre da scegliere. La scelta però non si può imporre, si deve solo annunziare e testimoniare. Giosuè afferma con determinazione e con chiarezza di contenuti che la sua fede è nel Dio Liberatore e Salvatore, nel Dio che ha dato la terra, che ha permesso la sua conquista. Questa sua certezza diviene causa e via perché altri possano decidersi; egli è l'esempio di come si possa incidere positivamente nella scelta dell'unico vero Dio. Ma lui aveva una fede viva, forte, tutta fondata sull'esperienza di Dio. Quando invece la fede diviene nozione, idea, concetto della mente, difficilmente si fa confessione, testimonianza pubblica. La fede si sviluppa se ci sono persone, come Giosuè, che diventano costruttori di essa attorno a loro. Essa non procede nella storia per annunzi, avanza per testimonianza; cresce se si invitano gli altri a scegliere il Signore come il Dio della propria vita, cui prestare l'ossequio di una adesione vera, convinta, sincera, in un'obbedienza che governa tutti i momenti dell'esistenza.</p>
<p>XXII Domenica T.O. Anno B / QUELLA SARÀ LA VOSTRA SAGGEZZA (Dt 4,1-2.6-8) / La Parola di Dio è perfetta; ad essa nulla manca, niente vi si può aggiungere o togliere; essa è l'unica fonte di vita. Israele è caduto nella tentazione di pensare che senza la Parola avrebbe potuto vivere ugualmente; si sbagliò, andò incontro alla sua distruzione. Fu questa catastrofe sociale, religiosa e politica che lo portò alla convinzione di fede che tutto è nella Parola e senza di essa tutto diviene vano. Nel compimento dei comandamenti ogni altro popolo sarebbe stato messo in condizione di poter fare la differenza tra il suo dio e il Dio d'Israele, differenza fatta non direttamente su Dio, ma indirettamente, sulla verità della Parola. Quando viene osservata, la Parola rivela la saggezza del popolo del Signore, la sua civiltà, il progresso morale. L'altro vede e se vuole si converte, accoglie anche lui la Parola per entrare nella vita. Il Dio di Israele ascolta il grido di aiuto dei suoi figli quando vivono il suo comando; i popoli osservano tutto ciò e si convincono che Egli è così vicino all'uomo da ascoltarlo, mentre i loro dei sono così lontani che non possono sentire chi l'invoca.</p>
<p>XXIII Domenica T.O. Anno B / ALLORA SI APRIRANNO GLI OCCHI DEI CIECHI (Is 35,4-7) / Il Signore farà vedere i ciechi, farà saltellare gli storpi, i sordi cominceranno ad udire, quanti sono muti potranno parlare; nel deserto scaturiranno acque e nella steppa torrenti, la terra bruciata diventerà una palude, il suolo riarso si muterà in sorgenti di acqua. Perché Giuda si convinca della forza e della potenza divina, il profeta gli annunzia cosa farà il Signore per lui. Farà esattamente il contrario di quanto possono fare gli uomini nella loro stoltezza, che rendono ciechi, tolgono la lingua, otturano gli orecchi, spezzano le gambe. Giuda deve iniziare a pensare la sua vita come interamente posta nelle mani del suo Dio. Quando avrà iniziato a pensarla, egli le avrà dato la dimensione della fede e della salvezza, perché l'avrà liberata dal timore e dalla paura degli uomini. Egli dovrà sempre sapere che solo il Signore è il suo protettore, il suo custode, la sua difesa, il suo presente ed anche il suo futuro e quella vita posta interamente nelle mani del Signore è una vita nella quale splenderà sempre la luce della salvezza, perché Dio è la salvezza di ogni vita.</p>
<p>XXIV Domenica T.O. Anno B / HO PRESENTATO IL DORSO AI FLAGELLATORI (Is 50,5-9) / Il Signore promette la salvezza attraverso una via che mai riuscì a farsi nuova mentalità, nuova fede, nuovo statuto dell'alleanza. Il Servo del Signore sarebbe stato percosso, umiliato, schiaffeggiato, flagellato, sputato, insultato, rinnegato dal suo popolo e dal mondo intero, messo a morte. Egli non è però uno sconfitto, perché vinto e schiacciato dalla storia e dagli eventi; è invece un vincitore, un trionfatore, un giusto. Il mondo lo dichiara colpevole, reo di morte, lo sottopone ad ogni sevizia morale e fisica, mentre in Lui c'è la perfetta giustizia e la vicinanza di Dio che lo proclama innocente; c'è la coscienza che nessuno lo potrà dichiarare colpevole né secondo la legge degli uomini, né secondo quella di Dio. È sottoposto al male, ma ingiustamente. Il profeta vede la sofferenza del Servo e la descrive; il popolo ascolta questa profezia ma non comprende. Questa parola resta per esso misteriosa, arcana; il suo cuore pende altrove, è per un'altra salvezza: quella realizzata dall'onnipotenza di Dio che interviene e sconvolge l'universo per portare sollievo al suo popolo.</p>
<p>XXV Domenica T.O. Anno B / TENDIAMO INSIDIE AL GIUSTO (Sap 2,12.17-20) / Il giusto sa che del mondo deve affrontare il giudizio, la condanna, la consegna alla morte; ma sa anche che la sua vita è nelle mani di Dio, il quale permette che egli venga sottoposto al giudizio dell'empietà e da questa sopraffatto solo nella carne, ma non nello spirito e nell'anima. Quest'ultima è ben salda in Dio e il Signore la prende con sé e la custodisce nello scrigno della vita nel regno dei cieli fino alla risurrezione finale per consegnarla al corpo ricolma di luce eterna. Al giusto è richiesto di perseverare nella sua giustizia, poiché è questa la via della vera salvezza. Egli consegnerà all'empietà il suo corpo, ma non il suo spirito. Dovrà sapere inoltre che sarà lui la prova vivente dell'esistenza di Dio e che contro di lui si abbatterà l'odio del mondo in misura della sua testimonianza resa alla verità. Più grande sarà in lui la confessione della verità di Dio, più massicci saranno l'odio e la persecuzione del mondo. Lui sa che l'amore per la giustizia lo condurrà alla morte, ma sa anche di essere più che vincitore; c'è con lui il Signore che custodisce la sua anima per la vita eterna.</p>
<p>XXVI DOMENICA T.O. Anno B / VOLESSE IL SIGNORE DARE LORO IL SUO SPIRITO! (NM 11,25-29) / Mosè sa che solo con la forza dello Spirito del Signore è possibile progredire verso il luogo della propria libertà, vincendo le difficoltà del deserto; solo Lui comunica i voleri di Dio e dà la forza per attuarli. Non solo non bisogna impedire che quanti sono già rivestiti di Lui tacciano, non profetizzino, rinchiudano lo Spirito Santo nel profondo del loro cuore; quanto sarebbe assai meglio se ogni uomo, ogni donna, ogni bambino nel popolo del Signore fosse ripieno di Lui. Il cammino verso la libertà sarebbe sicuramente più agevole e molte delle lamentele e delle mormorazioni contro Dio potrebbero essere facilmente evitate. Impedire che lo Spirito agisca, parli, profetizzi, è volere una comunità che cammini nelle difficoltà, senza forza e senza luce; è desiderare che la fiamma di uno solo illumini e riscaldi, mentre ognuno potrebbe portare la sua luce, la sua forza, la sua grazia in modo da arricchire tutti i fratelli. Chi è guidato dallo Spirito di Dio, illuminato e fortificato da Lui, sa quali sono i benefici di una tale presenza divina e li desidera anche per gli altri.</p>
<p>XXVII DOMENICA T.O. Anno B / NON È BENE CHE L'UOMO SIA SOLO (GN 2,18-24) / La coppia secondo Dio è fatta da un uomo e da una donna; è ordinata a liberare l'uomo e la donna dalla solitudine del loro essere, che si esaurisce in sé senza questa unione; si costituisce per divenire uno strumento di vita, per la comunicazione del proprio essere ad altre creature. Quando questa condizione non può essere messa in atto, perché manca il soggetto uomo, o donna, la coppia che si costituisce non libera dalla chiusura nel proprio essere e si rimane nella solitudine, che non è affettiva, bensì costitutiva, ontica. Nelle moderne società l'uomo non si vede più nel mistero che Dio ha scritto nella sua natura; si vede solo, ma è lui che sceglie l'aiuto che gli è simile, non lo vuole da Dio, non lo vuole secondo Dio, da Dio lo rifiuta. Anche quando nel vero matrimonio viene meno il principio del dono della vita, secondo la legge morale della paternità responsabile, e la coppia si vede appagata in se stessa, imprigionandosi nel suo egoismo, essa vive una modalità che è da ritenersi peccaminosa dinanzi a Dio; ontologicamente è una situazione che non rispetta la sua volontà.</p>
<p>XXVIII DOMENICA T.O. Anno B / PREGAI E MI FU ELARGITA LA PRUDENZA (SAP 7,7-11) / Per riempire di verità i propri giorni è necessario impetrare da Dio la sapienza. Con questa virtù nel cuore, che è insieme prudenza, giustizia, fortezza e temperanza, l'uomo vede la realtà e la libera da ogni contenuto di falsità, da ogni involucro di menzogna. Con essa l'uomo entra nella verità e si possiede; è come se gli occhi si aprissero, le orecchie si schiudessero, il tatto acquisisse una nuova dimensione. Ogni giorno bisogna impetrarla da Dio per poter vedere ogni cosa secondo la sua intima e naturale realtà, ma anche di vedere Dio secondo la pienezza della sua verità. La sapienza è mozione attuale dello Spirito Santo perché si cammini solo e sempre nella volontà di Dio. Insegnare a pregare è insegnare prima di tutto a chiedere la sapienza. Con essa tutti i beni vengono in possesso dell'uomo, perché viene con essa l'unico bene che è Dio, la sua verità, il suo amore, la sua eternità. L'uomo si libera dal contingente, dal provvisorio, da ciò che non dura e che non ha valore, per entrare nella bellezza e nella perfezione, nell'eternità della sua vocazione.</p>
<p>XXIX DOMENICA T.O. Anno B / EGLI SI ADDOSSERÀ LA LORO INIQUITÀ (IS 53,2-11) / Quando Isaia fece risuonare tra il popolo il pensiero di liberazione che Dio aveva in mente di realizzare fu l'incredulità. Questo pensiero mai fu acquisito, mai divenne mentalità di fede. La liberazione sarebbe avvenuta per mezzo di una sconfitta, di una condanna a morte, attraverso il disprezzo e il dolore dell'Inviato del Signore. Niente di spettacolare, di forze ingenti, di strategie militari, di alleanze politiche, di sotterfugi, di tradimenti, di perdite ingenti di vite umane al fine di conquistare una liberazione effimera. La vera liberazione si realizzerà per mezzo di un sacrificio vicario. Il Servo del Signore offrirà la sua vita in espiazione, la sottoporrà alla morte per ciascuno di noi e sarà proprio questa offerta, la fragranza di questo sacrificio, che porterà la salvezza sperata. L'uomo vuole affrancarsi dall'uomo per pensarsi libero; Dio invece vuole che l'uomo si faccia servo dell'uomo perché sia effettivamente libero. La vera libertà è nel prendere il posto dell'altro ed offrire la propria vita, perché anche lui si lasci attrarre da Dio e conquistare dalla dolcezza della sua verità.</p>
<p>XXX DOMENICA T.O. Anno B / IL SIGNORE HA SALVATO IL SUO POPOLO (GER 31,7-9) / In un tempo di inesistenza, quando Israele era finito come popolo di Dio, perché era un ammasso di schiavi, prigionieri di potenze straniere, Geremia annunzia che il Signore avrebbe nuovamente ricondotto i deportati nella loro terra. Non sarebbero ritornati solo i valorosi, i forti, i resistenti alla fatica, ma anche gli inadatti al lungo cammino: il cieco, lo zoppo e la donna incinta. La mano del Signore è veramente con i deportati; la sua presenza li ricolma di gioia, dona speranza, infonde consolazione e certezza, dona abbondanza di vita. Questa è la profezia che Geremia fa in un tempo calamitoso, in cui era facile perdere la speranza, perché umanamente tutto era finito, perché il popolo di Dio era finito. Ma se era finito il popolo, non era finito Dio, non era finito il suo amore per Israele. Anche se Israele è un figlio traviato, confuso, disobbediente, resta sempre un figlio per il Signore e il Signore è un Padre per lui. Nella paternità di Dio la speranza è sempre possibile e può essere nuovamente riaccesa, anche quando c'è solo la disperazione e il nulla umano dinanzi ai propri occhi.</p>
<p>XXXI DOMENICA T.O. Anno B / Il SIGNORE È UNO SOLO (DT 6,2-6) / Israele deve vivere per ascoltare il Signore, che è il solo ed unico; non ce ne sono altri, altri non esistono. Tutti gli altri dei sono idoli, creazione della mente dell'uomo, che non possono giovargli in niente. Il Signore creerà Israele giorno per giorno, lo condurrà alle fonti e all'abbondanza della vita se lui lo amerà con tutto il cuore, con tutta l'anima, con tutte le forze. L'amore che il Signore vuole è uno solo: l'ascolto della sua Parola. Questo amore deve essere l'espressione di tutto l'essere dell'uomo: cuore, mente, forze devono essere rivolte verso l'osservanza dei comandamenti, altrimenti il suo non sarà amore vero, puro; non sarà l'amore che il Signore chiede ad Israele. L'uomo deve amare il Signore con la partecipazione effettiva, impegnata, di tutto se stesso, con il cuore e con l'intelligenza, con le forze fisiche e spirituali, con il corpo e con l'anima; tutto di lui deve essere verso il Signore. Se esce da questo amore, proverà la morte, la sentirà; avvertirà che la sua non è vita, perché la vita è solo in Dio e da Dio discende nell'uomo se l'obbedienza dell'uomo sale a Dio.</p>
<p>XXXII Domenica T.O. Anno B / LA FARINA DELLA GIARA NON SI ESAURIRÀ (1RE 17,10-16) / Il Signore chiede ai poveri di non imitare i ricchi; hanno poco, se non hanno paura di condividere il poco, essi saranno arricchiti dalla misericordia del Padre; se invece penseranno solo alla loro povertà e ignoreranno i fratelli, quel poco che hanno si esaurirà perché verrà a mancare su di esso la benedizione di Dio. Se i poveri della terra crederanno in Dio e faranno della sua carità la loro legge, il Signore interverrà sulla loro casa e dal cielo farà piovere l'abbondanza della sua grazia. Essi non mancheranno di nulla; avranno quanto è loro necessario per vivere. L'elemosina è il più grande investimento che un uomo possa fare; il rendimento è altissimo, è divino; è in termini di soluzione di tutte le nostre umane necessità in caso di bisogno. La vedova di Zarepta aveva di che vivere per una sola sera; condivise quello che aveva con il profeta Elia ed ebbe di che sostentarsi per qualche anno e più. Questa la straordinaria grandezza dell'onnipotenza divina e del suo amore, quando si riversa sui suoi figli che fanno dell'elemosina e della misericordia la legge della loro vita.</p>
<p>XXXIII Domenica T.O. Anno B / CHIUNQUE SI TROVERÀ SCRITTO NEL LIBRO (DN 12,1-3) / Dio scrive nel suo libro tutti coloro che lo amano, che lo servono fedelmente, che non temono di offrire la loro vita alla morte, anche in forma violenta e crudele pur di testimoniare che Lui è il Signore dell'universo. Questi sono saggi e Dio li avvolgerà di luce splendente; li ricolmerà di gioia indicibile; li farà vivere eternamente nella sua casa. Inoltre, il Signore avrà un amore di predilezione, del tutto particolare, per coloro che hanno indotto molti alla giustizia, per coloro che si sono fatti missionari della sua verità, per coloro che sono stati operatori di conversione e di ritorno a Dio a beneficio di quanti erano lontani dal suo regno. Colui che crede in Dio deve trasformarsi in uno strumento di speranza, di salvezza e di redenzione, di giustizia perché i suoi fratelli facciano della verità di Dio la loro casa spirituale, dove fare abitare il loro cuore e la loro mente. Come il Signore manda il suo Angelo Michele a vegliare sui figli del suo popolo, così ogni figlio del popolo di Dio è invitato a vigilare, facendosi messaggero di vita contro la morte spirituale e fisica che minaccia ogni uomo.</p>
<p>Nostro Signore Gesù Cristo, Re dell'universo / UNO, SIMILE AD UN FIGLIO DI UOMO (Dn 7,13-14) / Le vie di Dio per portare la salvezza sulla terra sono veramente misteriose, inaudite; nessuna mente creata potrebbe mai pensarle; nessuna forza umana sarebbe in grado di portarle a compimento. Mentre tutti i regni della terra erano in subbuglio e il popolo del Signore veniva stritolato dalla loro potenza arrogante, il profeta vede uno simile ad un figlio d'uomo apparire sulle nubi del cielo. Quest'uomo, che è in tutto simile a Dio, viene presentato al Vegliardo, cioè al Dio Onnipotente, al Signore della storia, che lo riveste di potere, gloria e regno; tutti si dovranno prostrare dinanzi a lui per servirlo. Il suo potere, la sua gloria, il suo regno vengono dall'eternità e durano per sempre; nessuna potenza umana potrà distruggerli. Questa è la visione. La storia ci rivelerà che quanto il profeta ha visto si è compiuto fedelmente in Cristo Gesù. È Lui il Figlio dell'uomo, venuto dal cielo, dalle nubi, ad instaurare il regno di Dio sulla terra. Il potere di Cristo Gesù è eterno come eterno è il regno che il Signore ha messo nelle sue mani. Tutti possono rifugiarsi in esso e trovare la vita eterna.</p>
<p>I Domenica di Avvento Anno C / IO REALIZZERÒ LE PROMESSE DI BENE (Ger 33,14-16) / La storia di peccato e di distruzione dell'uomo viene costantemente riportata nell'alveo della giustizia e della verità grazie alla bontà misericordiosa del nostro Dio. È Lui che fin dall'eternità, da quando ha pensato l'uomo, da quell'istante eterno, ha voluto un germoglio di giustizia, Cristo Gesù, Signore nostro. La vittoria non è del peccato dell'uomo, è invece del Servo del Signore nel quale c'è la possibilità reale di vincere tutto il male e ogni peccato che l'uomo immette nel mondo. Tutta la terra sarà illuminata dalla giustizia che il Messia di Dio verrà a portare in essa. Nulla potrà resistere dinanzi alla sua forza di verità, di amore, di giustizia, di obbedienza. Per Lui la vita ritornerà a regnare nel mondo e la città dell'uomo potrà essere chiamata "Signore-nostra-giustizia". Il Messia di Dio, il suo Servo, è l'unico che potrà attuare questo, è il solo attraverso il quale la giustizia potrà nuovamente regnare sulla terra. È questa la verità che dovrà essere gridata al mondo intero; nessuna comunità degli uomini potrà rientrare nella giustizia, se Gesù non prende stabile dimora in essa.</p>
<p>II Domenica di Avvento Anno C / SORGI, O GERUSALEMME, E STA' IN PIEDI SULL'ALTURA (Bar 5,1-9) / Chi riaccende la speranza nel cuore dell'uomo è Dio che interviene attraverso i suoi profeti e pronunzia una parola che di certo si compirà. Il profeta Baruc annunzia un vero miracolo dell'onnipotenza divina. Invita Gerusalemme a stare in piedi sull'altura; essa dovrà vedere con i suoi occhi un nuovo prodigio di Dio. Il Signore si sta accingendo a liberare il suo popolo dalla schiavitù di Babilonia. Tutto il creato è messo sottosopra da Lui affinché il ritorno sia fatto nella gioia e nella letizia spirituale. Le montagne si sgretolano assieme alle rupi secolari, le valli si colmano per fare una strada appianata per il popolo del Signore. Gli alberi si inchinano per fare ombra contro l'arsura del sole cocente del deserto. C'è come una scia di luce che deve proteggere Israele e questa scia è la gloria dell'Onnipotente che lo precede e lo segue e fa come un muro perché il popolo del Signore possa compiere spedito e senza inciampi il cammino di ritorno. È uno spettacolo prodigioso quello a cui dovrà assistere Gerusalemme, per questo dovrà rivestirsi degli abiti della gioia e della letizia.</p>
<p>III Domenica di Avvento Anno C / TI RINNOVERÀ CON IL SUO AMORE (SOF 3,14-18) / Gerusalemme è città peccatrice, ribelle, infedele; ha tradito il suo Signore per consegnarsi agli idoli muti; ha abbandonato il suo Creatore per dare la propria vita ad opere delle sue mani. Per il grande ed infinito amore il Signore ha revocato la condanna, Egli ora si appresta a fare di Gerusalemme una cosa nuova, a rigenerarla, a mondarla da ogni macchia di peccato, a fare della sua sposa infedele una donna tutta pura. Il Signore viene per abitare in mezzo al suo popolo; vuole essere per i figli dell'uomo una salvezza sempre a portata di mano; non una salvezza lontana, che tarda a venire, ma vicina che si compie nell'attimo stesso in cui il fedele invoca l'aiuto del Signore per essere salvato. Attendere il Signore che viene a rinnovarci deve significare per tutti volontà reale di cambiamento della propria vita; pensiero, volontà e azione devono manifestare la conversione interiore che è avvenuta in noi. Se l'agire esterno è sempre lo stesso è il segno che nessun mutamento è avvenuto e che noi siamo rimasti nella nostra vecchia umanità.</p>
<p>IV Domenica di Avvento Anno C / LE SUE ORIGINI SONO DALL'ANTICHITÀ (MIC 5,1-4) / La storia di Israele è attraversata da una promessa divina: la salvezza verrà da lontano, la compirà un uomo le cui origini sono dall'antichità, dai giorni più remoti, che sono i giorni dell'eternità. C'è nel Messia del Signore una forza e una maestà divina, che sono a Lui connaturali. Il Messia che verrà, nascerà a Betlemme, la più piccola città di Giuda, ma avrà un ministero veramente grande, straordinario, sia per la modalità che per l'estensione. Il modo è divino, l'estensione è senza fine, va oltre il tempo e oltre lo spazio; il regno che il Messia del Signore verrà ad instaurare valicherà i confini della storia e culminerà nell'eternità. Inoltre Egli dovrà pascere con la forza e la maestà del Signore suo Dio, esercitando un compito assai arduo: dovrà portare la pace sulla terra e far sì che essa conquisti i cuori di tutti e duri per sempre. Nessun uomo sarà mai capace di una simile opera. La singolarità della missione del Servo del Signore e il regno che Lui dovrà costruire ci indirizzano a pensare a qualcosa di diverso, e il diverso sulla terra è solo il divino.</p>
<p>Santa Famiglia Anno C / EGLI È CEDUTO AL SIGNORE (1SAM 1,20-28) / Samuele è un dono di Dio e a Lui viene ridonato; il Signore lo accoglie per costituirlo profeta nel suo popolo. C'è in Anna una certezza di fede: la vita del figlio non le appartiene, è del Signore, il quale dispone secondo la sua volontà, sempre. Non è facile vedere l'uomo in questi termini di identità tra esistenza e vocazione. Volentieri si separa esistenza e vocazione, come fossero due realtà differenti, diverse. La vocazione è il compimento della propria natura tutta intera. La crisi non è delle vocazioni, ma della vocazione; è crisi teologica, di fede, crisi dogmatica, prima che pastorale, spirituale; oggi l'uomo non si vede più un chiamato dal Signore a realizzare un ministero che lui ha scritto nella sua natura, chiamandolo all'esistenza. Da questa crisi ci si può risollevare attraverso una duplice via: credere fermamente che siamo del Signore e su ciascuno Egli ha scritto un suo disegno di salvezza, una sua particolare vocazione; pregare secondo l'insegnamento di Gesù perché ognuno disponga il suo cuore alla realizzazione del progetto che Dio ha tracciato per lui.</p>
<p>Battesimo del Signore Anno C / ECCO, IL SIGNORE DIO VIENE CON POTENZA (Is 40,1-5.9-11) / Il Signore ha deciso di perdonare il peccato di Israele, ponendo mano alla liberazione dei prigionieri e riconducendoli sani e salvi nella loro patria. Quanto Egli si accinge a fare è più prodigioso che la stessa liberazione dall'Egitto e può essere fatto solo da un Dio capace di scendere nelle prigioni di Babilonia, trarre fuori il suo popolo e condurlo attraverso un deserto inospitale nella terra promessa. Simile ad un pastore che fa pascolare il gregge, con il braccio lo raduna, porta gli agnelli sul petto, conduce pian piano le pecore madri, il Signore manifesta al suo popolo ogni amorevolezza, bontà, misericordia, delicatezza, premura. Dio vince l'uomo con il suo amore, lo attira a sé con la sua misericordia, trionfa su di lui attraverso la sua dolcezza. Ora Dio viene a salvarci attraverso il suo Figlio diletto. È Lui il buon Pastore che dona la vita per le sue pecore e perché possano raggiungere la patria del cielo le pasce con il suo corpo e le disseta con il suo sangue; le prende tra le sua braccia per presentarle al Padre. La tenerezza di Dio è Cristo Gesù Signore nostro.</p>
<p>II Domenica T.O. Anno C / COSÌ TI SPOSERÀ IL TUO CREATORE (Is 62,1-5). / Gerusalemme è chiamata a divenire la Sposa del suo Creatore. Dio vuole formare con essa un solo principio d'amore. Da questo sposalizio nascerà la nuova vita sulla terra; l'amore di Dio verrà effuso su Gerusalemme ed essa dovrà diffonderlo nel mondo intero. È questa la finalità dello sposalizio tra Dio e la città santa. È uno sposalizio che dovrà essere fonte di eterna gioia tra Dio, Gerusalemme e ogni uomo. La finalità dell'alleanza, anche della nuova, è una sola: far sì che Dio e la sua creatura diventino una sola realtà, una cosa sola; l'unica legge che deve regnare è l'osservanza della volontà di Dio nel compimento dei suoi voleri. Solo in questo cammino sarà celebrato lo sposalizio tra Dio e Gerusalemme e solo nel compimento della volontà di Dio questo sposalizio sarà conservato in vita. È questo il disegno di Dio sul suo popolo: fare con esso una sola vita, un solo amore, una sola eternità, far entrare in questa comunione di amore e di vita ogni altro uomo, perché anche lui sia reso partecipe di questa unica vita, unica eternità, unico amore.</p>
<p>III Domenica T.O. Anno C / A BRANI DISTINTI E CON SPIEGAZIONI DI SENSO (Ne 8,2-10) / La Scrittura si legge e si spiega nella comunità; è importante la lettura, è necessaria la spiegazione; lettura e spiegazione devono essere un'unica azione. Non vi può essere lettura comunitaria senza spiegazione, né vi può essere spiegazione senza lettura della Scrittura e questo deve essere fatto pubblicamente. Ognuno deve sapere cosa dice la Parola e deve saperlo in una comunità che la legge e la spiega. L'unità nella Parola e nella sua spiegazione è garanzia di comunione di fede all'interno della comunità. Questa spiegazione pubblica della Parola è sempre da offrire. Il Vescovo deve farla per tutta la comunità diocesana; il parroco per la comunità parrocchiale, il diacono per quelle comunità piccole o grandi che gli sono state affidate. Quando tutti ascoltano l'unica Parola e l'unica interpretazione essenziale, allora nasce la vera comunione nella fede e chi si pone fuori di essa, sa che si è posto fuori della Parola di Dio, fuori della sua volontà. Chi rifiuta la Parola e la sua spiegazione, è Dio che rifiuta e non l'uomo che insegna la verità della Parola.</p>
<p>IV Domenica T.O. Anno C / TI HO STABILITO PROFETA DELLE NAZIONI (Ger 1,4-5-17-19) / Geremia è stato scelto fin dal seno di sua madre; ancora non esisteva e il Signore lo aveva costituito profeta delle nazioni. Il mondo si abbatterà contro di lui per stritolarlo, ma non vi riuscirà; vorrà eliminarlo, ma neanche questo potrà fare, perché non è in potere degli uomini eliminare un profeta prima che venga la sua ora; lo sottoporranno ad ogni genere di mortificazione fisica e spirituale, ma da tutto questo male egli ne uscirà vittorioso. Geremia è stato inviato a proclamare la verità di Dio e dell'uomo ad un popolo che aveva fatto la scelta di allontanarsi dal Signore, pensando che da questa autonomia sarebbe nata per lui la salvezza, la pace, la tranquillità. Il profeta ricorda che tutto perisce senza il Signore e che le sicurezze sulle quali il popolo basava le sue speranze sono come una canna che si spezza e che ferisce colui che vi si appoggia. Per queste parole di verità, perché smentiva le false sicurezze dei capi e di quanti credevano alle loro bugiarde parole, egli fu perseguitato; ma in lui l'amore di Dio era più forte della persecuzione e Dio in lui è risultato veritiero.</p>
<p>V Domenica T.O. Anno C / CHI MANDERÒ E CHI ANDRÀ PER NOI? (IS 6,1-2.3-8) / La vocazione di Isaia ci insegna essenzialmente che solo dalla santità di Dio è possibile vedere la nostra non santità e solo a contatto con essa si può divenire santi, puri. Il Signore vuole che ogni sua creatura entri in questa santità e per questo occorre che qualcuno diventi strumento, tramite, via perché essa possa essere offerta ad ogni uomo. C'è una chiamata diretta di Dio che comanda ad un uomo di essere suo profeta e c'è anche un modo indiretto. Dio manifesta all'uomo il suo desiderio di trovare qualcuno da mandare per annunziare la sua Parola e colui che ascolta decide liberamente di offrirsi. Isaia ascolta e si offre, si consegna al Signore perché faccia di lui un suo profeta. Perché uno si offra al ministero dell'annunzio è necessario che venga travolto dalla santità di Dio e che questa gli purifichi cuore, bocca, mente, labbra. Quando questo avviene, l'uomo entra nella purezza della verità, dalla quale vede tutta la tenebra che c'è nel mondo e spinto dalla santità che lo ha purificato si consegna al Signore per portare tra i suoi fratelli la luce della salvezza.</p>
<p>VI Domenica T.O. Anno C / BENEDETTO L'UOMO CHE CONFIDA NEL SIGNORE (Ger 17,5-8) / Quando l'errore morale è la caduta dalla fede, sarà difficile poter rialzare colui che pecca, poiché a sostegno dei suoi atti di male c'è una antifede che li giustifica e li ritiene cosa necessaria, via di vita e di salvezza, fonte di sicurezza e di serenità. Geremia insorge contro questa antifede del suo popolo e con parole forti proclama maledetto chi confida nell'uomo; è maledetto perché ha preso una via di perdizione; una via, cioè, che non lo condurrà mai nella vita, bensì nella morte del corpo e dell'anima. Invece viene dichiarato benedetto colui che confida nel Signore. È benedetto perché, accogliendo la divina Parola e mettendola in pratica, egli raggiungerà non solo la pienezza della vita, qui su questa terra, quanto anche entrerà nella beatitudine eterna del regno dei cieli. Tutto dipende dalla fede nella Parola di Dio; se questa fede si smarrisce, tutto si smarrisce e l'uomo inesorabilmente si incamminerà verso una via di perdizione, di maledizione, di morte spirituale e fisica; mentre quando si crede nella Parola di Dio il fine è uno solo: la vita eterna nella gloria di Dio Padre.</p>
<p>VII Domenica T.O. Anno C / NON UCCIDERLO! (1Sam 26,2.7-9.12-13.22-23) / Saul, il re che il Signore ha rigettato per le sue disobbedienze, vedendo crescere la gloria di Davide, si ingelosisce, vuole ammazzarlo e in diversi modi ha già tentato di farlo. A Davide non resta che la fuga, rifugiando nei boschi, sui monti, lontano dal suo nemico. Davide è nella condizione di potersi liberare di Saul senza che alcun male sia fatto a lui. I suoi amici di fuga vorrebbero orientarlo verso l'uccisione del re. Ma lui si rifiuta con fermezza, non vuole macchiarsi di un così grave ed orrendo peccato. A lui non è concesso di uccidere il re di Israele, questo potere il Signore non lo ha messo nelle sue mani. Arbitro assoluto della vita è Dio; non è consentito toglierla a nessuno, neanche al più grande malfattore dell'umanità. Questo deve essere proclamato a tutte le generazioni perché imparino a rispettare la sacralità della vita. Anche i nemici politici, compresi gli assassini, hanno diritto a che la vita venga loro rispettata. Quando sarà entrata nelle regole divine dell'esistenza, l'umanità avrà fatto un buon cammino verso l'acquisizione della sua umanizzazione.</p>
<p>VIII Domenica T.O. Anno C / LA PAROLA RIVELA IL SENTIMENTO DELL'UOMO (Sir 27,47) / Come per l'albero i frutti rivelano la sua vera natura, così dicasi per l'uomo: la sua parola rivela chi lui veramente è, se uomo nel cui cuore regna il Signore, oppure se nella sua anima dimora il peccato. La parola è la prova dell'uomo, possiamo noi dire che l'uomo è la sua parola. L'uomo è ciò che pensa, vuole, desidera, spera, brama. Tutto questo egli lo manifesta infallibilmente attraverso la parola della sua bocca. Nulla di ciò che l'uomo è, rimane dentro di sé, tutto viene portato fuori dalla parola che lui dice e che una volta immessa nell'aria percorre autonomamente il suo corso, senza mai fermarsi, o arrestarsi. Nessuna prudenza è sufficiente, se nel cuore c'è insipienza, stoltezza, superbia, concupiscenza, arroganza. Solo chi cambia il cuore può avere la certezza di non far uscire da lui una parola non buona, o meno buona, oppure una vana, di stoltezza, o frutto di vizi e di imperfezioni. Il cuore dell'uomo è come una miniera, la parola estrae fuori ciò che vi è dentro. L'uomo è tutto nella sua parola e nel modo in cui questa parola dice. / / I Domenica di Quaresima Anno C / ALLORA GRIDAMMO AL SIGNORE (Dt 26,4-10) / Israele vive la sua fede come popolo di Dio, sua famiglia, comunità da Lui radunata, salvata, redenta, benedetta; comunità che si appresta a invocare l'aiuto di Dio per continuare il cammino e, soprattutto, per benedire in eterno il Signore e ringraziarlo per tutti i benefici che giorno per giorno la sua misericordia gli concede. Guardando dietro di sé altro non vedeva che l'opera del Signore: i suoi interventi prodigiosi nella sua vita di popolo redento, la dura lotta combattuta dal suo Dio al fine di potergli dare la terra, promessa ad Abramo. Guardando in avanti altro non vedeva che il Signore, sapeva che solo per grazia di Dio e non per le sue umane capacità avrebbe potuto continuare a gustare i frutti della terra. Per questo lo benediceva, lo ringraziava, lo adorava, si prostrava dinanzi per manifestarli tutto il suo amore, la sua obbedienza, la volontà di servirlo. Con questa fede egli camminava e questa fede sempre rinnovava, perché sapeva che solo il Signore, Dio Onnipotente, era il Creatore, il Redentore, il Salvatore, il passato, il presente e il futuro della sua vita.</p>
<p>II Domenica di Quaresima Anno C / IL SIGNORE CONCLUSE QUESTA ALLEANZA (Gn 15,5-12.17-18) / Dio vuole che l'uomo si fidi solo di Lui, che lo creda quando gli parla, che si abbandoni totalmente a Lui, poi sarà Lui il suo presente ed anche il suo futuro. Seguendo un antichissimo rituale, il Signore stringe un'alleanza con Abramo. Di questo rituale modifica una parte essenziale; passa solo Lui tra le vittime tagliate che bruciano, ma non fa passare Abramo. La promessa sigillata è un purissimo dono del Signore e sarà Lui a darsi premura che sia portata a compimento, nonostante le mille difficoltà della storia. Fu grazie solo a questa promessa di Dio che la discendenza di Abramo nella fede fu e sarà molto numerosa, come le stelle che sono nel firmamento del cielo o come i granelli di sabbia che sono lungo la riva del mare. È grazie a questa parola e a questa alleanza che il Signore promise la terra e la donò. Questo deve farci comprendere quanto impegno mette il Signore quando pronunzia una parola. Egli la compie fedelmente secondo il significato del suo pensiero, con la forza della sua volontà, secondo il suo tempo e mai secondo il desiderio degli uomini.</p>
<p>III Domenica di Quaresima Anno C / SONO SCESO PER LIBERARLO (Es 3,1-8.13-15) / Nel deserto Mosè fa l'incontro con il Dio divinamente trascendente, che santifica anche il suolo sul quale si poggia la sua ombra e la cui luce fa ardere un roveto senza che questo si consumi. L'Esistente eterno, l'Esistente in sé che egli incontra è anche il Dio al quale qualcuno appartiene. Egli è il Dio di Abramo, di Isacco e di Giacobbe. Ora Mosè deve lasciare il deserto, presentarsi ai figli di Israele non con la sua autorità umana, ma con l'investitura che viene da Dio, deve dire loro chi lo manda e per che cosa egli è stato mandato. Chi lo manda è Colui che è, il Trascendente, il Santo, la Luce che brucia ma senza consumare; lo manda per liberare il suo popolo che è nella schiavitù. Il rapporto non sarà più tra Mosè e il suo popolo; dietro Mosè c'è Dio e Dio è colui che dice una parola e la mantiene e poiché ha deciso di scendere in Egitto per liberare il suo popolo, questo sicuramente Egli farà; lo farà perché non c'è nessun altro Dio che potrà scendere in combattimento con Lui per vincerlo. Al di là del tempo e della storia, degli uomini e delle loro vicende umane, Egli è l'Onnipotente.</p>
<p>IV Domenica di Quaresima Anno C / MANGIARONO I FRUTTI DELLA TERRA DI CANAAN (Gs 5,9-12) / Ogni Parola del Signore che si compie è una tappa, un fondamento di una fede ulteriore più profonda, più essenziale, più vera. Ogni realizzazione della parola di Dio deve infondere certezza, sicurezza, deve essere come un ponte gettato tra le sponde del passato e del futuro, perché l'uomo inizi il suo nuovo cammino a partire dalla certezza che il Signore adempirà tutte le parole che sono uscite dalla sua bocca o che usciranno; le compirà come ha compiuto quella detta ai padri e che loro oggi stanno vivendo. Entrare nella terra, mangiare i frutti del suolo, celebrare in essa la pasqua, non avere più bisogno della manna, deve avere per Israele un solo significato. Il passato è passato e non ritorna più, lo attesta il fatto che è finita di cadere la manna. Da questo istante Israele deve iniziare una nuova via, un nuovo modo di essere e di operare, un nuovo modo di sentirsi popolo di Dio, ma questa novità dovrà costruirla solo sulla parola che il Signore ha già fatto udire a Israele e che è un invito ad ascoltare e a seguire la sua volontà ogni qualvolta dovesse venire manifestata.</p>
<p>V Domenica di Quaresima Anno C / ECCO, FACCIO UNA COSA NUOVA (Is 43,16-21) / Il Signore è colui che è sempre dinanzi all'uomo, eternamente nuovo nei pensieri, nelle azioni, nelle opere, nelle realizzazioni; nessuna umana intelligenza potrà mai prevedere l'agire di Dio per la salvezza delle sue creature. Gli Ebrei in esilio ricordavano i grandi eventi della salvezza, pensavano all'Esodo e a quanto era stato fatto per la loro liberazione. Il Signore attraverso il suo profeta li invita a non pensare più ai fatti passati; servivano allora, non servono oggi. In passato dove c'era l'acqua apparve l'asciutto; ora invece ciò che è arido diventerà un mare, in modo che Israele possa dissetarsi in abbondanza. Allora il deserto era inospitale, oggi il Signore vi farà una strada percorrendo la quale i figli di Israele possano raggiungere nuovamente la loro patria. Niente è impossibile a Dio e le sue vie di intervento nella storia sono sempre impensabili, tanto grandi sono il suo amore e la sua misericordia in favore degli uomini. Se si convertirà e il suo cuore tornerà fedele e giusto, Israele potrà innalzare al Signore l'inno vero della sua fede pura e santa.</p>
<p>Domenica delle Palme Anno C / HO PRESENTATO IL DORSO AI FLAGELLATORI (Is 50, 4-7) / L'umanità in Adamo si è sottratta al governo saggio, sapiente, intelligente, di sola bontà del Signore, per prendersi la vita nelle proprie mani. Il Servo del Signore deve compiere il cammino inverso, deve mettere la sua vita nelle mani dell'umanità, che sono mani stolte, ingiuste, insipienti, empie, malvagie e crudeli. Da queste mani dovrà lasciarsi annientare, stritolare, ridurre a nulla; dovrà essere disonorato, umiliato, schernito, insudiciato spiritualmente e anche fisicamente. L'umanità non aveva voluto sottostare al suo Creatore, il Servo del Signore insegna ad ogni uomo che la salvezza vi sarà se ognuno, al pari di Lui, si saprà sottomettere, per obbedienza a Dio, alla crudeltà e alla tirannia dell'umanità e questo per abolire il disordine di peccato che gli uomini hanno costituito quando si sono ribellati al loro Creatore. Il Servo fa tutto questo, si annienta sotto l'umanità peccatrice perché sa che il Signore, dopo il momento della prova, lo risolleverà, non lo farà restare confuso, gli darà l'onore e la gloria dovuti alla sua umiliazione per obbedienza al suo comando.</p>
<p>Santissima Trinità Anno C / DALL'ETERNITÀ SONO STATA COSTITUITA (Pro 8,22-31) / La sapienza è l'impronta di Dio nell'universo. Essa esiste prima della creazione e come luce avvolge ogni cosa, la rischiara di verità e di bontà, la illumina di saggezza e di finalità. Nulla esiste nel creato senza che porti la sua immagine, il suo sigillo, che non sia intessuto di sapienza divina con finalità ben precisa. Se l'uomo vuole possedere la sapienza sull'intera creazione altro non deve fare che entrare anche lui nella saggezza divina, abbandonando la via dell'insipienza e della stoltezza che è il peccato e costituendosi ascoltatore della Parola che Dio ha rivelato. Attraverso questa unica via vera, l'uomo entra in possesso della sapienza che governa l'intera creazione e si libera dalla schiavitù della scienza umana la quale crede che una cosa sia saggia sol perché è possibile realizzarla. Scienza umana e sapienza soprannaturale, creata o increata, non coincidono. Coincidono solo in chi ha scelto la via dell'ascolto della Parola come unica forma per poter ottenere la scienza della saggezza per compiere l'opera che Dio gli ha chiesto, creandolo.</p>
<p>Corpo e Sangue del Signore Anno C / OFFRÌ PANE E VINO (Gn 14,18-20) / Gesù è Sacerdote alla maniera di Melchisedek, ma solo nel segno esterno. Il re di Salem offriva il pane e il vino, non ha offerto a Dio la sua vita in riscatto per i molti, non si è fatto olocausto per la redenzione del mondo. Gesù invece offre a Dio la sua vita, interamente, per il compimento della volontà del Padre, fino alla morte di croce. Melchisedek non si è fatto Eucaristia per gli altri. Gesù si è fatto cibo e bevanda di vita eterna nel segno del pane e del vino e in tal senso è alla maniera di Melchisedek. Facendosi Eucaristia, Egli insegna ad ogni uomo cosa è il sacrificio e come bisogna compierlo. Ognuno di noi deve farsi pane e vino per i fratelli, affinché loro attingano la vita dalla nostra vita, vita dell'anima e dello spirito prima, ma anche per il corpo. È il mistero di Cristo che deve divenire mistero di ogni suo discepolo e, per loro tramite, mistero del mondo intero. Nel corpo di Cristo e nel suo sangue, assunto nell'Eucaristia, il cristiano diviene di fatto anche lui corpo spezzato e sangue versato. Un solo corpo, un solo sangue, un solo mistero di amore, una sola eucaristia.</p>
<p>Natività di San Giovanni Battista / IL SIGNORE DAL SENO MATERNO MI HA CHIAMATO (Is 49,1-6) / Compie santamente la propria vocazione chi si umilia dinanzi a Dio, si dichiara suo servo, mette la propria vita nelle mani dell'Onnipotente e lascia a Lui ogni iniziativa, perché sia Lui a dettare la forma e la modalità attraverso la quale la vita deve essere spesa a servizio dell'intera umanità. La salvezza discende dal cielo e come tale è sempre da aspettarsi come un dono di Dio. Il Servo del Signore deve proclamarla agli altri; deve anche mostrarla compiuta in se stesso; la mostra e la proclama se lui si lascia "usare" da Dio come docile strumento. Il Servo del Signore proprio questo ha fatto: gli ha consegnato la sua vita, ne ha fatto un sacrificio per il suo Dio perché per mezzo di esso si compisse la redenzione del genere umano. Giovanni il Battista ancora non era stato concepito, non era nato e il Signore lo aveva costituito suo strumento per manifestare al mondo la luce della verità e della grazia che stava per suscitare attraverso l'invio del Suo unico Figlio, il Messia benedetto nei secoli eterni, il Servo, dal quale ogni altro servizio attinge grazia e verità.</p>
<p>XIII Domenica T.O. Anno C / SAI BENE CHE COSA HO FATTO DI TE (1Re 19,16-19-21) / La missione di Elia deve continuare; c'è tanto bisogno ancora che la luce di Dio illumini il suo popolo. Il Signore gli rivela colui che dovrà succedergli; la persona da chiamare è Eliseo. Elia vi si reca, gli getta addosso il suo mantello, gli chiede di seguirlo. Eliseo ascolta con fede la parola di Elia, l'accoglie come Parola di Dio, uccide un paio di buoi, con gli attrezzi per arare cucina la carne, fa un gran banchetto, si licenzia con quelli della sua casa e si mette alla sequela di Elia, per divenire un giorno profeta al suo posto, perché per mezzo suo la Parola di Dio risuoni ancora tutta intera. La vocazione è passaggio da uno stato di vita ad un altro; è totale abbandono di ciò che è stato prima per iniziare una vita tutta nuova. Non c'è più spazio, né tempo, né possibilità di ritornare a ciò che è stato ieri; ieri deve finire per sempre. Ora c'è un nuovo cammino e una nuova via che si deve percorrere. Neanche deve regnare nel cuore la tentazione di poter ritornare a ciò che fu. La vocazione sposta un uomo da un mondo all'altro, da una situazione ad un'altra, da una vita all'altra, senza più ritorno indietro.</p>
<p>XIV Domenica T.O. Anno C / IN GERUSALEMME SARETE CONSOLATI (Is 66, 10-14) / Gerusalemme è nella desolazione. Può essa risorgere, alzare la testa, mostrarsi nel suo antico splendore? Tutto questo potrà avvenire se Dio ritornerà ad abitare in essa. Ed è proprio questa lieta notizia che il Signore fa oggi udire attraverso il suo profeta: Egli ritornerà in Gerusalemme; questa sarà ancora la dimora del Grande Re, sarà l'abitazione del Dio Altissimo. Con Dio nella Città Santa, ritornerà la vita, la gioia, la pace, l'abbondanza, ritornerà ogni bene. L'impegno primario di ogni opera pastorale è uno solo: far ritornare Dio nella città, nella casa, nella famiglia, nei cuori. Se Dio non torna, perché l'uomo non lo vuole, questi continuerà nella sua morte, nella sua disperazione, in quella delusione che diviene rassegnazione al male, all'ingiustizia, ad ogni altro genere di vessazioni, di uccisioni e di morti che imperano nella città degli uomini. Regna la pace, la vita, la verità, l'amore dove abita il Signore. Torna la gioia quando torna il Signore. Risplende la vita dove dimora il Dio della vita. È il grido di speranza che risuona oggi per le vie di Gerusalemme.</p>
<p>XV Domenica T.O. Anno C / QUESTA PAROLA È MOLTO VICINA A TE (Dt 30,10-14) / Non ci sono altre parole che possono darci e immetterci nella vita; l'unica è quella del Signore Dio nostro, posta da Lui nel cuore di ogni uomo. Essa è la sola che porta nei cuori la vita eterna che rende vera, autentica, ogni vita. Se raggiungeremo questa convinzione di fede, faremo maturare in noi una vera conversione alla Parola di Dio. La conversione e la fede devono impegnare tutta la persona: cuore, mente, volontà. Il giorno in cui si cade dalla fede, si cade anche dalla conversione; usciamo dal rapporto di obbedienza con il Signore e precipitiamo in una relazione religiosa con Lui. L'obbedienza è solo alla volontà di Dio e la conversione non è a Dio, ma è alla Parola di Dio; Dio senza la Parola, non è il vero Dio; convertirsi a Dio senza conversione alla sua Parola, non è conversione. L'unica regola pastorale deve essere, allora, quella di prendere la Parola, farla risuonare nel mondo, perché ogni uomo si prostri dinanzi al Signore e chieda il dono di poterla accogliere con fede pura, assieme alla forza di metterla in pratica.</p>
<p>XVI Domenica T.O. Anno C / TORNERÒ DA TE FRA UN ANNO A QUESTA DATA (Gn 18,1-10) / Il Signore, oggi, fa visita ad Abramo; oggi, gli promette che Sara terrà tra le braccia un figlio fra un anno a questa data. La vita di Abramo non è nelle sue mani, non è neanche in quelle di sua moglie o di qualcuno dei suoi servi, è interamente nelle mani di Dio. Ormai lo sa; egli non si appartiene, è del Signore e al Signore appartiene tutto di lui, nel presente e nel futuro. Il Signore lo prova, perché impari solo a confidare in Lui, ad offrigli la sua vita. La prova a volte è assai lunga; Dio dice una parola e poi fa passare degli anni, non uno, o due, ma molti, prima che trovi compimento nella storia. Dio ha parlato, la parola è sua; essa si compirà senz'altro, anche se umanamente diventa impossibile credere a causa delle avverse condizioni storiche. Sempre la Parola deve passare attraverso l'assoluta negatività della storia; quando questa confessa la sua nullità dinanzi a Dio, è proprio allora che si manifesta la potenza creatrice della Parola di Dio, la quale si compie non perché la storia sia capace di compierla, ma perché il Signore è capace di realizzare ogni Parola uscita dalla sua bocca.</p>
<p>XVII Domenica T.O. Anno C / NON LA DISTRUGGERÒ PER RIGUARDO A QUEI DIECI (Gn 18,20-32) / Abramo sa chi è il Signore: il Dio che egli adora non è ingiusto, non castiga l'empio assieme a coloro che gli sono fedeli. È il Dio che per amore del giusto perdona anche gli ingiusti, in attesa del loro pentimento. Nella preghiera di Abramo Dio rifulge in tutta la sua rettitudine morale, nella verità che avvolge il suo trono, nella saggezza e sapienza che punisce coloro che lo offendono, ma dopo aver manifestato su di loro la sua misericordia e il perdono. Dopo questa preghiera il mondo religioso ha un'immagine nuova di Dio, del Dio vero. Il Dio di Abramo non è un Dio vendicativo, inflessibile, che decide, attua e fa tutto dall'alto della sua eterna giustizia; dopo questa preghiera ci viene rivelato il vero volto di Dio: incline a pietà e a misericordia, al perdono e alla salvezza anche degli empi, in attesa che si convertano e vivano. Dopo questa preghiera conosciamo il vero cuore di Dio, è il Dio che vuole solo la salvezza della sua creatura e se interviene nella storia è perché l'uomo comprenda il male, si ravveda e torni pentito alla casa della verità e dell'amore.</p>
<p>XVIII Domenica T.O. Anno C / VANITÀ DELLE VANITÀ, TUTTO È VANITÀ (Qo1,2; 2,21-23) / L'osservanza dei comandamenti libera la vita dall'effimero, dalla vanità e dal nulla e la proietta in una dimensione di eternità, di felicità piena e duratura, di completezza e di compimento di sé. Denunciando la vanità del mondo e di tutto ciò che in esso si opera, la finitezza di ogni cosa che l'uomo intraprende, invitando ad aprirsi alla trascendenza, al soprannaturale, alla vocazione all'eternità che possiede in sé ogni vita umana, il Qoelet si rivela una efficace introduzione al Vangelo. Dice Gesù: "Che giova all'uomo guadagnare il mondo intero, se poi perde la propria anima? E che cosa potrebbe mai dare un uomo in cambio della propria anima?". Il Qoelet invita all'accoglienza del comandamento di Dio e a vivere con cuore puro, spirito disponibile, mente aperta e serena. Fa questo servendosi di una lettura assai vera dell'esistenza umana che si rivela vana, se vissuta senza l'apertura alla trascendenza. Il popolo del Signore deve smetterla di immergersi in un'immanenza pura e semplice. La vita ha valore se è proiettata nella trascendenza, nell'eternità, se la si pone nella volontà di Dio.</p>
<p>XIX Domenica T.O. Anno C / COME GUIDA IN UN VIAGGIO SCONOSCIUTO (Sap 18,3.6-9) / La liberazione dalla schiavitù dall'Egitto non è un'entrata immediata nella terra promessa; è invece un cammino verso di essa attraverso luoghi aspri, difficili, non connaturali all'uomo, da dove, solo se guidati dalla luce di Dio e sorretti dal suo amore, è possibile potere uscire. È in questo cammino verso il suo futuro il fallimento dell'uomo; si esce, ma poi non si ha la saggezza e la sapienza divina per compiere il viaggio verso la meta che deve essere connaturale ad ogni liberazione. Vedere la schiavitù è facile; non è facile invece trovare la via della liberazione, occorre una forza dall'alto che è esterna all'uomo; occorre che ci sia la luce soprannaturale e l'amore divino che guidino e sorreggano il viaggio verso il raggiungimento del fine che è insito nella liberazione. Israele, popolo benedetto dal Signore, dal Signore è stato liberato, ma anche condotto verso la patria del suo riposo. Chi non è con il Signore, può anche avvertire l'esigenza di una liberazione, ma gli è difficile liberarsi; soprattutto gli è difficile pervenire al compimento della meta del proprio viaggio.</p>
<p>XX Domenica T.O. Anno C / SI METTA A MORTE QUEST'UOMO (Ger 38,4-6.8-10) / È proprio della missione profetica leggere la storia attuale con gli occhi di Dio e proferire il giudizio di verità su di essa. L'uomo però preferisce vivere di illusioni, essere ingannato dai falsi profeti, cullarsi nella menzogna e per questo perseguita i veri profeti scagliandosi contro di loro con ogni sorta di male. Nessuno può essere profeta del Dio vivente senza esporre la sua vita alla morte come sigillo alla sua verità. Geremia è insultato, deriso, schernito, ora è anche imprigionato e calato in una cisterna senz'acqua, piena di fango, senza cibo, lasciato lì a morire di morte lenta e atroce. Quella vita, che è donata al Signore per il compimento della missione profetica, è sempre nelle mani di Dio e Lui la dirige e la governa secondo il suo imperscrutabile disegno di amore. Il fatto però che il profeta annunzia la Parola di Dio con il pericolo di morte sempre accovacciato ai suoi passi, deve convincerci che egli non lo fa per sé, lo fa solamente per noi, perché ci ama con lo stesso amore di Dio e perché sa quali sono i pericoli che sovrastano quando si è senza la Volontà di Dio.</p>
<p>XXI Domenica T.O. Anno C / TUTTI I POPOLI E TUTTE LE LINGUE (Is 66,18-21) / Il Signore vuole radunare tutte le genti in un'unica fede, un'unica adorazione, un'unica alleanza, un unico sacerdozio. Tutto questo avviene in Cristo. È Lui il punto di arrivo, la fine del regno di Israele; è in Lui, con Lui e per Lui il punto di inizio del regno di Dio sull'intero universo. Tutte le genti dovranno essere condotte all'unica fede e sarà da Israele che inizierà il cammino della predicazione del Vangelo per chiamare ogni uomo alla salvezza nel dono della vita eterna. Ciò che è stato ieri è solo l'inizio, il compimento è sempre dinanzi a noi, non solo nelle forme, ma anche nella piena attuazione del disegno di Dio, che non cesserà mai di stupirci, di meravigliarci. Ogni giorno l'uomo è invitato a progredire, ad aprirsi al Dio che viene per fare nuove tutte le cose. Accogliere la novità di Dio è vivere nella più grande libertà, la libertà dal nostro passato, dalla nostra storia, dalle nostre idee, dalla nostra mentalità, dalla nostra cultura, per far sì che sia la parola di Dio nella comprensione attuale dello Spirito Santo la nostra storia, la nostra cultura, la nostra verità, il nostro tutto.</p>
<p>XXII Domenica T.O. Anno C / DAGLI UMILI EGLI È GLORIFICATO (Sir 3,17-18.20.28-29) / Chi vuole realizzarsi secondo verità deve possedere l'umiltà, la sapienza, la carità. Con l'umiltà ci si vede sempre dinanzi a Dio, si vive nel posto che Lui ci ha assegnato nella creazione e nella comunità degli uomini. Con la saggezza, che è meditazione, riflessione, ascolto per una sempre più profonda e intensa conoscenza della Rivelazione, l'uomo a poco a poco dona alla sua vita la dimensione della trascendenza; la libera dai desideri mondani, la scioglie da bramosie, passioni, invidie, gelosie, la dirige tutta intera nel compimento della divina volontà. La carità che si fa elemosina purifica l'anima e la rende perfettamente giusta dinanzi a Dio e al mondo, nonostante la moltitudine dei peccati commessi. Ogni giorno pecchiamo, ogni giorno dobbiamo fare dell'elemosina e delle opere di misericordia l'antidoto contro i debiti di giustizia che abbiamo presso il Signore. È, questo, il giubileo quotidiano, nascosto, perenne, silenzioso che ognuno può celebrare ininterrottamente per sé e per i defunti, perché venga cancellata ogni pena dovuta ai nostri peccati.</p>
<p>XXIII Domenica T.O. Anno C / FURONO SALVATI PER MEZZO DELLA SAPIENZA (Sap 9,13-18) / L'uomo, con i suoi sforzi, mettendo a frutto tutta la sua intelligenza, non può cogliere la verità nella sua pienezza. Egli possiede un ragionamento timido e una riflessione incerta, questa è la sua realtà. Non vede secondo verità le cose visibili, come può sperare di vedere secondo saggezza l'invisibile? Senza vera conoscenza si trova su una strada buia, non sa dove va, non sa cosa fare, molte delle cose che fa sono sbagliate e molte altre peccaminose. Diviene necessario l'aiuto dello Spirito del Signore che infonde nel cuore l'intelligenza divina. Chi vuole essere discepolo dello Spirito Santo, deve farsi umile, liberarsi da ogni superbia, abbandonare ogni pretesa di intelligenza e di sapienza umana. Ad un cuore ricolmo di se stesso, Dio non può concedere la sapienza del Cielo. La storia guidata dalla sola sapienza umana conduce a dichiarare bene il male e male il bene, ad affermare che non c'è più né bene e né male, a proclamare l'indifferenza nella conoscenza, a far precipitare l'umanità in una grande confusione, a fare dell'uomo uno strumento di morte e non di vita.</p>
<p>XXIV Domenica T.O. Anno C / SI SONO FATTI UN VITELLO DI METALLO FUSO (Es 32,7-14) / Dio vuole distruggere il suo popolo che è caduto nel grave peccato dell'idolatria e iniziare daccapo. Mosè interviene e chiede al Signore perdono per Israele nonostante la violazione dell'Alleanza. L'uomo non può imporre a Dio la sua volontà, può tuttavia manifestargli, attraverso la preghiera, le ragioni che sono a fondamento della sua richiesta. Il nostro Dio è eterna sapienza, Egli non può agire contro ragione, agirebbe senza saggezza e questo non è da Dio. La preghiera dell'uomo deve essere sempre ricca di buoni motivi da portare al Signore. Mosè si serve di questa via e le motivazioni che adduce sono sufficienti perché Egli desista dal suo proposito. È questo il fondamento per cui, oltre la forza e la potenza dell'amore con la quale bisogna rivestire la nostra preghiera, essa deve essere sempre presentata con ragionevolezza. Questa forma di preghiera deve spirarla dentro di noi lo Spirito del Signore. Solo Lui sa pregare in noi secondo la sapienza di Dio e quando questo accade la nostra preghiera sarà certamente ascoltata.</p>
<p>XXV Domenica T.O. Anno C / VOI CHE CALPESTATE IL POVERO (Am 8,4-7) / Il profeta non è l'avvocato del povero e l'accusatore del ricco; è invece il difensore della verità di Dio che è per il povero e per il ricco. Egli è mandato da Dio per proferire un giudizio di verità sulle azioni degli uomini. La profezia, e con essa ogni altra forma di annunzio e di insegnamento della Parola, è difesa dell'uomo, perché manifestazione della divina volontà. Amos chiama tutti coloro che con coscienza o incoscienza commettono il male a ravvedersi subito, perché già incombe su di loro il giudizio del Signore. Il profeta non è uno schierato, ma il messaggero della verità. Il male è fatto indistintamente dall'uomo, chiunque esso sia; a colui che lo commette egli lo manifesta, ricordando la sentenza imminente del Signore. Il profeta è solo di Dio, conosce la sua volontà, giudica le azioni degli uomini secondo la verità del cielo, dice ad ogni uomo il verdetto divino che lo attende. Egli è il solo che si differenzia da tutti coloro che hanno rapporto con la Parola. Gli altri la possono manomettere e annullare; lui la dice sempre nella sua eterna verità.</p>
<p>XXVI Domenica T.O. Anno C / DELLA ROVINA DI GIUSEPPE NON SI PREOCCUPANO (Am 6,1.4-7) / La struttura religiosa di Israele è organicamente perfetta. C'è il popolo e in esso ci sono le guide. I Re devono pascere Israele nella giustizia e nella verità; i sacerdoti devono ogni giorno ricordare il patto fatto con il Signore, l'osservanza dei comandamenti, le promesse e le minacce legate all'alleanza. Invece Re e Sacerdoti si erano alleati tra loro con un accordo di peccato in difesa dei privilegi dei pochi nell'ingiustizia perpetrata verso i molti. Il Signore, però, ha sempre l'ultima parola nella nostra storia e suscita i profeti, che non possono in alcun modo accordarsi né con i Re, né con i Sacerdoti. Sono loro la sua viva voce sulla terra. Essi intervengono in suo nome e fanno udire la sua Parola potente, che minaccia di attuare il castigo riservato a coloro che non mettono in pratica l'alleanza giurata. Il loro "guai" annunzia la fine delle ingiustizie. Questa fine, se non è causata dalla conversione dell'uomo, sarà di rovina nel tempo e nell'eternità di colui che non ha voluto accogliere la Parola di Dio e rientrare nella giustizia che è fondamento ed essenza della stessa alleanza.</p>
<p>XXVII Domenica T.O. Anno C / IL GIUSTO VIVRÀ PER LA SUA FEDE (Ab 1,2-3;2,2-4) / L'uomo di Dio dovrà convincersi che la sua vita è dalla fede, non dalla storia; è nella Parola, non negli avvenimenti belli o brutti, cattivi o buoni, che egli vive. L'uomo di Dio, se vuole vivere secondo Dio, deve condurre nella perfetta libertà evangelica storia, tempo, uomini, terra, corpo, pensieri, spirito, cuore, sentimenti. A quest'uomo occorrono altri occhi per vedere, altri orecchi per sentire, gli occorrono gli occhi e gli orecchi dell'anima che palpita di vita quando è saldamente ancorata alla Parola del Signore. Non è facile mantenere questa fede, quando vediamo il disfacimento del nostro corpo, le sue umiliazioni, la sua stessa morte fisica. Proprio in quel momento la fede deve insegnarci la certezza che Dio è con noi per rivestirci di vita eterna, a causa della fedeltà che noi abbiamo conservato alla sua Parola. Verrà il momento in cui non sarà possibile in alcun modo fare affidamento sulla storia che segna la totale disfatta della nostra vita fisica. Se si conserverà la fede, si raggiungeranno le fonti delle acque della vita e ci si potrà dissetare in eterno.</p>
<p>XXVIII Domenica - T.O. Anno C / SECONDO LA PAROLA DELL'UOMO DI DIO (2 RE 5,14-17) / In Israele c'era il profeta del Dio vivente, ma nessuno ricorreva a Lui per avere una qualche grazia. L'adorazione del vero Dio, del Dio dell'alleanza, era in disuso. L'idolatria imperversava, il culto di Baal, del falso dio, aveva conquistato i cuori. Uno straniero invece viene da lontano, ascolta la parola di Eliseo, si lava sette volte nel fiume Giordano, è guarito. Vuole offrire un dono al profeta, ma questi lo rifiuta. Il Dio di Israele è un Dio di amore, di benevolenza, di misericordia; quanto Egli opera, lo fa nella gratuità. Lui vuole essere ripagato con l'obbedienza, con l'adorazione, con l'ossequio al suo Santo Nome; venendo riconosciuto come l'unico vero Dio di tutta la terra. Vuole che si diffonda il suo culto e si annunzi la sua verità al mondo intero. Da questo momento Naaman non si prostrerà se non dinanzi al Signore che lo ha guarito. Il solo vero è il Dio di Israele, tutti gli altri non sono che idoli. Dal miracolo alla retta fede: è questo il passaggio che deve fare ogni uomo che riceve una grazia, un miracolo, un segno da parte del Dio vivente tramite i suoi strumenti umani.</p>
<p>XXIX Domenica - T.O. Anno C / LE SUE MANI RIMASERO FERME FINO AL TRAMONTO DEL SOLE (ES 17,8-13) / Solo per grazia di Dio Israele potrà sconfiggere nemici più potenti di lui. Il Signore glielo dimostra facendo salire Mosè sul monte con in mano il bastone di Dio. Il monte è il luogo della presenza di Dio; il bastone è il segno della forza del Signore. Mosè si mette in comunione con Dio, che è forza irresistibile, liberatrice, salvatrice. Nel suo bastone si incontrano la debolezza di Israele e la forza di Dio, la forza di Dio avvolge la debolezza di Israele e la rende invincibile. Se per un solo istante, anche infinitesimale, Israele si abbandona a se stesso, pensa di non avere bisogno di Dio, in questo momento si rivela la sua debolezza, viene sconfitto da tutti i suoi avversari. Se invece ogni suo attimo lo affiderà al Signore, lo consegnerà a Lui, il Signore lo avvolgerà della sua forza e Israele diventa invincibile, anche dinanzi a nemici infinitamente più forti di lui, irresistibili, agguerriti, che non hanno mai conosciuto la disfatta. Tutto è da Dio, tutto discende da Lui, tutto si compie per mezzo di Lui, tutto avviene per Israele se rimane saldamente unito al suo Dio, compiendone la volontà.</p>
<p>XXX Domenica T.O. Anno C / LA PREGHIERA DELL'UMILE PENETRA LE NUBI (SIR 35,12-18) / È umile chi si riconosce creatura del Signore, opera delle sue mani; chi si lascia governare la vita dalla volontà di Dio e per questo rinnega se stesso, si spoglia della sua volontà, dei suoi pensieri e chiede al Signore di poter agire sempre in conformità ai suoi divini voleri. L'umile sa che non c'è vera vita se non nell'osservanza dei comandamenti, nell'ascolto della sua legge, nella conoscenza perfetta di ogni Parola che è uscita dalla bocca di Dio, realizzata sempre, fino alla perfezione. La preghiera dell'umile ha un solo scopo: consegnare sempre a Dio la sua vita, chiedendo che gli fornisca quegli aiuti necessari, per l'anima, per il corpo e lo spirito, affinché possa, giorno per giorno, conservarsi in questo dono, in esso crescere fino al completo compimento in lui di ogni precetto della legge, anche il più piccolo, perché sa che ciò è gradito al Signore. È questa la volontà di Dio ed è anche per questo motivo che la preghiera verrà sempre ascoltata. Essa è preghiera fatta dallo Spirito Santo dentro di lui per chiedere di obbedire al Padre celeste.</p>
<p>XXXI Domenica T.O. Anno C / SIGNORE, AMANTE DELLA VITA (SAP 11,22-12,1) / Dio vuole portare ogni uomo al pentimento, alla conversione, lo vuole condurre nella verità, nella carità, nella pace. Ogni suo intervento nella storia ha questo unico scopo: preparare i cuori e disporre le menti ad accogliere Lui, autore della vita, della salvezza, di ogni bene. Ogni altro uomo, creatura di Dio al pari di Israele, deve essere stimolato ad accogliere il messaggio di verità e di grazia della vera Parola di Dio, perché anche lui possa adorare l'unico Dio, il solo Signore, il Creatore del cielo, della terra e dell'uomo. Man mano che la verità su Dio raggiunge la sua più alta perfezione, anche la verità sull'uomo deve cambiare. Dal Dio guerriero al Dio che ama la vita, dal Dio vindice al Dio misericordia e perdono, dal Dio forte in battaglia al Dio che cura le ferite del peccato dell'uomo attraverso i suoi interventi nella storia perché il peccatore si converta, abbandoni la via del male e creda nel Signore, amante e fonte della vita e di tutto ciò che esiste. È ciò che Israele ancora non ha imparato e dovrà farlo presto, per vivere la sua vocazione di strumento di salvezza nel mondo.</p>
<p>XXXII Domenica T.O. Anno C / CI RISUSCITERÀ A VITA NUOVA ED ETERNA (2Mac 7,1-2.9-14) / Siamo al tempo dei Maccabei, c'è una violenta persecuzione contro i figli dell'Alleanza. In queste ore di grave calamità c'è anche una crescita della rivelazione, viene data risposta ad un punto ancora non del tutto chiaro al pio Israelita: che ne sarà della nostra vita dopo la morte? Quanti muoiono per il Signore, dal Signore sono risuscitati - è la risposta - si ricompongono nella loro unità costitutiva di anima e di corpo; saranno con Lui per sempre, a causa della scelta di Lui che li ha condotti al martirio. Non tutti, però, risorgeremo per una vita nuova ed eterna. Quanti fanno il male, risorgeranno anche loro, ma per una condanna e per una morte eterna, che sarà pianto e stridore di denti per tutta l'eternità. Questa fede è talmente forte e radicata nel cuore, che è capace di farsi fondamento e sostegno per andare incontro al martirio. Si offre la vita a Dio perché certi, sicuri di riaverla da Lui nuova ed eterna. Questa fede porta la pace allo spirito dell'uomo, quando il corpo è avvolto dalla grande sofferenza, causata dalla malvagità e, in questo caso, anche dall'empietà.</p>
<p>XXXIII Domenica T.O. Anno C / GIORNO ROVENTE COME UN FORNO (Ml 3,19-20) / La tentazione più grande per ogni vero cultore del nome del Signore viene dalla storia, che spesso è di schiavitù, di persecuzione, di asservimento. A che serve essere giusti, se la giustizia non premia? Anche i giusti possono allora divenire ingiusti, dal momento che l'ingiustizia trionfa e prospera, senza che alcuno né in cielo, né in terra sia capace di contrastarla. Contro questo ragionamento assai pericoloso per la fede, intervengono con fermezza i profeti e invitano i cultori del nome di Dio a pensare in modo diverso, a vedere il loro Dio e Signore non come un Dio che deve intervenire immediatamente nella storia del suo popolo per castigare i malvagi e far trionfare i giusti. Ora è Il tempo in cui il Signore prova la fedeltà, saggia il cuore per sapere fino a che punto è capace di credere e di sperare in Lui. Il Signore verrà a consolare i suoi adoratori; verrà quando è finita la prova della loro fede. Allora tutti coloro che lo hanno amato e adorato entreranno con Lui nel suo regno; quelli che invece lo hanno disprezzato e bestemmiato, non lo hanno riconosciuto, finiranno per sempre nella morte.</p>
<p>Nostro Signore Gesù Cristo Re dell'universo / UNSERO DAVIDE RE SOPRA ISRAELE (2 Sam 5,1-3) / Davide era stato unto re di Israele dal profeta Samuele. Era stato Dio a sceglierlo. Prima però di sedere sul trono è dovuto passare attraverso la tribolazione della persecuzione da parte di Saul che era stato scartato da Dio come re del suo popolo a causa della sua disobbedienza. Saul è morto. Con Davide c'è solo la tribù di Giuda. Ma Israele è un solo popolo, deve avere un unico re. Ecco allora che le tribù di Israele si stringono attorno a Davide e chiedono di essere considerati suoi sudditi, riconoscendo che non c'è altro uomo, in tutto il popolo di Dio, che possa fare da re. E così tutto Israele sceglie Davide come re, fa un'alleanza con lui dinanzi al Signore e gli anziani lo ungono come re di tutto il popolo di Dio. Un solo popolo, un solo re, una sola terra, una sola legge, un solo Dio, un solo luogo del culto. Il re non è scelto dal popolo, ma da Dio. Il popolo deve accogliere l'inviato di Dio per essere governato secondo giustizia. Se una di queste due verità viene meno, il popolo va alla deriva, non si edifica come popolo di Dio, viene meno nella sua vocazione e missione.</p>
<p>I Domenica di Avvento Anno A / DA SION USCIRÀ LA LEGGE (Is 2,1-5) / La legge che dovrà uscire da Sion è Cristo Gesù. È Lui la verità piena del Padre, la giustizia perfetta, la moralità santa di ogni uomo che viene in questo mondo. Chi vuole conoscere la legge della vita, della libertà, della carità e della verità deve accogliere Cristo Signore, deve andare in Sion, che per noi è la Chiesa una santa, cattolica, apostolica. La Chiesa deve vivere il ministero della profezia e al pari di Isaia invitare ogni uomo, che cerca la salvezza e la pace, ad abbracciare la Legge che è uscita da Sion: Gesù Cristo nostro Signore. È Lui la legge della vita, della speranza, della carità; è Lui la legge della novità dell'uomo, la legge per redimere tutto il passato, per santificare il presente, per salvare eternamente il futuro. Oggi, Cristo Gesù nasce dalla Chiesa ed è in essa che bisogna entrare per trovare la via della pace, dell'amore, della concordia. Fuori della Chiesa non c'è pienezza di salvezza, perché non c'è la pienezza della grazia di Cristo, non c'è la pienezza salvifica di Dio, perché Dio abita corporalmente in Cristo Gesù e nel suo corpo mistico che è la Chiesa.</p>
<p>II Domenica di Avvento Anno A / SI COMPIACERÀ DEL TIMORE DEL SIGNORE (Is 11,1-10) / Dalla radice di Iesse, cioè dalla monarchia, che è ormai in fase di sicura morte, perché simile ad un albero reciso, dal suo tronco spunterà un virgulto sul quale si poserà lo Spirito del Signore con la potenza dei suoi doni. Sapienza, intelligenza, consiglio, fortezza, conoscenza, timore del Signore saranno in pienezza su di lui. Con lo Spirito che dimora in lui, che lo muove e lo conduce, vivrà in perenne comunione di volontà e di obbedienza con Dio; vedrà alla sua luce la volontà divina, con la sua forza la compierà, con la sua intelligenza la comprenderà, con il suo consiglio saprà sempre operare il sano discernimento, con la conoscenza la amerà, con la sapienza la desidererà, con il santo timore starà sempre in ascolto adorante di Dio. La vita e la pace non sono nelle scelte dell'uomo, sono nel compimento della volontà di Dio e nel perseverare sino alla fine nel realizzare ciò che Lui comanda. Attraverso lo Spirito, la vita viene reinserita totalmente in Dio e si attinge in Lui ogni energia di conoscenza e di operazione perché si possa compiere solo quanto è sua volontà.</p>
<p>III Domenica di Avvento Anno A / LA CHIAMERANNO VIA SANTA (Is 35,1-6.8-10) / La via santa sulla quale camminare viene spianata da Dio, chi deve percorrerla però sono i dispersi, i deportati. Se costoro non si aiuteranno l'un l'altro con la parola di speranza che Dio ha fatto risuonare in mezzo a loro, la via preparata alla fine sarà inutile. Privi di sostegno, molti si abbandoneranno alla loro tristezza, al loro lutto, lasciandosi andare lentamente ad un morte inesorabile. La via santa, spianata da Dio per l'umanità intera, è Cristo Gesù. Lui è allo stesso tempo la Parola della speranza, il Liberatore dalla prigionia e la Via da percorrere per raggiungere la Città di Dio, la Gerusalemme celeste. Lui è il Riscattatore del suo popolo e di tutti i figli di Dio dispersi nel mondo. Né la sua Parola di speranza, né la sua opera di liberazione e di salvezza produrranno frutti nei cuori smarriti, se quanti sono compagni di prigionia e di esilio non si aiuteranno a vicenda, facendo risuonare alle loro orecchie la Parola di Cristo Gesù che infonde coraggio, dona forza, sostiene l'animo nella debolezza perché non si abbatta, non si stanchi, non vacilli, non venga meno.</p>
<p>IV Domenica di Avvento Anno A / IL SIGNORE STESSO VI DARÀ UN SEGNO (Is 7,10-14) / Il figlio che nascerà dalla vergine sarà chiamato Emmanuele, Dio-con-noi. Dio non sarà più un Dio lontano, che risiede nel cielo, che guarda dalla sua trascendenza ed eternità la vita degli uomini; Egli sarà in mezzo al suo popolo, vivrà con loro, con loro camminerà. Ciò che il Signore si sta accingendo a fare è cosa talmente inaudita che la si potrà comprendere solo quando si sarà attuata, realizzata, compiuta nella storia futura. Dalla Vergine nascerà il Dio con noi, il suo nome è la sua essenza, la sua verità, il suo statuto eterno. Finché questa profezia non si sarà avverata, nessuno potrà neanche immaginare che essa intende affermare la nascita nel tempo del Figlio unigenito del Padre. Ciò che di essa si può ora comprendere è la volontà di Dio, il suo amore eterno di stare in mezzo ai figli dell'uomo, di volersi fare una tenda stabile e duratura. Le modalità però non sono a portata di mente umana; esse sono in Dio e solo nel momento in cui si compiono si possono comprendere nel loro giusto significato.</p>
<p>Santa Famiglia di Gesù, Maria e Giuseppe / CHI ONORA IL PADRE ESPIA I PECCATI (Sir 5,2-6.12-14) / Non può esistere la famiglia così come Dio l'ha voluta fin dal principio, se coloro che la compongono non vivono in essa con spirito di fede. Nella famiglia si vive un mistero che non appartiene all'uomo, ma solo a Dio. La vita di ogni famiglia deve essere consegnata a Dio perché possa attuare il suo mistero di salvezza nel mondo. I genitori hanno il posto di Dio, hanno l'obbligo di procreare la vita e di educare la prole. I figli devono ascoltare i genitori come ascoltano Dio. Devono prendersi cura di loro, sostenerli nella vecchiaia, aiutarli nel bisogno, avere compassione di loro a causa del senno che può anche perdersi, ricordando che sopra i comportamenti dei figli regna il Signore, il quale si ricorderà di ogni loro opera. Il bene lo ricompenserà alla sua maniera, cancellando la pena dovuta ai loro peccati e concedendo una vita lunga. Il male invece si riverserà su di loro come solitudine e non soccorso nell'ora del bisogno e della necessità. Chi infatti potrà ascoltare il grido di un uomo che non ha ascoltato l'invocazione di aiuto e di soccorso dei suoi genitori?</p>
<p>Epifania del Signore / CAMMINERANNO I POPOLI ALLA TUA LUCE (Is 60,1-6). / In Gerusalemme si adora l'unico vero Dio, il Creatore del cielo e della terra, il Signore di ogni uomo. Non è la Città santa in sé che diviene il centro dell'universo; ogni popolo e lingua riconoscerà nel Dio adorato in essa l'unico vero Dio e lo adorerà prestando a Lui l'ossequio di un'obbedienza che si manifesta, anche visibilmente, con la loro venuta al luogo della sua dimora, con la prostrazione e l'offerta dei doni. Solo per il vero Dio accorrono e solo per Lui si recano a Gerusalemme tutti i popoli, a cominciare da quelli d'Oriente. Con la profezia di Isaia la fede nell'unico vero Dio esce dalla sua particolarità, entra nell'universalità. Ogni popolo si inchina dinanzi al vero Dio, confessando di appartenere a Lui, di essere suo per creazione, per vocazione, per scelta eterna fatta da Dio. Israele esiste per far conoscere il Signore ad ogni uomo, a tutti i popoli indistintamente. La luce, quando la profezia si compierà, è Cristo Gesù, Luce vera, eterna, Luce divina discesa dal cielo per illuminare ogni uomo e per dare la vita di Dio, nel dono della grazia e della verità.</p>
<p>Battesimo del Signore Anno A / PROCLAMERÀ IL DIRITTO CON FERMEZZA (Is 42,1-4.6-7) / Il Messia di Dio è il Servo del Signore, l'uomo fedele a Lui in tutto, colui che realizza ogni suo volere. Su di Lui si posa lo Spirito del Signore e con il suo soffio divino e celeste lo spinge, lo muove, lo conduce sempre nella volontà di Dio, perché la conosca tutta intera e la compia in ogni sua parte. La sua forza sarà la perseveranza, la costanza, il suo stile la dolcezza, l'umiltà, la mitezza. Per la sua missione la canna incrinata potrà essere raddrizzata e il lucignolo che fumiga potrà ricominciare ad ardere, a brillare. Il suo raggio d'azione non si ferma al solo Israele. Egli viene costituito Messia di Dio per portare il diritto ad ogni uomo, per annunziare e proclamare la giustizia ad ogni nazione; anche le isole lontane saranno da Lui illuminate di divina volontà. Egli dovrà stabilire un'alleanza nuova tra Dio ed ogni uomo, ma non la stabilirà con l'uomo così come esso è spiritualmente: cieco, prigioniero, nella schiavitù del suo peccato. Ci sarà in lui una doppia azione: una di illuminazione, di dono della verità e della giustizia e l'altra di guarigione, di grazia, di risanamento.</p>
<p>II Domenica T.O. Anno A / IO TI RENDERÒ LUCE DELLE NAZIONI (Is 49,3.5-6) / La vocazione del Messia di Dio è fin dal seno materno, cioè da sempre. Il Signore lo ha prescelto, lo ha avvolto di povertà, di umiltà, di mitezza, di semplicità, lo ha messo nelle vesti di un servo. Egli deve manifestare nel mondo la sua gloria, vivendo di perfetta obbedienza, sottomettendogli la propria vita, consegnandogliela in ogni sua manifestazione. La sua missione è rivolta, insieme, a Giuda, a Israele, al mondo pagano, alle nazioni straniere. Giuda e Israele dovranno ritrovare la loro unità, dovranno essere un solo movimento di adorazione del loro Dio e Signore. Delle nazioni il Servo dovrà essere la luce. Egli dovrà illuminarle della verità di Dio, della sua volontà, deve chiamarle a riconoscere come loro unico Dio il vero Dio, il Dio che Lui annunzia. Non ci sono due popoli, uno giudaico e l'altro pagano. C'è un solo popolo: il mondo intero e c'è un solo Messia di Dio: il Servo del Signore. Ciò che il profeta annunzia deve divenire ora mentalità di fede, cammino di salvezza, conversione del cuore, libertà da ogni visione particolaristica della salvezza.</p>
<p>III Domenica T.O. Anno A / IL POPOLO CHE CAMMINAVA NELLE TENEBRE (Is 8,23-9,3) / La luce che sorge nel cielo e che il popolo che cammina nelle tenebre vede, è luce di salvezza, di redenzione, di liberazione dalla schiavitù, di ritorno nella pace e nel godimento della vera gioia; è la luce della presenza di Dio in mezzo al suo popolo. La luce di Dio è generatrice di vita e dove la vita non nasce è il segno manifestato che lì non c'è luce. La luce e la vita di Dio sono la sua verità, la sua parola, la sua grazia. Dio ritorna in mezzo al suo popolo, quando ritorna la sua parola. È il ritorno della parola la via della vita, il sentiero della gioia, la porta della speranza, la certezza che la luce di Dio brilla per noi, che intendiamo uscire da questo mondo di tenebra, non fisicamente, poiché fisicamente si esce solo con la morte, ma spiritualmente, non acconsentendo che il peccato del mondo entri nel nostro cuore, o che la sua malvagità venga a inquinarlo o a renderlo incirconciso ed immondo. La vita nasce a causa della parola che irradia l'esistenza di una speranza nuova. Quando la parola di Dio ritorna il mezzo al suo popolo, con essa ritorna la sua benedizione, il perdono, la pace.</p>
<p>IV Domenica T.O. Anno A / UN POPOLO UMILE E POVERO (Sof 2,3; 3,12-13) / Colui che cerca il Signore, che cerca l'umiltà e la giustizia, dal Signore è aiutato perché possa crescere ogni giorno di più nella fedeltà, nell'amore, nella messa in pratica della sua legge. Verrà sorretto a che costruisca la sua esistenza terrena sulla santità, che è assenza di iniquità, di menzogna, di ogni altra frode nei confronti di Dio e del prossimo. Il Signore promette a tutti coloro che vivono osservando la sua legge giorni duraturi di pace e di tranquillità, di riposo e di liberazione dalle molestie che vengono dagli uomini. Sulla terra questo annunzio del profeta è difficile che si possa realizzare in tutto, a causa della cattiva volontà degli uomini che spesso non cercano il Signore o, se lo cercano, dopo poco si stancano e ritornano a confidare in loro stessi e nelle loro forze. La profezia di Sofonia si compirà perfettamente nel cielo, dove entreranno tutti coloro che hanno cercato il Signore, che hanno vissuto nell'umiltà e nella povertà. Nel cielo potranno vivere un'eternità di amore, di gioia, di pace, di vera comunione, di libertà assoluta dal male e da ogni forma di molestia.</p>
<p>V Domenica T.O. Anno A / SPEZZA IL PANE CON L'AFFAMATO (Is 58,7-10) / L'amore verso l'uomo è la via per amare il Signore, per ricevere dal cielo l'abbondanza delle benedizioni divine e per essere ascoltati nel momento della preghiera, che necessariamente l'uomo innalzerà verso Dio a causa della condizione miserevole nella quale egli si trova. La vita dell'uomo è a due livelli: fisico e spirituale. Essa deve essere aiutata, sostenuta sull'uno e sull'altro fronte. Il corpo ha bisogno di pane, di acqua, di vestiti, di un alloggio, di un lavoro, di continuo sostentamento. Lo spirito necessità di perdono, di misericordia, di comprensione, di giustizia, di pace, di gioia, di tutta quella serenità che promana dalla comprensione dei fratelli. Il culto verso Dio sarà vero quando diventerà verso l'uomo amore di condivisione, per risollevare l'altro e condurlo in una vita degna della persona umana. È vita degna di un uomo solo quella vita che è avvolta dalla carità che si riceve, ma anche che la si dona mentre la si riceve. Chi fa questo manifesta Dio nel mondo, lo rende presente, perché l'amore è solo di Dio e di coloro che lo adorano secondo verità.</p>
<p>I Domenica di Quaresima Anno A / ALLORA SI APRIRONO I LORO OCCHI (Gn 2,7.9; 3,1-7) / Adamo ed Eva avevano una strada da percorrere: quella della perfetta obbedienza e sottomissione alla volontà di Dio, manifestata nel comando di non mangiare dell'albero della conoscenza del bene e del male. Alla creatura fatta a sua immagine e somiglianza Dio non ha concesso l'autonomia del suo essere; essa dovrà sempre vivere in una totale dipendenza da Lui. Satana però suggerisce all'uomo di farsi Dio, di avere cioè nelle proprie mani la vita e di dirigerla a suo piacimento. Non gli dice però che nel momento in cui egli si sottrae al suo Signore, si sottrae anche alla vita. Questo Satana non lo dice, perché lui è maestro di menzogna ed è proprio della menzogna negare la verità. Dio lo aveva detto all'uomo: se vuoi vivere devi attingere la vita continuamente in me. L'uomo e la donna non vi prestarono fede, si lasciarono ingannare, perdendo la vita e con essa tutti i beni che Dio aveva dato loro. Ora i loro occhi si aprono e vedono la miseria in cui sono caduti. Ma è troppo tardi. Ora solo Dio può risollevarli, solo Lui può ricondurli nuovamente nella vita.</p>
<p>II Domenica di Quaresima Anno A / VATTENE DAL TUO PAESE (Gn 12,1-4) / L'abitazione naturale dell'uomo è il paradiso, la terra è solo il suo esilio, non è la sua dimora, mai deve divenirlo. Dio invita l'uomo ad iniziare il suo meraviglioso viaggio che dovrà ricondurlo là dove era prima, anche se dopo il peccato il prima è cambiato a motivo della grazia particolare che Dio ci riserva in Cristo Gesù. L'uomo non sa dov'è questa patria, non conosce la via, non sa quanto tempo gli occorre. Nulla egli sa del paradiso, per questo bisogna mettersi perennemente in ascolto di Dio. Solo chi ascolta fedelmente il Signore diviene causa di benedizione per gli altri. Ma cosa è la benedizione se non quella grazia particolare di poter progredire anche noi verso il regno dei cieli? Se Abramo cammina e gli altri lo seguono, su di loro discenderà le benedizione di Dio, le porte del paradiso si apriranno anche per loro. Se invece lo malediranno, si allontaneranno da lui, lo abbandoneranno a se stesso, giudicando il suo cammino stolto ed insensato, per loro non resta che la maledizione eterna, che è l'esclusione dal paradiso e la condanna nell'inferno per sempre.</p>
<p>III Domenica di Quaresima Anno A / TU BATTERAI SULLA ROCCIA (Es 17,3-7) / La fede di Israele, che nasce dalla Parola di Dio, trova il suo fondamento nella storia analizzata dalla ragione. La ragione aiuta la volontà a emettere un vero atto di fede nell'amore con il quale il Signore sostiene il suo popolo, intervenendo in suo favore per liberarlo da tutte le difficoltà che si incontrano nel cammino che dovrà condurlo fino alla Terra promessa. Che sia Lui ad agire e nessun'altra potenza umana, o creatura, il Signore lo dimostra ancora una volta a Mosè e al popolo. L'acqua che Egli farà scaturire, non la farà sorgere dalla terra, che sempre contiene nel sottosuolo fiumi che scorrono nelle sue viscere, ma la fa sgorgare dalla roccia. Così agendo, manifesta a Israele che può iniziare a fidarsi del suo Dio. Può, perché il suo Dio lo ama ed è onnipotente. Quanto Egli vuole sulla terra e nel cielo lo compie. Nulla gli è impossibile. Per fidarsi deve avere una sola certezza: l'amore di Dio per lui non verrà mai meno e quanto avviene è solo prova, perché Israele impari ad amare il suo Salvatore. L'acqua è segno di Cristo, dello Spirito Santo e del battesimo.</p>
<p>IV Domenica di Quaresima Anno A / IL SIGNORE GUARDA IL CUORE (1Sam 16,1.4.6-7.10-13) / Davide viene consacrato re da Samuele e lo Spirito del Signore si posa su di lui, prende possesso del suo cuore e della sua mente, della sua volontà e dei suoi sentimenti, lo rende forte, saggio, accorto, prudente, valoroso in battaglia oltre misura. Davide è pronto per ascoltare il Signore, ha l’animo giusto per essere re di Israele. Prima però che possa prendere possesso del suo regno, viene sottoposto ad ogni genere di prova, e in ogni cosa egli dimostra magnanimità, lungimiranza, prudenza, saggezza, accortezza. Dio non guarda l’apparenza, non vede l’aspetto esteriore di una persona. La condizione umana, qualsiasi essa sia, non può essere mai di ostacolo a che Lui non scelga. L’elevazione spirituale avviene in ragione della scelta ed è susseguente ad essa. Non viene prima l’elevazione spirituale e poi ne segue la scelta. Il merito della scelta è di Dio, come suo è anche quello della formazione di colui che è stato scelto. Non è l’uomo che forma colui che il Signore ha scelto, è Dio che lo plasma attraverso la storia contorta e difficile sparsa sul suo cammino.</p>
<p>V Domenica di Quaresima Anno A / VI RISUSCITO DALLE VOSTRE TOMBE (Ez 37.12-14) / Il Dio di Israele, che è l'unico vero, è anche l'unico onnipotente, l'unico Signore della storia e della vita. La sua onnipotenza crea dal nulla tutte le cose, la sua Signoria le governa, la sua Provvidenza le conduce verso il fine per il quale esse sono state fatte. Se il Dio di Israele può creare dal nulla le cose che non sono, può anche richiamare in vita le cose che sono state ridotte a nulla dal peccato e dalla malvagità degli uomini, o che loro stesse si sono ridotte a nulla a causa della loro incredulità e disobbedienza. Chiunque si trova in una di queste situazioni di morte, deve credere fermissimamente che il Signore potrà farlo risorgere, rinascere, potrà nuovamente ricondurlo alle sorgenti delle acque della vita. Assieme alla fede, occorre però un movimento convinto di vera e fruttuosa conversione. L'esperienza della morte deve trasformarsi in un cammino di ritorno a Dio ancora più solido, più robusto, che si fa volontà risoluta di progredire nella legge di Dio, di fare la sua volontà, di totale fedeltà alla sua Parola, nella quale è posta ogni rinascita morale, spirituale, sociale.</p>
<p>Domenica delle Palme Anno A / HO PRESENTATO IL DORSO AI FLAGELLATORI ( Is 50, 4-7) / Il Servo del Signore si sacrifica in vece nostra con piena donazione della sua volontà. Con il suo sì iniziale egli accoglie la volontà del Padre e gli viene conferita la missione. È necessario poi che in ogni successivo passaggio, in ogni tappa verso il suo compimento, ci sia sempre la volontà del Servo che accoglie di vivere il momento storico, liberamente, senza alcuna costrizione, con scienza di ciò che sta per accadere, con coscienza libera, non coatta, con volontà che deve assumersi la responsabilità di andare fino in fondo, fino all'olocausto di sé per la salvezza del mondo. La passione del Servo produce salvezza perché dall'inizio alla fine è nel dono della volontà. In ogni momento Egli accoglie la nuova situazione di sofferenza e si dispone liberamente ad affrontarla, a viverla riversando in essa tutto l'amore per il Padre. Non è la sofferenza che redime e che salva, ma l'accettazione, l'accoglienza di essa vissuta per amore, a posto nostro. Nessuno può vivere qualcosa a posto di un altro per costrizione, lo può vivere solo per libera scelta, per volontà.</p>
<p>Santissima Trinità Anno A / CHE IL SIGNORE CAMMINI IN MEZZO A NOI (Es 34,4-6.8-9) / Il Signore è Dio misericordioso e pietoso, lento all'ira, ricco di grazia e di fedeltà. Egli non vuole la morte del peccatore, non cerca la sua distruzione; vuole invece che si converta, che abbandoni il peccato, che si allontani dal male, che ritorni nell'osservanza dei comandamenti. Egli vuole anche che qualcuno si interponga tra Lui e il peccatore e interceda, invochi la sua misericordia. La preghiera per il perdono dei peccati e perché il peccatore si converta è opera altamente meritoria. Il Signore sempre risponde dal cielo quando si prega per la conversione dei cuori, per la remissione dei peccati, perché si ritorni nella sua santa alleanza, perché si viva di amore, di carità, di bontà e di ogni altra virtù. Un cuore che chiede perdono per i suoi fratelli allarga il cuore di Dio e fa riversare sulla terra la misericordia divina in misura sovrabbondante. Mosè in qualche modo è figura di Cristo Gesù, il quale non solo chiede perdono per i suoi carnefici e per ogni altro uomo, lo chiede dall'alto della croce, mentre offre la sua vita in riscatto, per la remissione dei peccati.</p>
<p>Ss. Corpo e Sangue di Cristo / POI TI HA NUTRITO DI MANNA (Dt 8,2-3.14-16) / Nel momento in cui ogni uomo mette la sua vita nella volontà di Dio, Dio diviene il Creatore, il Signore, la Provvidenza, diviene nuovamente colui che libera e salva, nutre e sostiene, guida e incoraggia, conduce per sentieri di salvezza il suo popolo. Dio fa tutto questo nella totale assenza terrena di un qualche sussidio, di un qualche aiuto. Il Signore sostiene il suo popolo creando di giorno in giorno quanto gli serve per vivere e poiché al popolo serviva il pane, il Signore ha creato per lui la manna che ogni notte cadeva attorno all'accampamento. Non è il suo lavoro, non è la terra che produce, non sono i mezzi super moderni che custodiscono l'uomo e lo mantengono in vita. Chi lo mantiene in vita è la sua fede nella Parola di Dio, è il suo ascolto di ogni Parola che è uscita, esce ed uscirà dalla bocca di Dio. Quando l'uomo avrà imparato a fare dell'ascolto e dell'obbedienza l'unica regola della sua vita, egli sperimenterà che il Signore lo accompagna con una perenne e continua creazione di quanto egli ha bisogno per vivere, a motivo della fede riposta nella sua parola.</p>
<p>X Domenica T.O. Anno A / VOGLIO L'AMORE E NON IL SACRIFICIO (Os 6,3-6) / Attraverso il profeta Osea Il Signore dice che il suo popolo è senza amore. Quanto esso fa, è solo apparenza. I suoi sacrifici cultuali manifestano una viva e forte religiosità, ma sono privi del frutto della misericordia che la vera religione deve sempre produrre. Dio non vuole il sacrificio, se questo non diviene segno del dono della vita a Lui e ai fratelli, bandendo per sempre dalle proprie case ingiustizia, inganno, falsità e ogni altro peccato sociale, che è manifestazione della totale assenza di amore verso Dio e verso i fratelli. Israele è oggi dal profeta chiamato ad una autentica e reale conversione, ma non c'è conversione vera, se non si parte dell'amore verso il prossimo. Chi non ama il prossimo, non ama certamente Dio, mentre chi ama Dio, da Dio è invitato ad amare il prossimo, osservandone la legge che sono i comandamenti. Il sacrificio non è legge di amore, è legge di preghiera, di offerta, di consegna della propria vita al Signore perché ne faccia un sacrificio d'amore a beneficio di ogni uomo.</p>
<p>XI Domenica T.O. Anno A / SE VORRETE ASCOLTARE LA MIA VOCE (Es 19,2-6) / Dio vuole fare del suo popolo un regno di sacerdoti e una nazione santa. Israele sarà tutto questo se obbedirà, se metterà in pratica ogni Parola di Dio. Israele dovrà osservare la Legge, che ha accolto come unica norma del suo essere e del suo pellegrinare verso la terra promessa; dovrà anche ascoltare ogni altra parola che il Signore rivolge al suo popolo nell'oggi della storia, perché possa progredire speditamente verso la conquista di quei beni futuri che il Signore ha promesso, ma che non sono ancora in possesso di Israele. Legge e voce attuale di Dio sono vitali per Israele. Se ne lascerà solamente uno, non potrà seguire l'altro, perché Dio ha una sola Parola, una sola volontà, ma questa Parola e questa volontà la manifesta gradualmente, la manifesta quotidianamente nella storia, perché solo Lui conosce il presente e solo Lui può dare a Israele quella parola santa, giusta, vera per la santificazione del suo presente. Se Israele non ascolterà il Signore, egli non potrà più essere tramite di verità e di santità nel mondo, si chiuderà in se stesso e finirà la sua storia.</p>
<p>XII Domenica T.O. Anno A / LA LORO VERGOGNA SARÀ ETERNA E INCANCELLABILE (Ger 20,10-13) / Geremia ha accanto a sé il Signore che lo protegge, lo guida, lo ispira, lo conduce, lo muove perché continui senza timore la missione di annunciare al popolo la via della salvezza. Se il popolo non ascolta, se si lascia fuorviare da quanti lo governano, se va dietro le loro false promesse, esso è responsabile della sua rovina che sarà eterna e incancellabile. È incancellabile perché ciò che sta per accadere a Gerusalemme è la perdita della sua sacralità, della sua santità; sta per essere rasa al suolo e con essa anche il tempio che è la dimora di Dio in mezzo agli uomini. Geremia sa che se lui è ancora vivo, se non è incorso nella morte, questo è dovuto solo alla misericordia di Dio e alla benedizione che lo ha accompagnato nello svolgimento della sua missione profetica. Per questo non cessa di elevare inni di benedizione e di lode a colui che lo ha sempre custodito dal male. La sofferenza del profeta è grande: è avvolto dalla volontà di Dio e soffre perché si trova immerso in un popolo che invece coltiva la menzogna e l'errore come l'unica fonte del suo presente.</p>
<p>XIII Domenica T.O. Anno A / IO SO CHE È UN UOMO DI DIO (2Re 4,8-11.14-16) / Una donna di Sunem riconosce in Eliseo un uomo di Dio, un santo e come tale lo tratta. Prepara per lui una camera in muratura, un letto, un tavolo, una sedia, una lampada. Eliseo accoglie il dono della donna; vuole però ricompensarla. Lei ha fatto qualcosa di bene per lui; lui vuole fare qualcosa di bene per lei. Poiché è senza figli, le fa una promessa: "L'anno prossimo, in questa stessa stagione, tu terrai in braccio un figlio". Non c'è proporzione tra i due doni, se li si misura in termini di grandezza. Se invece li si misura in termini di sollievo e di pace nello spirito, tra i due doni non c'è alcuna differenza. La donna ha dato ad Eliseo quanto era in suo possesso per recare un poco di conforto al suo spirito. Eliseo dona quanto è in suo potere per portare sollievo allo spirito affranto della donna che è senza figli. Quando c'è un cuore disponibile, il Signore suscita l'azione da porre in essere a favore del suo profeta e poi suscita il profeta a porre in essere ciò che dona pace, serenità e gioia, conforto e sollievo al cuore di chi ha avuto pietà dei suoi messaggeri.</p>
<p>XIV Domenica T.O. Anno A / ANNUNZIERÀ LA PACE ALLE GENTI (Zc 9,9-10) / Attraverso il Profeta Zaccaria, il Signore annuncia al suo popolo quale sarà il suo futuro e chi sarà il re che lo governerà. Viene abbandonata ogni idea di grandezza terrena e mondana. Il Messia che verrà non sarà un re guerriero che sottometterà i popoli con scettro di ferro, con l'imponenza dei suoi carri da guerra. Sarà, invece, un uomo di pace; non cavalcherà cavalli focosi, ma un umile asinello, un puledro figlio d'asina. Gerusalemme sarà la città della pace e i suoi abitanti non si eserciteranno più nell'arte della guerra, perché anche l'arco di guerra, con il nuovo re, sarà spezzato. Il Messia che verrà annunzierà la pace alle genti, dominerà da mare a mare e dal fiume ai confini della terra, ma senza fare come gli altri re, servendosi della forza, della violenza, del sopruso, delle angherie. Egli governerà il mondo con la forza del suo amore, della sua misericordia. La forza del nuovo re sarà la giustizia. C'è un futuro che Dio si accinge a preparare per noi, ma in esso non si entra alla maniera del passato; si entra iniziando fin da adesso a pensare in modo differente il regno di Dio.</p>
<p>XV Domenica T.O. Anno A / NON RITORNERÀ A ME SENZA EFFETTO (Is 55,10-11) / La pioggia scenda dal cielo, feconda la terra, la rende viva e vitale. Dopo aver prodotto questo prodigio, risale nel cielo, per trasformarsi nuovamente a suo tempo in acqua benefica. Questa è anche la straordinaria efficacia della parola di Dio. Come la pioggia, essa non cade a vuoto. Dio la fa risuonare dal cielo. Essa viene pronunziata. Scende nel nostro cuore, in esso opera vita e fruttificazione, e solo dopo aver operato tutto questo, risale nuovamente presso Dio, per ridiscendere ancora una volta carica di altra vita divina. Come la vita della terra è dalla pioggia che discende dal cielo, così la vita del popolo è dalla parola che viene da Dio. La parola è puro dono del Signore ed è carica di fecondità, di verità, di amore, di giustizia, di salvezza. Ciò che è buono, giusto e santo è contenuto solo nella Parola di Dio ed è solo essa lo potrà far nascere e fruttificare nel nostro cuore. Chi vuole un popolo giusto, santo, buono sappia che non c'è che una sola via: riprendere l'annunzio, la predicazione, il dono della Parola che deve scendere sul popolo a modo di pioggia benefica.</p>
<p>XVI Domenica T.O. Anno A / IL GIUSTO DEVE AMARE GLI UOMINI (Sap 12,13.16-19) / Con il suo comportamento, Dio insegna ad ogni uomo la via dell'amore, che deve essere percorsa da quanti si reputano giusti, o lo sono realmente. La loro giustizia, vera o presunta, non deve portarli a disprezzare il peccatore, o, peggio, a domandare la sua morte; deve condurli invece a desiderare la sua vita, attraverso la manifestazione di una carità vera, reale, quotidiana, sofferta. È questo il vero modo di costruire le relazioni tra gli uomini. Non ci può essere vera fratellanza sulla terra, finché colui che è giusto non pensa realmente come spendere la propria vita per amare i peccatori, perché anch'essi possano fare ritorno all'amore di Dio nella conversione alla verità, nella pratica della giustizia. La forza del cristiano è la sua partecipazione alla conversione del cuore e della mente di quanti sono lontani da Dio. Se il giusto, e il cristiano lo deve essere in ragione della sua fede, non spende la sua vita per illuminare i fratelli, mostrando loro come concretamente si ama, egli ha fallito la sua vita di giusto. L'ha fallita perché nulla ha fatto per imitare il Signore.</p>
<p>XVII Domenica T.O. Anno A / CHIEDIMI CIÒ CHE IO DEVO CONCEDERTI (1Re 3,5.7-12) / La sapienza in Salomone non era frutto delle sue ricerche o dei suoi sudori di mente; era stato Dio a colmarlo di tanta saggezza, tanta intelligenza, perché potesse guidare il suo popolo secondo verità e giustizia, reggerlo secondo i suoi insegnamenti, governarlo facendolo dimorare sempre nella sua santa legge. È proprio della sapienza condurre un uomo nella volontà di Dio, farlo rimanere nell'alleanza stipulata con l'Altissimo. La sapienza per gli altri non è sufficiente a proteggerci dal male se non diviene sapienza e saggezza per noi stessi, se non diviene prima di tutto per noi regola di sano e giusto comportamento dinanzi a Dio e agli uomini. Non c'è sapienza per gli altri che non debba essere prima di tutto sapienza per noi; non c'è sapienza per noi se pretendiamo che la nostra mente sia capace di superare la sapienza di Dio che ci è stata manifestata nella sua santa legge. Una legge data per la nostra salvezza obbliga al di là di ogni nostra prudenza e intelligenza, di ogni nostra sapienza e saggezza. È questa l'umiltà che deve governare gli uomini di Dio, anche se sapienti e intelligenti.</p>
<p>XVIII Domenica T.O. Anno A / COMPRATE E MANGIATE SENZA DENARO (Is 55,1-3) / L'uomo non deve faticare per trovare la Parola del Signore, né deve pagare per poterla avere. L'acqua e il pane dell'anima vengono dati da Dio gratuitamente; è sufficiente che un uomo aneli ed aspiri alla verità, perché il Signore concretamente lo metta in comunione con la sua Parola vera. È lo stesso Dio e Signore che invita l'uomo ad accostarsi alle fonti della vita e della salvezza, a gustare l'acqua e il pane che Lui gratuitamente gli offre. Se questo desiderio è vivo, forte, irresistibile, se l'uomo cerca dal profondo del cuore la verità, il Signore lo metterà in contatto con essa. Questa è l'unica volontà del Signore: che ogni uomo arrivi alla conoscenza della verità, che Lui stesso ha fatto e fa risuonare nel mondo tramite i suoi servi fedeli, i profeti. Urge divenire uomini di buona volontà, appassionati ricercatori della verità, zelanti ascoltatori di essa. Chi cerca la verità con cuore sincero la trova, perché Dio gliela dona, e chi con zelo si accosta ai comandamenti di Dio, questi si trasformano per lui in una sorgente di vita, di verità, di alleanza santa con Dio e con i fratelli.</p>
<p>XIX Domenica T.O. Anno A / IL SIGNORE NON ERA NEL VENTO (1Re 19,9.11-13) / Il Signore non è nella violenza, nell'irruenza, nell'uragano, nei terremoti politici e religiosi che sovente gli uomini di Dio vorrebbero provocare per affondare la spada della fede nei cuori. Non è nel vento impetuoso delle rivolte e neanche dei capovolgimenti storici. Non è nel fuoco che incendia quanto è vecchio perché nasca il nuovo sulla terra. Il Signore è solo nel mormorio di vento leggero; si manifesta attraverso la potenza del suo amore, della sua verità, della sua Parola. Anche per il profeta l'azione violenta e forte di ieri non serve più. Oggi occorre un'azione dolce, misericordiosa, caritatevole, fatta di comunione con gli altri. Ieri era ieri, oggi è oggi, ed oggi bisogna pensare come parlare di Dio, come annunziarlo, come presentarlo al mondo in modo persuasivo. Verità e modalità non sempre coincidono, spesso divergono. Spetta al Signore intervenire con prontezza perché questo mai accada. Il vero profeta questo lo sa e mette ogni impegno a leggere quei segni attraverso i quali il Signore gli parla in ordine alla sua missione.</p>
<p>XX Domenica T.O. Anno A / GLI STRANIERI CHE HANNO ADERITO AL SIGNORE (Is 56,1.6-7) / Con Isaia la rivelazione raggiunge una delle vette più alte. Dio viene proclamato il solo Signore, il solo Creatore, il solo Dio, il solo Santo di tutto l'universo. Se Dio è il solo Signore del cielo e della terra, è anche il solo Signore di ogni uomo. Anche gli stranieri possono entrare nei favori divini, non saranno esclusi dai beni messianici che Dio ha promesso al suo popolo; anche loro sono oggetto della misericordia e dell'amore del Signore. Una cosa sola è necessaria: come Israele, anche loro devono aderire al Signore, devono fare della sua legge la norma unica che regola la loro vita; devono abbracciare la stessa alleanza stipulata da Israele. Anche loro potranno celebrare l'unico culto, entrare nel tempio di Dio, nella casa della sua dimora, che sarà detta casa di preghiera per tutti i popoli. Israele è tramite, strumento. Attraverso di lui tutti i popolo devono essere condotti ad adorare il Signore. Per suo mezzo, il tempio di Dio deve divenire la casa universale, ogni uomo potrà varcare la sua porta e adorare il vero Dio, il Signore, il Creatore, il solo che redime e salva.</p>
<p>XXI Domenica T.O. Anno A / SE EGLI APRE NESSUNO CHIUDERÀ (Is 22,19-23) / Quanti non hanno fede, pensano di poter fare e disfare la storia, costruire e demolire gli eventi, agire impunemente. Costoro devono sapere che il Signore interviene al momento giusto, quando la misura è colma. È in questo preciso istante che Lui toglie la carica, depone dai loro troni i superbi, abbassa gli orgogliosi, mentre innalza gli umili e ricolma di beni gli affamati. La storia è il grande cantiere di Dio. Se l'uomo credesse in questo, smetterebbe di giocare, di illudere, di ingannare, di ergersi a giudice e a signore dei popoli, di arrogarsi il diritto del bene e del male. Se non ci fosse il Signore a guidare con la sua provvidenza la storia, a quest'ora essa sarebbe un cumulo di macerie. La storia, per essere di salvezza per noi e per gli altri, deve farsi nella grande umiltà e nella consapevolezza che se abbiamo un posto di responsabilità, esso ci è stato dato per condurre gli uomini più vicino a Dio, nella verità e nella giustizia, nella preghiera e nella santità della vita. Siamo solo strumenti attraverso i quali il Signore si serve per allargare gli orizzonti e i confini del suo regno.</p>
<p>XXII Domenica T.O. Anno A / MI HAI FATTO FORZA E HAI PREVALSO (Ger 20,7-9) / Per Geremia la Parola di Dio è divenuta motivo di obbrobrio e di scherno ogni giorno. È come se invece di una parola di vita, desse una parola di morte. Sente il peso della sua fragilità, la stanchezza della sua umanità. Vorrebbe smettere di parlare, di annunziare; vorrebbe contenere la Parola nel suo intimo. Ma la Parola che lui porta dentro è come un fiume in piena, non si può contenere, rompe ogni argine, devasta ogni desiderio di silenzio. Questa Parola è in lui come un fuoco che arde e che nessuno potrà mai spegnere; questo fuoco deve incendiare tutta Gerusalemme della verità di Dio. Anche se lui vorrebbe contenerla, sa che deve dirla per l'amore che il Signore ha messo nel suo cuore a favore del suo popolo. L'amore di salvezza di Dio lo ha conquistato e lui si è lasciato conquistare; lo ha sedotto e lui si è lasciato sedurre. È questa la forza dei veri profeti del Dio vivente. Se essa venisse meno per un solo istante, loro non opererebbero più. Si lascerebbero andare, smetterebbero di profetizzare. Il popolo sarebbe abbandonato a se stesso.</p>
<p>XXIII Domenica T.O. Anno A / DELLA SUA MORTE CHIEDERÒ CONTO A TE (Ez 33,7-9) / Ognuno deve sapere qual è la sua missione salvifica per viverla secondo verità e giustizia, altrimenti dovrà rendere conto al Signore del peccato di tutti coloro che cadono sotto la sua responsabilità. Dio glielo addebiterà per tutta l'eternità. Il profeta è un intermediario, uno strumento particolare di Dio. Egli è posto tra Dio e il suo popolo, tra Dio e l'umanità. Qui ed ora, oggi e in questo istante egli deve dire ciò che il Signore gli comunica; se Dio comunica, egli deve comunicare; se Dio non comunica, egli deve stare in silenzio; così come Dio comunica lui deve comunicare; se comunica altrimenti, non comunica affatto la volontà di Dio. Se la riferisce, si libera dalla responsabilità del peccato degli altri; se non la riferisce, il peccato dell'altro ricade su di lui. Ricade o perché non ha riferito la Parola di Dio, o perché non l'ha riferita così come Dio l'ha pronunziata. Profeti nel Nuovo Testamento sono tutti i battezzati, ministri della Parola sono i Sacerdoti. Su di loro ricade la responsabilità, secondo la diversità del ministero, di ricordare e di annunziare al mondo la Parola di Dio.</p>
<p>XXIV Domenica T.O. Anno A / PERDONA L'OFFESA AL TUO PROSSIMO (Sir 27,30-28,7) / Man mano che cresce nel popolo del Signore la conoscenza del suo Dio, si approfondisce anche il rapporto che l'uomo deve avere con i suoi fratelli. L'uomo è stato fatto ad immagine e somiglianza di Dio e Dio è la misericordia e il perdono, colui che non lascia che la sua collera prenda il sopravvento su di Lui, attende invece con pazienza che il peccatore si penta, si converta, entri nuovamente nella vita. All'uomo non resta che iniziare ad imitare il suo Signore, anche lui deve d'ora in avanti mettere da parte la sua collera, abbandonare la sua ira, smetterla con ogni sete di vendetta, togliere dal suo cuore rancore e odio, iniziare con il perdono delle offese ricevute. Se lui manca di misericordia e di pietà, come potrà andare al cospetto del Signore e chiedere misericordia per la sua vita? La sua preghiera non verrà mai esaudita a motivo del suo cuore che invoca pietà per sé, mentre in verità non la dona ai suoi fratelli; vuole che il Signore dimentichi le sue offese, mentre lui non dimentica e non perdona le offese che i fratelli hanno arrecato alla sua persona.</p>
<p>XXV DOMENICA T.O. Anno A / L'EMPIO ABBANDONI LA SUA VIA (Is 55,6-9) / Sono i comandamenti di Dio la via attraverso la quale noi andiamo al Signore e il Signore viene a noi. Chi lascia i comandamenti, chi dimentica la sua santa legge, lascia, dimentica, abbandona il vero Dio. Quello che adora o che pensa di adorare è solo un idolo e nulla più. Il Signore lo dice con chiarezza: tra i suoi pensieri e i nostri non c'è alcun punto di incontro; c'è l'abisso che copre l'estensione del cielo; c'è l'immensità della distanza che separa l'oriente dall'occidente; tra i pensieri di Dio e quelli degli uomini, poiché non c'è alcun punto di contatto, non c'è neanche alcun modo di farli combaciare; l'unico modo di farli combaciare è quello di distruggerli, di annientarli, per assumere e fare nostri solo e tutti i pensieri del Signore. La Chiesa non ha altra pastorale da fare se non quella di insegnare agli uomini ad osservare la Parola di Cristo Gesù. È il Vangelo la nuova legge che deve essere inculcata a tutti gli uomini perché la facciano loro vita, loro sangue, loro pensiero, loro cuore, loro sentimento, loro anima, loro opera, loro tutto.</p>
<p>XXVI DOMENICA T.O. Anno A / EGLI CERTO VIVRÀ E NON MORIRÀ (Ez 18,25-28) / Giustizia e ingiustizia non sono due stati permanenti dell'uomo, nel senso che se uno diviene giusto rimarrà per sempre giusto, mentre se è peccatore una volta, resterà per sempre peccatore. La vita è nella giustizia attuale, non in ciò che si era prima, o che si sarà domani. Oggi Dio guarda il cuore; così come esso è, Lui lo vede: giusto o ingiusto. Ciò che è stato ieri non conta agli occhi del Signore, giustizia e ingiustizia sono da Lui prese in considerazione oggi, nel momento in cui Lui sta per intervenire nella nostra storia. Questo l'uomo deve sapere e per questo è cosa santa che colui che è nell'ingiustizia si affretti a rientrare nella giustizia e colui che è nella giustizia si impegni con ogni forza a rimanere in essa. Questo significa che è data ad ogni uomo la possibilità di potersi convertire, ma anche viene avvisato sulla possibilità di un suo ritorno nell'ingiustizia. Sono pertanto da rivedere sotto un'altra luce: la disperazione di colui che pensa che il suo peccato mai potrà essere perdonato; ma anche la falsa sicurezza di colui che crede che la sua giustizia rimane in eterno.</p>
<p>XXVII Domenica T.O. Anno A / IL MIO DILETTO POSSEDEVA UNA VIGNA (Is 5,1-7) / Israele si dimenticò totalmente della Parola del Signore, fece della fede una religione di pratiche, di culto, di precetti, ma senza la Parola del Signore. Questa non risuonò più nel suo cuore, per le sue strade, nel suo tempio, nelle case del popolo. Israele dimentica la Parola del Signore, il Signore deve intervenire per convincerlo che solo in Lui c'è vita, mentre fuori di Lui c'è solo morte, distruzione, annientamento, deportazione, devastazione. Il Signore per un poco si allontana da Gerusalemme, non la protegge più, non elargisce più la sua benedizione e il popolo sperimenta il disastro materiale, spirituale, morale, fisico, civile, religioso, economico, amministrativo. In pochi giorni Gerusalemme e tutto il regno di Giuda spariscono; è come se non fossero mai esistititi. Quando in un popolo, in un uomo, in una comunità regnano sentieri e vie di morte è il segno che non c'è la Parola di Dio. Come ovviare perché il Signore ritorni in mezzo al suo popolo? Il Signore ritorna facendovi ritornare la sua Parola: da annunziare e da vivere, da proclamare e da realizzare.</p>
<p>XXVIII Domenica T.O. Anno A / QUESTI È IL SIGNORE IN CUI ABBIAMO SPERATO (Is 25,6-10) / Nella nostra fede la Parola è segno della sua stessa verità; la sua realizzazione puntuale nel presente indica e manifesta la sua verità anche in quelle cose che non si vedono, perché rivelate come future, oltre la storia. Tutti i segni che accompagnano la fede sono tutti di Parola che, pronunziata, si compie. È proprio dal mondo nuovo realizzato da Dio, che gli uomini di fede proclamano la bontà della Parola e quindi anche la bontà della fede prestata in una fedeltà sino alla fine. Abbiamo fatto bene a sperare nel Signore, a credere nella sua Parola. Questa fede ci ha condotto sul monte santo del Signore, stiamo prendendo parte al banchetto che Lui ha preparato per noi. Non basta allora predicare, annunziare la Parola di Dio perché nasca la fede. Bisogna che chi l'annunzia le renda testimonianza; la Parola di Dio è vera perché si è compiuta su di me; è vera perché quanto ha detto si è già realizzato; è vera perché è creatrice di una storia nuova, santa, di una storia di verità, di carità, di amore, di speranza. È vera perché il presente nuovo è creato solo dalla Parola di Dio.</p>
<p>XXIX Domenica T.O. Anno A / FUORI DI ME NON C'È DIO (Is 45,1.4-6). / Israele è in Babilonia, prigioniero, schiavo. C'è per lui salvezza e da dove gli viene? Non gli viene certamente dai suoi re, che non esistono più; non gli verrà neanche da un altro Mosè, che Dio manderà per liberare il suo popolo. Ora, ed è questa la sua straordinaria potenza, per salvare il suo popolo, Dio si serve di uno straniero, di uno al quale non dovrà neanche rivelare il suo nome; di uno che agirà per mozione interiore e non esteriore, perché così sentirà nel suo cuore. Sarà strumento di Dio per operare la liberazione del suo popolo uno che non conosce Dio, che non lo adora, perché anche lui a sua volta è idolatra. È questa la rivelazione più alta di tutto l'Antico Testamento. Dio è il Signore di tutto l'universo; uomini e cose sono al suo servizio; Lui comanda e loro obbediscono. Questo implica un occhio e una mente nuovi per leggere la storia. Ormai tutta la storia può divenire segno, manifestazione del volere divino; tutta la storia può essere assunta da Dio per la salvezza dell'uomo. Chi è nello Spirito Santo legge gli avvenimenti e trova in essi la via della salvezza.</p>
<p>XXX Domenica T.O. Anno A / IO SONO PIETOSO (Es 22,21-27) / Ama chi vede in ogni uomo una creatura del nostro Dio, uno in tutto simile a noi. Se una sola azione cattiva dovesse essere fatta, non si è più pietosi, si è fuori dell'amore di Dio. Ama chi presta il denaro senza interesse alcuno. A chi è nel bisogno si deve dare, non togliere. L'interesse potrebbe alla fine divenire un peso insopportabile e per questo motivo chi dovesse praticarlo non ama l'altro, perché non risolve la sua condizione di povertà, di miseria. Ama chi a sera riconsegna il mantello a colui che è stato costretto a versarlo come pegno. È la sua sola coperta, non ha altro. L'amore non può spogliare il fratello, l'amore lo veste. Chi sveste e chi denuda l'altro con prestiti e con pegni, costui non ama il suo fratello, non è pietoso. Dio non si compiace di lui. Chi ama il Signore dona, non prende; rispetta e non maltratta; aiuta il fratello a ritrovare una via di libertà spirituale e materiale come Dio aiuta i suoi adoratori a trovare una via di libertà. Ciò che Dio ha fatto a noi, noi dobbiamo farlo a tutti gli uomini, indistintamente. Questa è la pietà che il Signore ci comanda di vivere.</p>
<p>XXXI Domenica T.O. Anno A / AVETE USATO PARZIALITÀ RIGUARDO ALLA LEGGE (Mal 1,14-2,2.8-10) / Dio ha dato la legge a Mosè, Mosè l'ha letta al popolo, poi il Signore ha costituito Sacerdoti Aronne e i suoi figli con il ministero di insegnarla di generazione in generazione. Questo ministero è essenziale; se manca l'insegnamento è come se la legge non fosse mai stata data. Se la legge non viene insegnata, si pecca di omissione. Il sacerdote si rende responsabile di tutte le trasgressioni che il popolo commette perché privo d'istruzione. Ma c'è un peccato ancora più grave: è l'insegnamento della legge in modo parziale, o falso. Ad alcuni si dicono i comandamenti, ad altri no; ad alcuni si insegna cosa dice il Signore, con altri invece si è compiacenti delle loro trasgressioni e ci si fa loro complici di peccato, di male. Quando un sacerdote non ha un insegnamento fedele, quando attraverso la sua parola giustifica e propaga falsità, eresie, ambiguità, errori, egli altro non fa che giustificare il peccato del mondo, la falsità della gente. Questo è il più grande peccato, è il peccato fonte di tutti i peccati, posto a giustificazione di tutte le trasgressioni della legge.</p>
<p>XXXII Domenica T.O. Anno A / LA TROVERÀ SEDUTA ALLA SUA PORTA (Sap 6,12-16) / La sapienza è per l'uomo la luce della verità, la fonte del bene, la sorgente del bello. Quanto non viene intessuto di sapienza, è opera vana, stolta, inutile. La sapienza non è un libro di scuola, non è una realtà statica, né una serie di massime da imparare a memoria. La sapienza è prima di tutto un dono attuale di Dio. Non solo bisogna desiderarla, su di essa bisogna riflettere, vegliando in attesa che venga. Dio dona la sapienza a quanti la cercano, la desiderano, l'apprezzano, la fanno crescere e maturare nel loro cuore, la mettono a frutto. La sapienza stessa previene quanti hanno volontà di essere saggi. In loro c'è tanto amore e tanto desiderio di possederla, che nulla operano, nulla fanno, se non quando sono certi di aver avuto la risposta della sapienza, che hanno invocato, cercato, bramato, desiderato. C'è un'attività del cuore che deve accompagnare l'invio della sapienza da parte del Signore. Resta e cresce nella sapienza chi la custodisce con umiltà, semplicità, perseveranza, servendosene azione per azione, pensiero per pensiero, sentimento per sentimento.</p>
<p>XXXIII Domenica T.O. Anno A / LA DONNA CHE TEME DIO È DA LODARE (Prov 31,10-31) / L'ideale di perfezione che la donna deve incarnare è uno solo: lasciarsi avvolgere dalla sapienza, che è perfetta conoscenza, in ogni momento, della volontà di Dio per compierla secondo pienezza, completezza, verità sempre più piena. Per la Scrittura la donna è perfetta se è colma di timore del Signore; se è sollecitata nella realizzazione di ogni dono, ogni talento ricevuto; se in ogni cosa si ancora a Dio e alla sua volontà; se è impegnata nello svolgimento della sua vocazione, che è quella di partecipare attivamente alla costruzione del regno di Dio, discernendo e facendo bene ogni cosa, facendo della sua vita uno strumento di amore, di verità, di servizio, di totale disponibilità al bene. Niente è precluso alla donna che rimane nella volontà di Dio; tutto è da non fare, sia dall'uomo che dalla donna, fuori della divina volontà. La donna perfetta può esistere in ogni cultura, purché viva interamente la volontà di Dio, incarnandola e sviluppandola nelle forme della società in cui vive, aiutando così e favorendo la crescita morale, spirituale, culturale, sapienziale, sociale e politica di ogni uomo.</p>
<p>Nostro Signore Gesù Cristo, Re dell'Universo / IO STESSO CERCHERÒ LE MIE PECORE (Ez 34,11-12.15-17) / Il vero pastore raccoglie le pecore, le raduna, sta in mezzo a loro, le passa in rassegna, vigila sul loro stato, le conduce al pascolo, le fa riposare. È sua responsabilità far sì che ognuno si nutra di verità, osservi i comandamenti, viva di rettitudine, faccia ogni cosa in obbedienza alla Parola eterna che il Signore ha fatto e fa risuonare in mezzo a loro. Il vero pastore non ha alcuna volontà personale sulle pecore; egli deve insegnare loro a compiere solo la volontà di Dio. Dio parla, il pastore ascolta, riferisce, aiuta a comprendere, sostiene e favorisce il compimento di quanto ascoltato e compreso, in modo che non vi sia prepotenza, violenza, sopruso, prevaricazione delle une sulle altre. Ognuna deve rispettare la volontà che Dio manifesta. Per l'azione forte, energica del pastore Dio dovrà regnare tutto in tutti e la sua Parola potrà essere l'unica norma, o legge che regola la vita all'interno della comunità del Signore. C'è un giudizio di verità che il vero pastore è tenuto ad emettere sulle azioni degli uomini. Se lui tace, il caos morale e veritativo condurrà il popolo alla rovina.</p>
<p>I Domenica di Avvento Anno B / NOI SIAMO ARGILLA E TU COLUI CHE CI DÀ FORMA (Is 63,16-64,7) / Nessun uomo può rinascere se non confessa il suo niente, la sua incapacità a fare qualcosa di buono senza Dio, se non riconosce che solo il Signore può mettere mano alla sua creta rozza e fangosa per ridargli nuova forma, nuove energie, nuovo alito di vita, nuova sensibilità, nuova essenza. Nessun uomo potrà mai rinnovarsi se non innalza al cielo la sua preghiera perché il Signore nuovamente intervenga, riversi la verità e la giustizia nel cuore, la forza e la costanza nella volontà, l'ascolto della sua Parola nei sentimenti e nelle aspirazioni, il perdono all'anima assieme alla vita che solo può discendere dal cielo. La via della salvezza è nel ritorno del Signore in mezzo al suo popolo, è nell'opera di nuova creazione che Dio deve accingersi fare. Ma per questo occorre che l'uomo lo voglia, si lasci ricreare. Lo vuole e si lascia ricomporre se invoca Dio con una preghiera accorata perché ritorni, si metta all'opera e faccia nuovo il suo popolo. È questa la grande verità che ascolta il popolo del Signore mentre sta vivendo il suo presente di morte, perché senza Dio.</p>
<p>Immacolata Concezione Beata Vergine Maria / IO PORRÒ INIMICIZIA TRA TE E LA DONNA (Gn 3,9-15.20) / L'uomo pecca e si nasconde, ha paura di Dio perché si è visto nudo. Questa è, sì, una nudità fisica, ma prima di tutto è morale, è dell'anima che è spoglia della grazia, della verità, della benedizione, della vita che il Signore le aveva dato. Dio interviene non per distruggere, ma per edificare; non per vendicarsi, ma per salvare. La donna che Dio ha nel cuore non è Eva, è Maria, la Vergine di Nazaret, la Nuova Eva. Tra Maria e il serpente regna inimicizia, allontanamento, divisione, separazione. Tra Maria e il serpente nessun contatto, mai, nel tempo e nell'eternità. Maria, al contrario di Eva, sarà sempre del Signore. È possibile vincere il male, il peccato, la stessa morte, ogni altra disobbedienza. È possibile non cadere nelle insidie del serpente. È possibile conservarsi nell'obbedienza a Dio, sempre, in ogni momento. È possibile ritornare nella vita. Tutto questo è possibile alla Donna e alla sua Stirpe: il frutto benedetto del suo seno, Cristo Gesù; saranno loro a sconfiggere il serpente e ridurlo a nulla. Lo vince anche chiunque diventa stirpe della Donna, si fa suo figlio, in Cristo Gesù.</p>
<p>III Domenica di Avvento Anno B / IL SIGNORE FARÀ GERMOGLIARE LA GIUSTIZIA (Is 61,1-11) / La nostra terra è assetata di giustizia, di verità, di amore, di pace, di gioia, di fraternità, di bene. Invece il male la inquina, il peccato la deturpa, le iniquità causano catastrofi spirituali e fisiche, i vizi la distruggono, le inimicizie e gli odi generano morti e tanti lutti. Chi può rivestire la terra di santità è solo Dio e solo Lui la può liberare dal male. Dio però fa tutto questo per mezzo di un uomo, del suo Servo, che Egli consacrerà di Spirito Santo. Il peccato è commesso dall'uomo, mosso dalla sua concupiscenza e dalla sua superbia, tentato da satana. Anche la verità e la pace sono operate dall'uomo mosso dallo Spirito Santo, guidato e fortificato da Lui, sorretto dalla grazia di Dio che abita in lui. Se non comprendiamo questo principio, non possiamo capire cosa è l'incarnazione del Verbo. Il Figlio di Dio si è fatto uomo perché è dall'uomo che deve sgorgare la giustizia sulla terra. Questo significa che è dall'uomo che nasce la giustizia di Dio tra le genti, vi nasce però se lo Spirito di Dio si posa su di lui e se lui si lascia muovere incondizionatamente, compiendo in tutto la volontà di Dio.</p>
<p>IV Domenica di Avvento Anno B / IL TUO TRONO SARÀ RESO STABILE PER SEMPRE (2Sam 7,1-16) / Davide vuole costruire una casa al Signore perché abiti in mezzo a loro in una dimora regale, e non più in una tenda. Il Signore non vuole una casa materiale, ne vuole una tutta spirituale; vuole l'uomo come sua casa. Ma quale uomo sarà la casa di Dio e in lui ogni altro diverrà abitazione vivente di Dio sulla terra? Quest'uomo nascerà da Davide, sarà uno della sua discendenza. Sarà in lui che Dio abiterà in un modo unico, per sempre, per tutta l'eternità. Davide è costituito padre del Messia di Dio; non sa però il modo in cui il suo regno sarà eterno. Sarà eterno in ragione della Persona che è eterna e la Persona è il Figlio Unigenito del Padre, che si farà carne nel seno della Vergine Maria. Assumendo l'umanità, assume anche la morte nella sua carne, però la vince con la sua risurrezione e siede in eterno alla destra del Padre, Re invincibile e glorioso. Non sa che il nuovo regno di Dio è fatto tutto di sacerdoti, re e profeti, che devono manifestare ad ogni uomo la novità, la verità, la carità di Dio che vuole abbracciare ogni uomo e farlo divenire sua casa vivente sulla terra.</p>
<p>Santa Famiglia di Gesù, Maria e Giuseppe / UNO NATO DA TE SARÀ IL TUO EREDE (Gn 15,1-6; 21,1-3) / Con Abramo Dio inizia a scrivere una nuova pagina nella storia dell'umanità: la possibilità, o l'impossibilità del compimento della Parola di Dio non deve essere tratta dalla storia. La storia non esiste per il Signore. La storia la crea il Signore e la creazione è dal nulla delle cose, degli uomini, degli eventi. Ogni possibilità è in Dio, non nel creato. È questo passaggio che Abramo deve fare, se vuole aprirsi alla vera fede nella Parola di Dio. Il Signore ribadisce ad Abramo la sua promessa: uno nato da te sarà il tuo erede. Abramo deve aprire il suo cuore alla fede assieme alla sua mente che è chiamata a spostare l'asse del suo orientamento: dall'impossibilità umana all'onnipotenza di Dio e alla sua creazione dal nulla. Abramo crede e il Signore glielo accredita come giustizia, come verità, come salvezza. La salvezza del mondo è nella fede dell'uomo, fede non nell'uomo, nella storia, nella terra, negli avvenimenti; fede in Dio Onnipotente, Creatore, Signore, Padre che dona vita a chi la vita non ha più nel suo seno. Per questo passaggio Abramo è padre nella fede di tutti i credenti.</p>
<p>II Domenica dopo Natale / FISSA LA TENDA IN GIACOBBE (Sir 24,1-12) / La sapienza è la legge della vita che Dio ha posto in ogni creatura. Di essa, sempre da Dio, l'uomo è stato costituito custode. Con il peccato l'uomo non ha perso il suo ufficio, ha in parte smarrito proprio lui la legge attraverso la quale questo ministero può essere esercitato secondo verità. Senza la sapienza, che è legge di unità e di comunione del creato, di tutto si può fare una struttura di divisione e di morte. Nella sua infinita misericordia Dio ha iniziato a dare la luce della sapienza nella sua santa legge, perché attingendola, l'uomo iniziasse il suo ritorno nella Sapienza eterna. Il Signore ha dato all'uomo, fuori di sé, perché la metta in sé, la regola perenne della vita: è la Parola che Lui gli fa udire come legge, come comandamento, come esortazione, come invito, come vocazione. Israele, fra tutti i popoli, ha questo onore: è stato costituito da Dio sua prima tenda nella quale fare abitare la sua sapienza. Da Israele Dio stesso ha tratto una "tenda di carne" al suo Figlio Unigenito perché abitasse sempre in mezzo al suo popolo, come Sapienza eterna incarnata. È il mistero del Natale.</p>
<p>Battesimo del Signore / ECCO L'HO COSTITUITO TESTIMONIO TRA I POPOLI (Is 55,1-11) / Con Gesù si compie il disegno eterno di salvezza che Dio ha preparato per noi fin dall'eternità. Con Lui la creazione ritorna nella sua unità di origine e di fine; con Lui è data ad ogni uomo l'unica vita, l'unica verità, l'unica Parola che permette di adorare in spirito e verità il solo Signore dell'universo; con Lui il genere umano entra nella sua santità, la ritrova, la riconquista. Gesù è il testimone di Dio tra tutti i popoli. È Lui che rende testimonianza alla verità del Padre. Il solo Dio ha anche una sola Parola. Poiché la Parola del Vangelo è la sola perfettamente e compiutamente vera, tutte le altre devono conformarsi al Vangelo, se non si conformano non sono parole vere di Dio, oppure sono solo parole che in qualche modo intuiscono il mistero, ma non lo svelano. Un solo Dio, una sola Parola. L'unità della fede non deve essere in Dio, deve essere nella sua Parola che è una e la sola. Cristo è venuto per creare l'unità del genere umano donando loro il principio, l'unico principio dell'unità: la Parola del Vangelo, donando se stesso come verità e grazia del Padre.</p>
<p>II Domenica T.O. Anno B / MI HAI CHIAMATO, ECCOMI! (1Sam 3,3-10.19) / Nella storia, se la si legge con l'interiore intelligenza dello Spirito Santo, con quella libertà che caratterizza i puri di cuore, si vede la presenza salvatrice e redentrice di Dio, il quale, attraverso vie impensate e persino inimmaginabili dall'uomo, a suo tempo interviene per aiutare il corso degli eventi a situarsi nuovamente nella divina volontà. Samuele è ancora un bambino. È nel tempio alle dipendenze di Eli, sacerdote di Dio. Di lui il Signore si serve, lui chiama, lui sceglie per portare la Parola vera sulla terra; lui costituisce suo profeta perché Israele si ricomponga nell'unità. Alla chiamata del Cielo deve corrispondere la risposta della terra. Se manca il sì dell'uomo, la chiamata di Dio rimane senza effetto, infruttuosa. Il sì di Samuele è pieno, perfetto, fatto di completa e totale disponibilità. Per questo suo sì, per questa sua consegna la vera Parola di Dio ricomincia a risuonare nel popolo dell'Alleanza. In questa disponibilità Samuele perseverò per tutta la vita. Per la sua risposta nessuna Parola del Signore andò a vuoto, anzi veniva ascoltata da tutti integra, pura, santa.</p>
<p>III Domenica T.O. Anno B / ANNUNZIA LORO QUANTO TI DIRÒ (Gio 3,1-5.10) / Giona è un credente in Dio, un salvato dal Signore, si rifiuta però di collaborare perché altri uomini ottengano il perdono divino. È l'uomo che ha imprigionato la salvezza, la conoscenza, l'amore di Dio nel suo cuore. È il simbolo di Israele, ma può essere anche il simbolo della Chiesa, quando è paga di sé perché ha Dio nel suo seno. È anche simbolo di ogni uomo che pretende di rinchiudere Dio nel proprio spazio vitale, senza alcun riferimento di salvezza con quanti sono ancora fuori. Dio ama ogni uomo, lo vuole salvo, lo vuole abbracciare con la sua misericordia e il suo perdono e per questo ha bisogno di uomini che siano i portatori dei suoi doni di grazia e di verità. Da un lato c'è la volontà di salvezza di Dio che è per tutti i popoli, dall'altro c'è la resistenza di peccato dell'uomo, che si oppone risolutamente ad un qualsiasi annunzio di salvezza a favore degli altri suoi fratelli. Dio, attraverso Giona, insegna al suo popolo e a tutti noi la sua volontà universale di salvezza; chiede però a ciascuno di noi di mettere la nostra opera, perché ogni uomo ascolti la sua Parola e si converta.</p>
<p>Presentazione del Signore / UN'OBLAZIONE SECONDO GIUSTIZIA (Ml 3,1-4) / È in potere dell'uomo precipitare nel baratro dell'assenza di giustizia, di verità, di fede, di carità e di ogni altra virtù; non è però in suo potere risalire dall'abisso. L'aiuto gli deve venire dal Signore, da Dio, deve discendere dal cielo, dal trono dell'Altissimo. Proprio in un momento di assoluta rilassatezza morale, spirituale, cultuale, il Signore promette un aiuto dall'Alto. Manderà un suo messaggero, che entrerà nel tempio per purificarlo, renderlo mondo, vera casa di Dio. Per quest'opera di purificazione sarà offerta al Signore un'oblazione secondo giustizia, conforme in tutto alla divina volontà e ai suoi statuti perenni. Questo messaggero sarà pieno di forza, di verità, di santità. Simile al fuoco e alla lisciva dei lavandai, agirà sui cuori e li sanerà, opererà sulle coscienze e queste ritorneranno nitide, bianche, splendenti perché avvolte dalla legge del Signore. Simile ad un crogiolo, libererà i credenti da ogni scoria di male, di peccato, di imperfezione, in modo che il culto possa essere offerto secondo verità, nella santità della vita, nella giustizia più piena che è ascolto della Parola del Signore.</p>
<p>V Domenica T.O. Anno B / RICORDATI CHE UN SOFFIO È LA MIA VITA (Gb 7,1-4.6-7) / Il dolore bisogna leggerlo con il libro della croce, con gli occhi del Crocifisso; bisogna comprenderlo con la mente della fede e con la saggezza della luce che discende dal cielo e che si posa su di noi. Non sempre c'è un legame diretto tra peccato e persona che soffre. C'è sempre una responsabilità dell'uomo in molti dolori che affliggono l'umanità. Un atto, un gesto, una decisione, un'azione non si fermano sulla persona che li pone in essere, ma vanno infinitamente oltre anche il tempo e lo spazio, i loro effetti perdurano nel tempo e nello spazio. Questo vale sia per il bene, che per il male. Da qui la responsabilità di fare bene ogni cosa, di fare solo il bene e mai il male. Dinanzi al dolore bisogna avere solo un atteggiamento: chiedere al Signore di conservarci nella fede, nella carità e nella speranza; darci la forza per assumerlo e per viverlo come via di redenzione e di salvezza; domandare la grazia di non cadere mai nella disperazione; di aiutarci a rimanere in una sempre più grande obbedienza a Dio, nel compimento della sua volontà.</p>
<p>VI Domenica T. O. Anno B / È IMMONDO, SE NE STARÀ SOLO (Lev 13,1-2.45-46) / Chi legge con vero spirito di fede l'Antico Testamento troverà quanto sia grande la sofferenza che nasce dall'amore. La lebbra è malattia contagiosa; il contatto, anche involontario, casuale, di pochi istanti può propagare il male e costringere altre persone alla sofferenza. Il Signore detta una legge d'amore: per amore dei sani, perché non si ammalino, non vengano contagiati, gli ammalati di lebbra devono porsi fuori della comunità, dell'accampamento, lontano dalla gente. Devono vivere da soli, ponendo ogni attenzione a che per loro inavvertenza il contagio non si propaghi ulteriormente. Per questo devono avvisare coloro che dovessero imbattersi sul loro cammino, gridando: "Immondo! Immondo!". È questa una situazione penosa per la persona umana, ma a quei tempi necessaria per amore. Tutto ciò che nasce dall'amore trova nell'amore la sua ragion d'essere, ma anche la forza di continuare a vivere. Chi ama deve volere il bene dell'altro in ogni circostanza, deve volerlo anche a costo della propria vita. È questa la straordinaria bellezza della vita.</p>
<p>VII Domenica T.O. Anno B / MI HAI STANCATO CON LE TUE INIQUITÀ (Is 43,18-25) / Isaia ci annunzia una tra le più alte e più profonde verità sull'uomo e su Dio. L'uomo viene caratterizzato in quattro brevi frasi: "Tu non mi hai invocato, anzi ti sei stancato di me. Tu mi hai dato molestia con i peccati, mi hai stancato con le tue iniquità". È un uomo che avanza di peccato in peccato, si stanca di Dio, ma anche stanca il suo Dio con le sue iniquità senza numero. Dio invece è così annunziato: "Io, io cancello i tuoi misfatti, per riguardo a me non ricordo più i tuoi peccati". Dio si proclama la misericordia e il perdono. Egli è colui che viene sempre incontro all'uomo mosso dal suo amore, con sempre maggiore grazia, più grande verità, inviti sempre più premurosi, esortazioni sempre più pressanti perché abbandoni il suo peccato e pentito, entri nella vita. Da un lato c'è lo strapotere del peccato dell'uomo; dall'altro c'è l'eterna, infinita misericordia di Dio, sempre pronto a cancellare e a perdonare i peccati per amore del suo nome. Dio si accinge a fare sempre cose nuove per l'uomo e la cosa sempre nuova è la sua misericordia che mai si stanca, mai viene meno.</p>
<p>VIII Domenica T.O. Anno B / TI FARÒ MIA SPOSA PER SEMPRE (Os 2,16-22) / Con Osea la rivelazione raggiunge un vertice altissimo. Dio è visto come lo Sposo di Israele, Israele come la sposa di Dio. L'alleanza non può consistere più nell'osservanza di alcune prescrizioni o dei soli comandamenti. Bisogna andare oltre, infinitamente oltre. L'oltre cui è chiamato Israele è di consegnarsi interamente al suo Signore con il dono di tutto se stesso, di ascoltare il suo Dio come una sposa ascolta il suo sposo per amarlo sempre di più, in una perfezione senza limiti. Nell'amore sponsale non possono esserci riserve, tempi, momenti. Lo sposo è della sposa, la sposa è dello sposo. Dio è dell'uomo, l'uomo è di Dio, in un amore totale, pieno. Dio dona la sua vita alla sua sposa, la sua sposa dona la sua vita al suo Sposo, a Dio, in una fedeltà che non vuole, né sa conoscere infedeltà e tradimenti. Culto, alleanza, legge, comandamenti, ogni altra prescrizione, la stessa pratica della giustizia sociale devono essere vissuti sul fondamento della legge dell'amore sponsale. Quest'amore, ormai, deve vivificare ogni relazione con Dio e con i fratelli.</p>
<p>I Domenica di Quaresima Anno B / QUESTO È IL SEGNO DELL'ALLEANZA (Gn 9,8-15) / Dio decide di non distruggere più l'uomo sulla terra, di non mandare più il diluvio con le grandi acque. Questa alleanza di vita porta nel cuore della storia una nuova speranza. L'uomo non è condannato per sempre al peccato; non è per sempre votato alla distruzione; il diluvio non è la soluzione dei suoi problemi, o meglio, del suo peccato. Poiché questa prima alleanza è per la vita, ma lascia la creatura fatta da Dio a sua immagine nel suo peccato e nella sua morte, a questa prima ne dovranno succedere delle altre, perché il passaggio che resta da fare è dalla non distruzione alla redenzione e santificazione di ogni vita. Questo solo Dio lo può fare, solo Lui sa quando potrà essere fatto; come anche solo a Lui appartengono le modalità storiche secondo le quali questo dovrà avvenire. Se l'uomo non viene liberato dal suo peccato, è anche inutile distruggerlo con il diluvio. Continuerà di nuovo a peccare e di nuovo a divenire idolatra. È questo il motivo per cui l'unica salvezza è la liberazione dell'uomo dal peccato, principio e fonte della morte, principio e fonte della sua distruzione.</p>
<p>II Domenica di Quaresima Anno B / IL TUO UNICO FIGLIO CHE AMI (Gn 22,1-18) / Quando si cammina con il Signore, si arriva al punto in cui tra l'uomo e il Signore deve esserci il vuoto assoluto. Nessuna cosa, neanche l'affetto più caro, può intromettersi e vanificare l'amore totale che l'uomo deve al suo Dio. È questo il momento della prova della fede. Come avverrà nessuno è in grado di saperlo, ma sarà dal suo superamento che la salvezza si riverserà nel mondo. Il vuoto assoluto è il rinnegamento del proprio presente e del proprio futuro per consegnarli solo a Dio in una obbedienza senza riserve. Dio è il futuro dell'uomo, non la nostra opera. Se Dio è il futuro, l'uomo può anche annullarsi nella sua storia. È questa la fede che Dio domanda a chi vuole camminare con Lui. Abramo ha atteso per lungo tempo la nascita del figlio Isacco. Dio gli chiede di sacrificarlo sul monte e lui, senza esitare, si mette in viaggio, si rinnega, non ha più futuro. Dio è il suo futuro e solo Lui. Nel momento in cui Abramo nuovamente si consegna a Dio, Dio gli dona tutta la storia presente e futura e lo costituisce via di benedizione e di salvezza per il mondo intero.</p>
<p>III Domenica di Quaresima Anno B / NON AVRAI ALTRI DÈI DI FRONTE A ME (Es 20,1-17) / L'unità del popolo del Signore è data da due regole fondamentali: dalla fede e dalla legge. Una sola fede, una sola legge, un solo popolo, una sola famiglia. C'è una sola fede e una sola legge perché c'è un solo ed unico Dio. La fede è in Dio, nell'unico Dio; la legge è la parola di Dio, dell'unico Dio. Nel momento in cui non c'è più l'unica parola che governa le menti e i cuori, non c'è più un solo popolo, ma un'infinità di uomini, ognuno con la sua legge ed il suo Dio. Ogni relazione non fondata su di Lui e sulla sua Parola è una relazione che non unisce ma divide, non costruisce ma distrugge, non innalza l'uomo ma lo abbassa fino a farlo divenire un non uomo, non in se stesso, ma nella considerazione che l'altro ha di Lui. I comandamenti sono la parola ufficiale, pubblica, universale alla quale ogni figlio di Israele dovrà conformare la sua vita, dovrà costruire la sua socialità. Questa regola è per ieri, per oggi, per sempre. Un solo comandamento trasgredito, non osservato, crea divisione e morte, disgrega e non unisce, uccide e non vivifica la comunità.</p>
<p>IV Domenica di Quaresima Anno B / AMAVA IL SUO POPOLO E LA SUA DIMORA (2Cro 36,14-23) / L'amore eterno ed incommensurabile di Dio da solo non è sufficiente per la nostra salvezza. Perché ci sia salvezza è necessario che l'uomo accolga il dono divino e lo porti a fruttificazione attraverso la sua vita. La vita dell'uomo è salva se intessuta della grazia e della verità che il Signore vuole versare nel suo cuore attraverso il dono della sua Parola. L'uomo deve perennemente imparare come si ama, deve apprendere che il non amore, la non risposta alla Parola, di certo lo conduce in una sicura morte. Anche del non amore che si trasforma in peccato, in morte, in disastri, in una infinità di calamità sovente irreparabili si serve il Signore per ricordare all'uomo la necessità della conversione e del ritorno nella Parola di vita. Ogni forma di morte si abolisce solo con il ritorno dell'uomo nella Parola di Dio. L'uomo invece vorrebbe che si eliminasse la morte, ma rimanendo lui stesso fuori della Parola del Signore. Questo è impossibile. Dove si nega lo spazio alla Parola di Dio si nega lo spazio anche alla vita. Da qui l'urgenza della conversione e della fede nella divina Parola.</p>
<p>V Domenica di Quaresima Anno B / CONCLUDERÒ UNA ALLEANZA NUOVA (Ger 31,31-34) / Nessuna legge ha la forza di trasformare, di cambiare il cuore di un uomo, attratto e trascinato dal male come foglia secca dalla tempesta. Dio dall'alto dei cieli vede questo disastro di morte nel quale l'uomo si è imprigionato e interviene per infondere nuova speranza, nuova attesa di una salvezza diversa da ogni altro intervento finora da Lui attuato. Questa volta partirà dal cuore dell'uomo, lo cambierà, lo muterà, anzi lo toglierà e al suo posto ne metterà uno tutto nuovo, creato e rigenerato dallo Spirito Santo. Questo cuore sarà impastato di volontà del Signore, sarà la tavola sulla quale Dio scriverà la sua legge. Questo nuovo intervento, che sarà da parte di Dio anche una nuova alleanza, farà sì che Dio possa essere sempre conosciuto dal popolo come il suo Signore e il popolo possa venire sempre amato da suo Dio. Questa legge, scritta direttamente da Dio nell'intimo dei suoi fedeli, fa sì che quanti entrino nell'alleanza, conoscano il Signore, sappiano discernere la Sua volontà, ma anche abbiano la forza di sceglierla e di attuarla come volontà del loro Dio.</p>
<p>Domenica delle Palme Anno B / INDIRIZZARE ALLO SFIDUCIATO UNA PAROLA (Is 50,4-7) / La forza e la potenza del Messia di Dio non sono i suoi carri da guerra, le sue truppe bene addestrate, l'oro e l'argento conquistato e neanche le alleanze politiche che Lui sarà riuscito a stabilire per dare ai figli di Israele prosperità e pace per tutti i loro giorni. La forza travolgente del Servo del Signore è la sua Parola, che rivolta allo sfiduciato, lo riempie di speranza, perché gli annunzia il perdono e la misericordia di Dio, gli manifesta la volontà del Signore che lo chiama a formare un popolo nel quale realmente si ama Dio e ogni uomo. Il Signore gli ha dato il ministero di riportare sulla terra la sua Parola incontaminata, pura, integra, santa. Per il dono di questa Parola vera Lui sarà umiliato, percosso, flagellato, insultato, sputato, trafitto, appeso al legno. È il prezzo che Lui dovrà pagare se vorrà far risuonare integra la Parola di Dio. Lui lo paga perché sa che il Signore è con Lui ad assisterlo perché non resti confuso. Sapendo questo, Egli rende la sua faccia dura come pietra e porta a compimento la sua missione che dona salvezza al mondo intero.</p>
<p>SS. Trinità Anno B / IL SIGNORE È DIO LASSÙ NEI CIELI E QUAGGIÙ SULLA TERRA (Dt 4,32-40) / La salvezza non è data dalla fede nel Dio unico, è data dall'osservanza della volontà dell'unico Dio. Quando il testo sacro esclude categoricamente che vi possa essere un altro Dio, non è solo sull'unicità di Dio che vuole porre l'accento, quanto soprattutto sull'unicità del comandamento, o sull'unicità della via per entrare nella vita. Il Dio unico ha una sola Parola di vita, quella da Lui comunicata al Sinai e sulla quale si è stabilita e sancita l'alleanza. Quest'unica Parola di vita è la sola via della salvezza, della felicità, della gioia dell'uomo. Altre parole, oltre quella manifestata al Sinai, che possano dare la vita non esistono, perché l'unico Dio ha una sola volontà e una sola Parola di vita. Chi cerca un altro Dio, lo cerca perché vuole un'altra via di salvezza, un'altra regola per entrare nella vita. Altre parole, altre vie, altre strade non esistono, perché uno è il Signore, uno è Dio, una è la sua Parola, una è la sua volontà sull'uomo. Confessare un monoteismo con differenti parole di Dio, differenti comandamenti, differenti volontà, è affermare in pratica il politeismo.</p>
<p>SS. Corpo e Sangue di Cristo - Anno B / ECCO IL SANGUE DELL'ALLEANZA (Es 24,3-8) / Il sangue è la vita. Questa è la sua essenzialità, il suo vero significato presso gli Ebrei. Un solo sangue, una sola vita. La vita che deve scorrere nel popolo di Dio non è quella del sangue dei tori o dei giovenchi. È la vita stessa di Dio l'unica vita che deve animare tutti i figli di Israele. Questa vita non è nel sangue, è nella Parola di Dio, nei dieci comandamenti. Israele si impegna ad osservare la parola di Dio: "Quanto il Signore ha ordinato, noi lo faremo e lo eseguiremo". Questo impegno, o manifestazione di volontà, è resa irrevocabile attraverso il rito del sangue, versato su Dio, sul suo altare, e sul popolo. Per Israele non potrà esserci altra vita se non quella contenuta nelle dieci parole dell'alleanza, come non potrà esserci altro Dio se non il Dio delle dieci parole. Non potranno esserci altra vita e altro Dio perché non esistono, ma anche perché Israele si è solennemente obbligato a non averne altri. Nel momento in cui cercherà un'altra fonte di vita, che non esiste, lui incorrerà nella trasgressione dell'alleanza e si incamminerà su una via sicura di morte.</p>
<p>XIV Domenica T.O. Anno B / TU DIRAI LORO: DICE IL SIGNORE DIO (Ez 2,2-5) / Ezechiele è costituito profeta del Signore dallo Spirito Santo che entra in lui. È lo Spirito che lo mette in comunione con la verità di Dio e dell'uomo. Senza lo Spirito del Signore non solo non si conosce la volontà attuale di Dio sull'uomo, quanto anche la stessa verità rivelata, non essendo compresa nella sua interezza, viene subito mescolata con il pensiero del mondo e da questo assorbita completamente. Lo Spirito Santo è la sola garanzia della verità di Dio. Ezechiele è mandato agli Israeliti per riferire loro la Parola di Dio, quella vera, autentica, integra, pura, senza confusioni, o ambiguità. Non ha più importanza per lui se viene ascoltato o meno. Importante, anzi indispensabile è che il popolo ascolti la verità; necessario è che sappia qual è la via della salvezza. Il profeta non è inviato da Dio per essere creduto ad ogni costo; è mandato perché indichi all'uomo la via della vita. Questa la sua responsabilità. Deve annunziare tutta e solo la Parola di Dio. La responsabilità della salvezza ricade interamente su coloro che ascoltano la vera Parola che egli annunzia.</p>
<p>XV Domenica T.O. Anno B / VA', PROFETIZZA AL MIO POPOLO ISRAELE (Am 7,12-15) / L'uomo potrà sempre governare un altro uomo; nessun uomo, invece, potrà mai governare chi è inviato dal Signore e da Lui costituito profeta in mezzo al suo popolo. Non lo potrà perché lo Spirito del Signore che si posa su di lui e lo costituisce profeta, oltre che Spirito di sapienza, di verità, di conoscenza, di intelletto e di consiglio, è anche Spirito di fortezza. È questa fortezza la sua arma irresistibile. Amasia, sacerdote a servizio della parola e della volontà del re, non certo di quella di Dio di cui si era spogliato, compiendo un vero atto di tradimento e di rinnegamento del popolo del Signore, vuole che Amos non profetizzi in Betel, perché questa città è il santuario del re ed il tempio del regno. Amos non può ascoltare queste parole. Non sono parole di verità, di libertà, di giustizia. Sono parole di schiavitù, di oppressione, di ingiustizia. Lui è ad esclusivo servizio di Dio e Dio lo ha inviato a profetizzare in Betel. Il vero profeta di Dio non ha padroni umani. Suo Signore è solo il Dio dell'Alleanza, il Creatore del cielo e della terra, il Redentore dell'uomo e il suo Salvatore.</p>
<p>Domenica XVI T.O. Anno B / REGNERÀ DA VERO RE E SARÀ SAGGIO (Ger 23,1-6) / Ogni uomo è chiamato ad abbandonare la stoltezza, per vivere di sola saggezza. La stoltezza produce morte; la saggezza genera vita. Stoltezza è ogni pensiero dell'uomo non illuminato, non formato, non maturato nella volontà del Signore. La saggezza è il pensiero di Dio che diviene pensiero dell'uomo, è la divina volontà che si fa volontà della creatura. La stoltezza e la saggezza non fermano la loro azione esclusivamente in chi le pone in essere; con esse si orienta, si forma o si deforma anche la vita dei fratelli. In Israele portatori della saggezza di Dio, erano stati costituiti i Re e i Sacerdoti. Costoro, quasi tutti, votando la loro vita alla stoltezza, contaminarono di insipienza e di non volontà di Dio tutto il popolo, conducendolo alla rovina. Il Signore che vigila sul suo popolo, perché lo ama, promette che susciterà per loro da Davide "un germoglio giusto, che regnerà da vero re e sarà saggio ed eserciterà il diritto e la giustizia sulla terra". La sapienza di questo germoglio ricolmerà la terra e la inonderà di giustizia, verità, amore, sicurezza. Da quest'unico uomo nascerà la vita per tutti.</p>
<p>Domenica XVII T.O. Anno B / NE MANGERANNO E NE AVANZERÀ ANCHE (2Re 4,42-44) / La salvezza dell'uomo è nell'obbedienza alla Parola che Dio fa risuonare nel mondo attraverso i suoi servi fedeli, i profeti. Non c'è vita se non nella Parola di Dio ascoltata e messa in pratica. La Parola di Dio partecipa della stessa onnipotenza creatrice, rinnovatrice, salvatrice, redentrice, santificatrice del Signore. L'onnipotenza della Parola non conosce limiti. Il Signore la dice ed essa si compie, sempre, in ogni sua parte, nella fede di colui che la proferisce e di chi l'ascolta. A volte si compie in virtù della fede di colui che la pronunzia, altre volte è richiesta la fede di colui che ascolta, o almeno il compimento del contenuto della Parola. Eliseo comanda che pochi pani vengano distribuiti alla gente. Colui che li possiede ribatte che sono ben poca cosa per la moltitudine. Eliseo gli risponde che sarebbero bastati e ne sarebbero anche avanzati. La Parola del profeta si compie. I pani bastano e ne avanzano. La fede nella Parola è la via della vita. Era ieri, è oggi, sarà sempre. È peccato cercare vie di salvezza fuori della Parola di Dio ascoltata e compresa secondo verità.</p>
<p>XVIII Domenica T.O. Anno B / È IL PANE CHE IL SIGNORE VI HA DATO IN CIBO (Es 16, 2-15) / Dio vuole che l'uomo comprenda che tutto è un suo dono d'amore. È dono la libertà dalla dura schiavitù ed ogni momento del cammino verso la sua pienezza. Dio è la vita. Quando il popolo si trova senza vita per il corpo, perché senza pane, anziché invocare il Signore perché voglia affrettarsi e venire in suo soccorso, si lamenta, mormora, impreca. Per un pezzo di pane vuole ritornare ad essere schiavo, per la vita del corpo rinnega il Signore che lo ha liberato e la stessa libertà conquistata. Ma il Signore è misericordioso e pietoso. Si china di nuovo sull'uomo e gli insegna che non c'è vita se non in Lui e che Lui questa vita la può dare in qualsiasi istante e in ogni modo. Per quarant'anni fa piovere il pane dal cielo, perché Israele si ricordi che la sua vita è da Dio. Quando dimenticherà questo, ritornerà nella schiavitù di se stesso, una schiavitù peggiore di quella sopportata in Egitto, perché saranno una schiavitù senza padrone e una morte senza aguzzino. Senza Dio, ognuno si farà padrone e aguzzino di se stesso, per una morte eterna, senza più speranza.</p>
<p>XIX Domenica T.O. Anno B / ÀLZATI E MANGIA (1Re 19,4-8) / Elia, profeta del Dio vivente, decide di recarsi presso il Signore, sull'Oreb. Fa una giornata di cammino, si stanca, chiede a Dio che si prenda la sua vita, non ce la fa più. Dio non ascolta la sua preghiera. Attraverso un Angelo lo sazia con un pane misterioso e lo disseta con acqua. Con la forza datagli da questo cibo riprende il cammino, arriva al monte di Dio, dove lo attende il Signore per riconfermarlo e per aggiornarlo sulla missione da svolgere. Elia è figura di ogni strumento di salvezza scelto da Dio. Nella vita di questi uomini ci sono momenti di sconforto, di stanchezza, le forze vengono meno, lo spirito si ripiega su se stesso. Si vuole abbandonare la missione, si chiede a Dio che si prenda la vita. Il Signore dal Cielo interviene, dona forza, coraggio, infonde nuovo vigore, dona quella determinazione affinché si svolga la missione fino in fondo. Il pane dato ad Elia è stato sempre visto dalla Chiesa come immagine della forza e della potenza che l'Eucaristia contiene in sé e che rinvigorisce il cristiano perché svolga la sua missione sino alla fine.</p>
<p>XX Domenica T.O. Anno B / ABBANDONATE LA STOLTEZZA E VIVRETE (Pro 9.1-6) / Il Signore ha posto la vita dell'uomo nell'osservanza della sua Parola. Da sempre, con premura, con ripetuti e innumerevoli appelli, Dio invita l'uomo a scegliere la via dell'intelligenza e ad andare dritto per essa. Per fare questo bisogna abbandonare l'altra parola, quella della creatura, di satana o dell'uomo stesso, che non è di vita, ma di morte. La creatura ha parole di stoltezza, di insipienza. Dio ha parole di sapienza, di saggezza, di intelligenza. La creatura conduce alla morte; Dio porta alla vita, all'immortalità. Dio è la verità dell'uomo, ma nella sua Parola rivelata, proclamata, annunziata, promulgata, attestata con segni e prodigi. Dio oggi invita tutti a mangiare il suo pane e a bere il suo vino, a gustare cioè la bontà della sua Parola, fonte di vita e di vera salvezza. Per fare questo bisogna abbandonare l'altro cibo, quello della creatura, che è veleno di morte. L'uomo può prendere parte ad un solo banchetto: o a quello della vita, o a quello della morte; o a quello di Dio, o a quello delle creature. Scelta terribile, scelta per la salvezza, o per la perdizione eterna.</p>
<p>XXI Domenica T.O. Anno B / ANCHE NOI VOGLIAMO SERVIRE IL SIGNORE (Gs 24,1-18) / Dio si sceglie, scegliendo la sua Parola come unica regola della nostra giustizia, unica norma di moralità delle nostre azioni. La fermezza, la fortezza, la costanza, la perseveranza della scelta di uno provoca una serie infinita di altre scelte. Tutto un popolo può scegliere a causa della scelta di uno solo. Ma anche: tutto un popolo può perire per la scelta insipiente, stolta, dissennata di uno solo. Israele è uscito dall'Egitto. Al Sinai ha scelto il Signore. Ha scelto la Sua alleanza sul fondamento dei comandamenti. Ora è nella Terra di Canaan. Quella scelta, oggi, deve attualizzare, rinnovandola e aggiornandola alla nuova realtà. Oggi deve scegliere di obbedirgli nella sua attuale condizione di libertà. Giosuè sceglie di servire il Signore, di ascoltare la sua voce, di essere fedele alla Parola dell'alleanza, da uomo libero. I figli di Israele lo seguono in questa decisione. La sua fermezza e risolutezza attira nella volontà di Dio l'intero popolo. Ad ogni comunità occorrono uomini forti, decisi, saggi, intelligenti come Giosuè che scelgano Dio e coinvolgano nella loro scelta ogni altro membro.</p>
<p>XXII Domenica T.O. Anno B / QUELLA SARÀ LA VOSTRA SAGGEZZA (Dt 4,1-2.6-8) / La saggezza è la via attraverso cui l'uomo conduce la vita nel suo bene più grande, sulla terra, nell'eternità. La stoltezza invece è la ricerca di tutti quei beni che solo apparentemente sono tali; in realtà altro non fanno che introdurre la vita nella morte, che inizia nel tempo e che mai finirà, perché sfocerà nella perdizione eterna. Ad Israele che sta per entrare in possesso della Terra Promessa, luogo della sua libertà, il Signore annunzia una grande verità: mai dovrà liberarsi dal suo Dio, dimenticando la sua Parola. Se Israele vorrà essere saggio, cioè ricercatore della vita, dovrà dimorare sempre nella Parola del suo Dio. Allora sarà popolo libero, nel quale regna la vita. Gli altri popoli vedranno la vita che regna in esso e lo riconosceranno come il solo popolo saggio e intelligente. È saggio perché guidato da Dio. È intelligente perché in possesso della divina Parola nella quale è la vita. La vita nella divina Parola è la più alta testimonianza della verità del suo Dio. Il suo è l'unico vero Dio, perché la Parola che Israele vive è la sola che crea vita e benedizione.</p>
<p>XXIII Domenica T.O. Anno B / EGLI VIENE A SALVARVI (Is 35,4-7) / È tentazione costante pensare che la salvezza sulla terra venga dall'uomo, chiunque esso sia. L'uomo non è fonte di salvezza, di vera vita, di libertà autentica, di redenzione, di sana umanità. L'uomo, nella sua stoltezza, è capace di dare solo morte. Non è in suo potere operare la risurrezione di un altro uomo, o di un intero popolo. La salvezza dell'uomo è Dio. Dio però opera la salvezza attraverso l'uomo, da Lui costituito suo strumento. Nel Messia del Signore questa unità sarà oltre l'umanamente pensabile. Egli sarà vero Dio e vero uomo, consustanziale a Dio nella divinità, consustanziale all'uomo nell'umanità. Dio attraverso il Messia opera l'impossibile per l'uomo. Ciò che nessun uomo può fare, Dio lo fa attraverso il suo Unto. I muti parlano, i sordi odono, gli storpi saltellano e camminano, il deserto diventa una palude, dal suolo riarso sgorgano acque abbondanti. L'impossibilità assoluta dell'uomo diviene possibilità reale dell'Uomo di Dio. Quando questo accade è il segno che il Signore è presente in mezzo al suo popolo: la sua salvezza è vicina.</p>
<p>Esaltazione della Santa Croce / FATTI UN SERPENTE E METTILO SOPRA UN'ASTA (Num 21,4-9) / Siamo nel deserto. Il viaggio è lungo, faticoso, difficile. Esso si può compiere solo ascoltando il Signore, obbedendo ad ogni sua Parola. Si ascolta e si obbedisce se si ha fede, se non si ha fede ci si lamenta e si mormora contro di Lui. La libertà è un duro cammino da percorrere nella fede in ogni Parola che esce dalla bocca di Dio. Israele invece recalcitra, diviene ribelle, si rifiuta di ascoltare. Il Signore lo educa alla fede mandando nell'accampamento dei serpenti dal morso velenoso. Chi vuole salva la vita, deve guardare un serpente di rame che Mosè per ordine del Signore si era fabbricato e aveva posto su di un'asta al centro dell'accampamento. Non è lo sguardo che salva. Non è il rame che ha proprietà terapeutiche. Non è neanche la forma che libera dai morsi velenosi. È la fede nella Parola di Dio. La fede salva perché per mezzo di essa l'uomo si abbandona alla Parola del Signore. Fede e compimento della Parola sono una cosa sola; separarli è non avere fede, è non credere in Dio che si manifesta nel dono della sua Parola.</p>
<p>XXV Domenica T.O. Anno B / TENDIAMO INSIDIE AL GIUSTO (Sap 2,12.17-20) / La persecuzione del giusto da parte dell'empio è frutto di una logica di peccato, di insipienza, di stoltezza, generata in lui dall'invidia. Dove c'è un giusto c'è anche un peccatore che lo perseguita con ogni sorta di male, il cui culmine è l'eliminazione fisica, con il martirio, perpetrato a volte anche in nome di Dio, o della sua Parola santissima. Il giusto è mosso dallo Spirito Santo che lo fa procedere di grazia in grazia e di virtù in virtù, nel compimento della volontà di Dio. L'empio, avendo come suo suggeritore il diavolo, altro non fa che lasciarsi da lui conquistare in una spirale sempre più stretta che non lascia alla grazia e alla verità di penetrare nel suo cuore. Chi perseguita un giusto è empio e lo perseguita in ragione della sua empietà. È proprio dell'empio la negazione di Dio e della sua volontà. Poiché il giusto ricorda all'empio di essere senza Dio, l'empio altro non può fare che eliminare il giusto perché non gli ricordi chi realmente lui è: un uomo che ha rinnegato Dio nel suo essere e nelle sue operazioni di verità e di grazia a favore della nostra salvezza. </p>
<p>XXVI Domenica T.O. Anno B / FOSSERO TUTTI PROFETI NEL POPOLO DEL SIGNORE! (Num 11,25-29) / Profeta è colui al quale Dio rivela il Suo pensiero, la Sua volontà, che devono regolare la vita dell'intero popolo. Il profeta è luce attuale di Dio nel mondo, luce per sé, luce per gli altri. Egli è colmo della verità divina e illumina; conosce i pensieri di Dio e insegna, ammaestra; sa qual è la volontà del Signore ed esorta, ammonisce perché si compia in ogni sua parte. Egli è guida posta da Dio per condurre il suo popolo verso la santità, che non può nascere se non dal dono della verità. Il profeta è mandato perché ogni uomo conosca Dio, aderisca a Lui, Lui ami, Lui segua, verso di Lui cammini, Lui raggiunga, Lui metta nel cuore e con Lui la sua verità che riguarda anche le cose della terra e degli uomini. Un popolo tutto di profeti è un popolo avvolto dalla luce della conoscenza di Dio, secondo la quale ognuno illumina la vita dell'altro e insieme si aiutano ad amare il Signore, servendolo come a Lui piace, nel compimento della Sua volontà. Volendo un popolo tutto di profeti, Mosè vuole un popolo di santi. È la profezia la via della vera santità tra gli uomini. </p>
<p>XXVII Domenica T.O. Anno B / NON È BENE CHE L'UOMO SIA SOLO (Gn 2,18-24) / L'unione coniugale indissolubile non è per scelta sociologica dell'uomo; non è neanche il frutto di una cultura, o il risultato di processi storici, di convinzioni psicologiche, di necessità educative o altro. Essa è il mistero stesso dell'uomo ed appartiene alla sua essenza creata. La sola carne è stata voluta da Dio in questo mistero di unità e secondo questo mistero deve essere voluta, compiuta, realizzata. Pensarla fuori di questo mistero è rovina, morte, solitudine incolmabile. Appartiene alla libertà dell'uomo e della donna rompere il mistero della solitudine ed entrare in quello della sola carne; una volta che si è formata la sola carne, questa dovrà essere stabile per tutta la vita. Mai l'uomo, o la donna, dovranno tornare indietro, separando ciò che Dio ha unito. Non dovranno, perché non possono. Non appartiene più alla loro volontà. L'uomo non è da sé, non è dalla storia; è da Dio ed è in Dio che deve trovare le leggi che governano la sua vita. L'indissolubilità del matrimonio è legge primaria, fondamentale, assoluta, perenne. La storia non ha potere su di essa.</p>
<p>XXVIII Domenica T.O. Anno B / PREGAI E MI FU ELARGITA LA PRUDENZA (Sap 7,7-11) / Illuminato dallo Spirito Santo, l'uomo di Dio riflette sulla sua vita. In questa luce divina che lo avvolge, egli vede le cose, le azioni degli uomini, gli avvenimenti, la storia, il tempo, l'eternità. Vede che l'uomo fa cose, ma senza conoscerne il valore, la finalità ultima. Vede la non verità che guida e spinge la mente in un affanno senza tregua, ma anche in una confusione senza luce. Vede che l'uomo non conosce e non conoscendo, agisce male, sciupa la sua esistenza per il niente, lavora per la vanità, si consuma per l'inutilità. Vede che i bisogni dell'uomo sovente sono assilli di peccato, di non conoscenza della verità, di non immersione della sua vita nell'amore. Chiede allora al Signore che gli conceda la luce della verità, o la sapienza, o prudenza del cuore e della mente, perché di ogni cosa conosca la sua verità, il suo valore eterno, la sua bontà, ma anche il peccato racchiuso in essa, in modo che tutto faccia secondo la verità e la carità di Dio. La sapienza è la luce divina che aiuta un uomo ad attraversare il deserto della vita fino al raggiungimento della salvezza nell'eternità.</p>
<p>XXIX Domenica T.O. Anno B / IL GIUSTO MIO SERVO GIUSTIFICHERÀ MOLTI (Is 53,2.3.10-11) / L'uomo non pensa mai in termini di salvezza universale, di ogni uomo, indistintamente. Pensa ad una salvezza, ma personale, per sé, generata però da una schiavitù su gli altri suoi fratelli. La liberazione o la salvezza, pensata dall'uomo, è per pochi, matura però sulla non salvezza di molti. Dio pensa una salvezza che sia per ogni uomo, di ogni razza, tribù, lingua e nazione, per sempre. Questo tipo di salvezza l'uomo non può pensarlo. Non esiste un tale pensiero neanche concepito dalla mente umana. Dio opera la salvezza di molti attraverso il dono che un solo uomo fa a Lui. Uno si sacrifica perché tutti siano salvati, uno solo muore, con atto gratuito, libero, santo, perché il mondo intero entri nella vita e in essa perseveri sino alla vita eterna nel regno dei cieli. Chi muore per tutto il genere umano è il Servo del Signore. "Il giusto mio servo giustificherà molti, egli si addosserà la loro iniquità. Egli è stato trafitto per i nostri delitti, schiacciato per le nostre iniquità". Chi vuole salvi i fratelli, deve imitare il Servo del Signore. La vita dei molti è sempre dal sacrificio di uno solo.</p>
<p>XXX Domenica T.O. Anno B / FRA ESSI CI SONO IL CIECO E LO ZOPPO (Ger 31,7-9) / Israele aveva ricevuto la promessa da parte del Signore di una protezione costante, perenne. Dio lo avrebbe conservato in vita, se avesse sempre mantenuto fede all'alleanza e osservato i comandamenti. Israele si dimenticò di Dio, dimenticando la sua Parola e fu la sciagura. Perdette l'identità nazionale, fu ridotto in schiavitù; deportato, conobbe la dura vita degli esiliati. Ma Dio è fedele al suo amore. Israele si pente del suo peccato e il Signore promette di ritornare a visitarlo. La visita di Dio è reintegro nella dignità perduta, dono della libertà, riconduzione nella terra dei padri, per vivere da popolo del Signore. Che sia Dio ad agire lo attesta il contenuto della sua promessa. La liberazione è per creazione, per onnipotenza, per una forza misteriosa che Egli immette nella storia e che le dona una vita nuova, impensata, insperabile. Il cieco, lo zoppo, la donna incinta, la partoriente saranno proprio loro a ritornare in Gerusalemme. Dio è con Israele perché, solo per suo intervento onnipotente e creatore, queste persone possono far ritorno in patria e ricominciare a vivere in Dio e con Lui.</p>
<p>Commemorazione di tutti i fedele defunti / SENZA LA MIA CARNE, VEDRÒ DIO (Gb 19,1.23-27) / Giobbe è nella sofferenza. Ai suoi amici che lo accusano di empietà, di ingiustizia, di peccato, che lo invitano ad un atto di pentimento, egli risponde con la sua fede nel Dio che non abbandona coloro che vivono nella verità e nella giustizia, che hanno scelto il bene, la misericordia, la pietà come via sulla quale camminare durante il corso della loro vita. Non sa perché stia soffrendo. Sa però che Dio è con lui e che non lo abbandonerà mai. Lui è certo: dopo che la sua pelle si sarà interamente consumata, egli vedrà Dio, lo contemplerà non più con gli occhi della carne, ma con quelli dell'anima, lo vedrà nello splendore del suo mistero e solo allora comprenderà perché la sofferenza si è abbattuta sulla sua vita. Ora è il tempo del mistero, domani sarà l'eternità della visione. La sua è vera fede nell'immortalità dell'uomo; è anche fede nella giustizia ricompensata da Dio. Il Signore mai potrà abbandonare chi ha consegnato la sua vita alla giustizia; mai lascerà perire un uomo che ha fatto della misericordia e della pietà il senso e il fine stesso della sua esistenza.</p>
<p>Dedicazione Basilica Lateranense / LÌ SARÀ IL MIO NOME (1Re 8,22-30) / L'uomo è spirito e materia insieme. La materia ha bisogno di vedere, di toccare, di incontrare. Dio risponde a questa esigenza dell'uomo, mostrandosi, rivelandosi, parlando con lui faccia a faccia, stabilendo sulla terra dei luoghi della sua presenza misteriosa e santa, avvolgendo questi luoghi di un alone di sacralità, di santità, di mistero. Il tempio di Gerusalemme era uno di questi luoghi della presenza di Dio in mezzo al suo popolo, anzi era il luogo per eccellenza. Salomone glielo costruisce maestoso, grande, bello, ricco. La casa di Dio deve essere straordinariamente bella, grande, avvolta di sacralità e di mistero. Dio prende dimora nella sua casa, pronto sempre a parlare con il suo popolo, ad ascoltare la sua preghiera, ma anche a manifestargli la sua volontà. Ognuno può incontrare il suo Dio e promettere l'obbedienza alla sua Parola, ma anche il suo Dio invocare perché venga in aiuto per liberare la vita da ogni forma di morte che si addensa sul suo cammino. Non solo Israele, ma tutto il mondo potrà pregare il Dio del cielo e della terra, che abita in Gerusalemme.</p>
<p>XXXIII Domenica T.O. Anno B / CHIUNQUE SI TROVERÀ SCRITTO NEL LIBRO (Dn 12,1-3) / Una delle tentazioni più pericolose per l'uomo è questa: pensare di essere salvo senza sacrificare la propria vita al compimento della Parola del Signore. Contro questa tentazione insorgono i profeti e con grande vigore annunziano al popolo di Dio la più grande delle verità: non tutti saranno ammessi alla presenza di Dio, per gustare il suo banchetto, nella sala delle nozze. Dimoreranno alla presenza di Dio che compie ogni nostro desiderio di gioia e di beatitudine, quanti sono rimasti fedeli alla sua Parola, alla sua volontà e sono stati scritti nel libro della vita, che è depositato nel cielo, presso Dio. Quanti invece non sono scritti nel libro della vita, saranno consumati dal fuoco per tutta l'eternità. Loro vivranno una morte eterna di tormento e di dannazione. Non hanno amato il Signore in vita, hanno rifiutato la sua verità sulla terra, non potranno gustare la sua gioia nel Cielo. Il Cielo è il luogo della santità di Dio e solo i santi possono entrare in esso. Quanti sulla terra hanno seguito il male e si sono fatti operatori di scandali e di iniquità saranno esclusi per sempre dal regno del Signore.</p>
<p>Cristo Re Anno B / UNO, SIMILE AD UN FIGLIO DI UOMO (Dn 7,13-14) / Le vie della salvezza sono sempre misteriose, impensabili da qualsiasi mente umana. Il pensiero di Dio, sempre imprevedibile, inaudito, inimmaginabile, onnipotente, crea dal nulla umano la vita per i suoi figli. Israele è nell'ambascia dello spirito, nella sofferenza del corpo, nel dolore dell'anima. La persecuzione lo sta lentamente conducendo verso una sicura morte. Proprio in questo momento di non più umana speranza il Signore fa scendere la sua Parola sul profeta Daniele e questi annunzia un evento portentoso, carico di mistero: un uomo riceve qualità e onori divini, viene elevato al rango di Dio. Quest'uomo porterà la salvezza; in Lui vi è ogni potenza di liberazione, di redenzione. Per Lui la vera pace discenderà sulla terra e vi abiterà per sempre. Non sarà più il regno di Israele, il regno di Davide che sarà costruito. Sarà un regno che mai tramonterà e che nessuna potenza sulla terrà potrà mai distruggere. Sarà un regno che durerà per tutta l'estensione del tempo e dell'eternità. In questo regno il Signore darà vita a Israele e ad ogni uomo che vive sulla terra.</p>
<p>I Domenica di Avvento Anno C / UN GERMOGLIO DI GIUSTIZIA (Ger 33,14-16) / Dove c'è il peccato c'è morte, distruzione, disastro, fame, spada, sete, calamità. Israele è nel peccato, si è allontanato da Dio, sta vivendo un momento di vera morte, di annientamento della sua storia, sta scomparendo come popolo e regno dell'alleanza. In questa situazione di non vita il profeta Geremia, per misericordia e compassione del Signore, fa udire la sua voce. Con Dio la speranza non è mai morta, mai finita; con Lui la morte diviene risurrezione e la distruzione inizio di una vita nuova. Questa speranza non sarà però l'uomo a portarla sulla terra, sarà sempre la mano onnipotente e creatrice del Signore, che interviene e dal tronco ormai secco del regno di Davide, fa germogliare un germoglio giusto, che eserciterà il giudizio e la giustizia sulla terra. La salvezza dell'uomo è suscitata sempre da questi interventi prodigiosi del Signore. Non può il non salvato pensare vie di salvezza per gli altri, né il non santo vie di santità per i fratelli. Il Signore interviene Lui direttamente e suscita Colui che con la potenza del Suo Spirito dovrà portare la vera giustizia sulla terra.</p>
<p>II Domenica di Avvento Anno C / IN TRIONFO COME SOPRA UN TRONO REGALE (Bar 5,1-9) / Il Libro di Baruc rivela quanto potente sia l'amore di Dio per il suo popolo. Israele è disperso tra le genti, asservito alla tirannia dei potenti della terra. Ma lui è del Signore, è il suo popolo, la sua eredità. Può il Signore abbandonarlo, dimenticarsi di lui, lasciarlo marcire in prigioni straniere? L'amore di Dio è grande perché onnipotente, capace cioè di vincere ogni negatività umana. Né la terra, né il cielo, né gli inferi potranno mai impedire la realizzazione del disegno di salvezza dell'amore di Dio a favore del suo popolo. Il deserto dinanzi a questo amore si trasforma in palude, le alte rupi si spianano, gli alberi si inchinano per fare ombra, ogni altra asperità svanisce e ogni pericolo si dilegua per fare sicura, tranquilla la strada su cui dovrà camminare Israele nel suo ritorno verso la Terra di Dio. La salvezza è sempre un atto dell'amore di Dio, frutto della sua misericordia, dono della sua pietà. Nasce la speranza, fiorisce la vita quando il Signore è con il suo popolo. La speranza è vera se è generata nel cuore da un vero movimento di conversione e di fede alla Parola di Dio.</p>
<p>III Domenica di Avvento Anno C / TI RINNOVERÀ CON IL SUO AMORE (Sof 3,14-18) / Una volta che l'uomo cade in balia del suo peccato, è impossibile per lui ritornare indietro. Occorre per questo la grazia del Signore, frutto esclusivo del suo amore. È per la manifestazione della carità di Dio che l'uomo risorge e si rinnova, riprende il cammino della verità e della giustizia, si libera dal suo peccato e ritorna in vita. È per grazia e misericordia del Cielo che si può lasciare alle spalle ogni disastro spirituale e materiale e iniziare una vita in conformità alla legge che il Signore ci ha dato per il nostro bene. È urgente che noi tutti crediamo nell'amore di Dio con il quale ci rinnova, ci rigenera, ci ricostituisce, ci perdona, ci dona la speranza che tutto non è perduto, che tutto può essere salvato. La vita può essere redenta e di fatti Dio la redime con la sua eterna carità. Il cristiano, sapendo questo, altro non deve fare se non chiedere la carità di Dio per sé e per gli altri, per il mondo intero. Egli deve annunziare ad ogni uomo questa verità: è possibile uscire dai cammini di morte solo lasciandosi abbracciare dalla carità, dall'amore, dalla verità del Signore nostro Dio.</p>
<p>IV Domenica di Avvento Anno C / EGLI SARÀ GRANDE (Mic 5,1-4) / La salvezza di Dio nasce dall'umiltà dell'uomo, dal suo annichilimento dinanzi al Signore. Essa è per tutti gli uomini e crea libertà universale. Nessuno è più schiavo, nessuno prigioniero, nessuno superiore all'altro, perché la salvezza è uguaglianza nella dignità. Nella redenzione che Dio opererà, ogni uomo sarà pari in dignità ad un altro; tutti saranno liberi perché tali il Signore li ha creati. La grandezza del Salvatore di Israele non saranno le potenzialità umane, sarà invece la potenza della sua Parola e della sua grazia che conquisterà ogni uomo e lo attirerà all'unico Signore. Il Messia di Dio governerà i popoli con la verità e la giustizia, con la misericordia e la santità che sono nel suo nome glorioso e santo. Egli sarà grande perché capace di abolire ogni pensiero dell'uomo e al suo posto metterà il solo pensiero del Padre suo, la volontà di Dio che dovrà governare ogni uomo. Il Salvatore di Israele nasconderà nell'umiltà della sua origine umana una nascita ben più grande. Fin dall'eternità Egli è da Dio ed è Dio. Questa la sua vera grandezza.</p>
<p>Sacra Famiglia di Gesù, Maria e Giuseppe Anno C / EGLI È CEDUTO AL SIGNORE (1Sam 1,20-28) / Anna è sterile. Non può avere figli. Chiede al Signore la grazia, nella promessa di offrigli il figlio che Lui avrebbe fatto nascere dal suo grembo. La preghiera di Anna sgorga dal cuore, è irrorata dalle lacrime, è innalzata nel silenzio del tempio, incompresa dal Sacerdote Eli che la credeva ubriaca. Da questa preghiera nasce Samuele. Anna mantiene la sua promessa. Porta al tempio il figlio, lo consegna al Sacerdote come proprietà esclusiva del Signore. Samuele è ceduto a Lui per tutti i giorni della sua vita. Il Signore ne faccia ciò che a Lui piacerà. Grande è la preghiera della donna, ma anche grande è la sua fede. Ella è madre, cede però ogni diritto sul figlio al Signore. Per grazia di Dio lo ha avuto, lo affida ora alla Sua volontà. Samuele è doppiamente dono: è dono del Signore ad Anna, è dono di Anna al Signore. La famiglia non sarà mai cristiana finché non vivrà nella fede che ogni figlio è un dono del Signore, non farà di ogni figlio un dono al Signore, non sarà il Signore a potersi servirsi degli uni e degli altri secondo il suo imperscrutabile disegno di salvezza.</p>
<p>II Domenica Dopo Natale Anno C / IO SONO USCITA DALLA BOCCA DELL'ALTISSIMO (Sir 24,1-4.8-12) / Tutto ciò che esiste è ricolmo di sapienza divina e celeste. Con il peccato l'uomo ha perso, però, la soprannaturale capacità di relazionarsi secondo pienezza di verità con la sapienza che Dio aveva posto in lui, creandolo. Ma Dio non ha abbandonato l'uomo all'insipienza e alla stoltezza. Ora la pienezza, la perfezione della sapienza gli viene data dall'esterno, in modo che a poco a poco si lasci nuovamente impastare di essa e in essa. La sapienza di Dio trova la sua più alta manifestazione nel dono della legge, nei comandamenti, che sono la sapienza eterna secondo la quale ogni uomo deve edificarsi. La sapienza è anche la Parola attuale che Dio fa giungere al cuore di un uomo perché porti nella verità la sua vita. Questa sapienza è vista come una Persona che dal cielo discende sulla terra per abitare in mezzo al popolo del Signore e guidarlo nella verità e nella giustizia. Questa Persona, nel Nuovo Testamento, ha un nome: è Cristo Gesù, il Verbo eterno del Padre, Sapienza increata che si fa anche Sapienza creata per la nostra verità, santificazione, vita eterna.</p>
<p>Battesimo del Signore Anno C / ECCO, IL SIGNORE DIO VIENE CON POTENZA (Is 40,1-5.9-11) / Dio viene con potenza e gloria grande, ma per compiere meraviglie ha bisogno che l'uomo vi collabori, vi metta il suo impegno, porti il cuore, la volontà, l'intelligenza, i sentimenti; corpo, anima e spirito devono essere posti a servizio della salvezza che Dio si sta accingendo a compiere. Il Signore viene con potenza per pascolare il suo gregge, per redimere Israele, per ridare dignità e onore alla sua creatura, umiliata dal suo peccato, resa schiava dalle sue iniquità. L'uomo deve preparare la via al Signore, deve raddrizzare i sentieri, colmare le valli. Il Signore cammina su una strada appianata e questa strada è l'uomo a volerla fare, sempre con l'aiuto di Dio e la sua grazia. Ogni qualvolta l'uomo ha sottratto la volontà al Signore è sprofondato nell'abisso del suo peccato e della sua morte. Questo si gridi e questo si predichi: Dio opera, ma nella volontà dell'uomo; Dio salva, ma nell'obbedienza della sua creatura. Dio redime, ma nel dono che l'uomo fa a Lui della sua vita. La salvezza è dono di Dio, ma nella risposta dell'uomo.</p>
<p>II Domenica T. O. Anno C / COSÌ TI SPOSERÀ IL TUO CREATORE (Is 62,1-5) / La storia è mossa dall'amore eterno che il Signore ha giurato all'uomo ancor prima della sua creazione. La creatura tradisce il suo Creatore, lo abbandona, lo rifiuta come suo Signore, lo rigetta come suo Dio, vuole vivere lontano dal suo Volto di verità e di giustizia perfetta. Tutto il creato viene inquinato da questa decisione insipiente, stolta, insensata. Senza Dio, che è vita e fonte di ogni vita, c'è solo morte. Dio però non abbandona l'uomo, va alla sua ricerca e "non si dà pace" finché non sia ritornato al Suo amore. I profeti vedono questo amore simile a quello di uno sposo per la sua sposa, amore unico, indissolubile, per sempre. L'uomo può decidere di non amare Dio, Dio mai potrà decidere di non amare l'uomo. Rispetta però la decisione dell'uomo di non amarlo e per questo deve lasciare che percorra sentieri di morte, fino alla dannazione eterna. Quando capiremo cosa è l'amore di Dio: il dono totale di sé all'anima per essere sua vita, sapremo cosa è la nostra fede: relazione sponsale tra Dio e l'uomo, stabilita sul fondamento della divina volontà, nell'osservanza della Sua Parola.</p>
<p>III Domenica T. O. Anno C / COSÌ FACEVANO COMPRENDERE LA LETTURA (Ne 8,2-10) / Il popolo di Dio riceve la sua unità dalla Volontà divina che aleggia su di esso e questa Volontà è una sola: l'osservanza della sua Parola. Quando il popolo è senza Parola di Dio, in esso non c'è verità, non c'è carità, non c'è regola di vera giustizia. Chi vuole "ricreare", "riformare", "risanare" il popolo del Signore deve far sì che sempre aleggi su di esso la divina Parola. Deve anche far sì che tutti la comprendano. È obbligo di giustizia donare la Parola; è obbligo di carità spiegarla perché appaia a tutti la sua interiore verità, la sola che è capace di trasformare un cuore e immetterlo sulla via della carità, della santa giustizia, della solidarietà e della pace. Nessuno si illuda: a niente serve dare un parola che poi si lascia alla libera interpretazione dei cuori; è pura vanità dare interpretazioni che non sono spiegazione della Parola, o "verità" senza il fondamento dell'unica Parola. Non ci sono frutti se non nel dono della Parola nell'unica verità che essa contiene. Tutti i mali della società sono da ascrivere al non dono della Parola e anche al dono di "verità" non contenute nella Parola.</p>
<p>IV Domenica T. O. Anno C / TI HO STABILITO PROFETA DELLE NAZIONI (Ger 1,4-5.17-19) / Ogni vero profeta è scelto personalmente da Dio, da Lui costituito e inviato per portare la Sua Parola di verità, la sola che libera dal male. Tutte le parole dell'uomo fanno di se stesso e degli altri che le ascoltano degli idolatri. Il vero profeta è chiamato e mandato per liberare l'uomo, ogni uomo, dalla sua idolatria, dal suo peccato, da ogni forma di concupiscenza, di superbia, di invidia, di avarizia, di trasgressione della giustizia. Il vero profeta, proprio perché vero profeta, si scontra con la potenza del male che abita nel cuore dell'uomo, che vuole schiacciarlo, eliminarlo, annientarlo, distruggerlo. Il vero profeta è forte della stessa forza di Dio; in Lui abita il Signore invincibile, indistruttibile, inattaccabile, inaccessibile. Chi combatte il vero profeta combatte il Signore. Nessuno può vincere il Signore, nessuno può vincere il vero profeta. Questa fede è richiesta al vero profeta per non temere gli uomini e portare a compimento la sua missione. Forte di questa fede egli va, annunzia la vera Parola di Dio, chiama gli uomini a conversione, a penitenza, alla retta fede.</p>
<p>V Domenica T. O. Anno C / ECCOMI, MANDA ME! (Is 6,1-2.3-8) / Dinanzi al Santo di Israele che si rivela nella sua fulgida essenza anche Isaia sente il peso di appartenere ad un popolo di peccatori, dal cuore incirconciso, lontano dal Signore, nella perenne trasgressione dei comandamenti. Uno dei Serafini si avvicina con un carbone ardente e gli purifica le labbra, mondandolo da ogni iniquità, da ogni peccato. Il Signore si manifesta ad Isaia, perché ama il suo popolo, lo vuole salvare. Si chiede chi scegliere, chi mandare loro perché annunzi e proclami la Parola, nella quale solo vi è salvezza. Isaia si offre: "Eccomi, manda me!". Quando si vive a contatto con il Signore, si vede la gloria di Dio, da Dio ci si lascia purificare labbra e cuore, mente e spirito, solo allora l'uomo inizia a vedere come Dio, a pensare come Lui, a desiderare secondo i Suoi desideri. Dio ha un solo pensiero, una sola volontà, un solo amore: la salvezza dell'uomo. Anche Isaia ora vede che c'è bisogno di qualcuno che porti la salvezza in questo mondo e si offre al Signore. Si offre perché, libero dal peccato e dalla colpa, può vedere con gli occhi di Dio e amare con il suo cuore.</p>
<p>VI Domenica T. O. Anno C / BENEDETTO L'UOMO CHE CONFIDA NEL SIGNORE (Ger 17,5-8) / Dio è la benedizione dell'uomo. La benedizione è vita, pienezza e abbondanza di vita: spirituale, morale, economica, sociale, politica. Regna la vita dove regna il Signore. Ma dove regna il Signore? Il Signore regna dove è osservata, praticata, realizzata ogni Parola che è uscita dalla Sua bocca. Non regna il Signore dove non c'è nei cuori la Sua Parola, la Sua Legge, la Sua Verità, i Suoi Comandamenti. Non regna il Signore in quella comunità, in quella città, in quella nazione che si è emancipata da Dio, cioè dai Suoi comandamenti. Questa città, questa nazione sono destinate ad ogni fallimento. Non c'è vita vera se non nella Parola di Dio osservata in ogni sua più piccola prescrizione. Geremia è spettatore di un popolo che va alla rovina, che precipita nel baratro della sua distruzione. Il suo grido si innalza forte, vigoroso: nessun uomo è principio, sorgente di benedizione per un altro uomo. L'uomo senza Dio porta solo morte. La sorgente di ogni vita è solo il Signore nella Sua Parola. Sperare una salvezza dagli uomini, abbandonando il Signore, è la più grande stoltezza.</p>
<p>VII Domenica T. O. Anno C / NON UCCIDERLO! (1Sam 26,2.7.9.12-13.23-23) / "Non uccidere" è comandamento della Legge di Dio che vale sempre, in ogni istante. In nessuna occasione, o condizione è lecito all'uomo togliere la vita con atto volontario, meditato, consapevole. Davide è perseguitato da Saul, geloso e invidioso della fama che si era acquistato in battaglia. Da lui fugge, evitando con sapienza e intelligenza di cadere nelle mani del suo nemico. Ora, però, Saul, per ben due volte, potrebbe essere ucciso da Davide e dai suoi guerrieri. Questi ultimi vorrebbero farla finita. Se possono ucciderlo, perché non farlo? Davide lo vieta loro severamente. Uccidere è vietato dalla Legge del Signore. Uccidere è peccato dinanzi a Dio, il Signore di ogni vita. Con Davide il Signore inizia a liberare il cuore dell'uomo da ogni sete di sangue, di vendetta, di odio. Al sangue versato dalle nostre mani è preferibile la persecuzione, la fuga, il rifugio tra i monti e anche fuori della propria patria. Rispettare la vita vale ogni sacrificio, ogni rinunzia, abnegazione, privazione di ogni bene, perché la vita è il bene supremo nostro e degli altri. La vita vale il Paradiso, vale Dio.</p>
<p>I Domenica di Quaresima Anno C / IL SIGNORE ASCOLTÒ LA NOSTRA VOCE (Dt 26,4-10) / L'uomo è da Dio per creazione, senza la sua volontà; deve essere da Dio per redenzione, con il dono della sua volontà. Questa è la retta, giusta, santa professione di fede che egli deve sempre operare nel suo cuore. L'essere stati da Dio nel passato deve divenire forza, perseveranza, statuto di verità per esserlo oggi, domani, sempre. Israele è da Dio per vocazione e per liberazione. Anche la sua storia di popolo libero deve essere da Dio. È da Dio se con volontà ferma, decisa, essa è posta nell'osservanza dei Comandamenti. Se è nella Legge santa, è in Dio e si fa quotidianamente da Dio. Perché Israele mai dimentichi che la sua vita è stata, è e sarà da Dio, egli vive l'evento della liberazione, ricordandolo come fatto attuale, ringrazia il Signore, riconoscendolo Dio della sua vita di ieri, di oggi, di domani. Il culto diviene così la più alta professione di fede. In esso si proclama che la vita è da Dio, in Lui la si vuole ricondurre, perché sia da Lui, oggi e sempre, per l'eternità beata. Siamo stati da Dio, vogliamo essere in Lui: questo è il valore di ogni professione di fede.</p>
<p>II Domenica di Quaresima Anno C / PER DARTI IN POSSESSO QUESTO PAESE (Gn 15,5-12.17-18) / Chi cammina con Dio sa quando si inizia, non sa però quando e dove si finisce. Il cammino si esaurisce solo quando saremo approdati nell'eternità. Per questo si deve vigilare, porre ogni attenzione, essere attenti a non stancarsi. Ci si stanca perché mai si vede la fine della nostra speranza, ogni giorno bisogna iniziare daccapo, Chi cammina con Dio non è solo, non è abbandonato a se stesso, è sorretto, aiutato, spronato, incoraggiato dal suo Dio che sempre a lui si manifesta come suo futuro, sua vita, suo dono d'amore, di grazia e di bontà. Il futuro promesso non è fuori di Dio, è Dio ed è dono di Dio, non frutto dell'opera dell'uomo, né un suo merito. Abramo ormai da lungo tempo cammina con il Signore. Cammina, ma è come se procedesse senza meta, non vede la realizzazione del futuro promesso, sperato e atteso. Il Signore lo rassicura. Personalmente si impegna a realizzare per Abramo ogni Parola uscita dalla sua bocca, promettendogli un futuro sicuro, di abbondanza di vita in una terra tutta sua, figura di una Patria eterna che gli sarà offerta in dono. È questa l'alleanza.</p>
<p>III Domenica di Quaresima Anno C / QUEL ROVETO NON SI CONSUMAVA (Es 3.1-8.13-15) / La storia della salvezza è fatta di vocazioni particolari, ognuna delle quali ha un suo inizio, una sua missione, una sua conclusione. Ogni cammino di liberazione deve farsi secondo metodi e forme, contenuti e vie voluti da Dio, non pensati dall'uomo. Le forme dell'uomo svaniscono, le forme di Dio rimangono in eterno. Questo principio vale anche per noi, affaticati ed oppressi a trovare forme nuove di salvezza che Dio non ha mai pensato, mai voluto, mai chiesto di compiere. Anche noi, a volte siamo come Mosè: vorremmo liberare il mondo a modo nostro, ignorando che la via giusta è solo quella di Dio ed è di Dio se Lui ce la manifesterà e ci dirà di attuarla oggi, in questa storia, dinanzi ai moderni faraoni. Per attrarre Mosè a Lui, Dio si servì di un roveto che ardeva e non si consumava. Era un fuoco divino, non prodotto dal legno, altrimenti il legno si sarebbe consumato. Dal mezzo di questo fuoco Dio si manifesta, si rivela come il Dio che viene per compiere ogni sua promessa, ma anche come il Dio che ha bisogno dell'uomo per attuare quanto egli ha detto.</p>
<p>IV Domenica di Quaresima Anno C / NON CI FU PIÙ MANNA PER GLI ISRAELITI (Gs 5,9.10-12) / Per quarant'anni, nel deserto, il Signore aveva nutrito il suo popolo con la manna, pane prodigioso, cibo disceso dal cielo, che si adattava al gusto di chi lo mangiava. Il Signore che libera, dona anche i mezzi per portare a compimento la liberazione. Ora il popolo è nella Terra Promessa, non ha più bisogno della manna e questa smette di cadere. Ma il popolo ha sempre bisogno della vita, e la vita è solo nella Parola. Questa Parola dovrà cadere ogni giorno dal Cielo, dovrà essere la nuova manna, manna celeste, pane divino che dona vita a chiunque la mangia quotidianamente con fede, con amore, nella più grande fedeltà. Questa Parola non smetterà mai di scendere dal Cielo, questa Parola i figli di Israele dovranno sempre raccogliere nel loro cuore, custodirla, prepararla, mangiarla secondo le esigenze personali di ciascuno, in modo che tutto il popolo si conservi nella vita e cammini verso la vera liberazione che il Signore sta preparando per loro, verso quella vera Terra Promessa di cui quella ora conquistata è solo figura, immagine, ma non realtà.</p>
<p>V Domenica di Quaresima Anno C / NON RICORDATE LE COSE PASSATE (Is 43,16-21) / Attraverso il profeta Isaia, il Signore invita l'uomo rivolto verso il passato, anche se è di Dio, opera delle Sue mani, a guardare in avanti, a pensare a ciò che Lui si sta accingendo a fare per la sua salvezza e liberazione. Ciò che fu è niente di fronte a ciò che sarà. Nulla è impossibile a Dio e ciò che è stato in nessun caso potrà servire da modello per le Sue azioni future. Il nostro è il Dio della novità assoluta, del pensiero eterno, che nessuna Sua opera può imprigionare. È questa la fede cui chiama il Signore oggi e sempre: l'impensabile con Lui è già pensato, l'impossibile è già possibile, l'inimmaginabile è già stato immaginato, ideato, programmato. Se si legge la Scrittura Antica ci si accorge che in ogni situazione di impossibilità umana Dio risponde con novità assoluta. Oggi promette di fare del deserto un mare di acqua dolce perché Israele possa dissetarsi, attraversandolo, per ritornare nella sua terra, in pace, accompagnato dalla gioia del Signore. Questa fede è la forza e la vita della speranza; senza di essa nessuna speranza potrà mai essere vera.</p>
<p>Domenica delle Palme Anno C / HO PRESENTATO IL DORSO AI FLAGELLATORI (Is 50, 4-7) / Chi salverà Israele: un re potente, invincibile, che assoggetta i popoli dominandoli con scettro di ferro, o un uomo umile, mite, perseguitato, oltraggiato, insultato, sputato? Salva l'uomo la ricerca dell'onore o la sottomissione al disonore? Dio annunzia che salverà il mondo il Suo Servo vestito di carità e misericordia che ogni giorno si piega sull'uomo, su questa creatura fragile, debole, peccatrice e gli insegna come si ama il Signore, come Lo si ascolta, come si compie la Sua volontà, come si realizza ogni Suo desiderio, e questo non in una vita di gloria e di onore, bensì di sofferenza, umiliazione, scherno, ludibrio, onta, flagellazione, crocifissione, morte. Salva il mondo il Servo del Signore che è pronto ad offrire la vita per la redenzione dell'uomo. L'amore che salva è nel dono della propria vita nella grande tribolazione e sofferenza proprio per coloro che sono nemici di Dio e degli uomini, traditori di Dio e dei fratelli, flagellatori di Dio e degli uomini. Il Servo del Signore sa che questa è la via della vita, l'accoglie e la percorre sino alla fine.</p>
<p>Santissima Trinità Anno A / DALL'ETERNITÀ SONO STATA COSTITUITA (Pro 8,22-31) / Dio ha creato l'universo, l'uomo e ogni altra realtà e tutto ha ricolmato della sua sapienza eterna. Questa sapienza interiore che ogni realtà creata possiede, l'uomo non è capace di vederla nello splendore della sua verità, né per se stesso, né per gli altri. Non vedendola, spesso tratta le cose con stoltezza; non se ne serve cioè secondo la loro interiore verità, bensì le usa avvalendosi della miopia spirituale del suo cuore, trasformando così la verità in falsità, la luce in tenebre, l'amore in egoismo, l'umiltà in superbia, la virtù in vizio e in peccato. Il Signore con infinita ed eterna pazienza ha messo a disposizione dell'uomo un'altra sapienza, questa volta esteriore alle cose, alla realtà: la sua santa Legge, nell'Antico Testamento; una sapienza infinitamente più alta, nel Nuovo. Questa sapienza è eterna, increata, è Persona, è il Figlio Suo Unigenito che si è fatto carne, è entrato nella creazione per riportare l'uomo e con l'uomo l'intera creazione nella sapienza della sua verità: ridare l'uomo e le cose al suo unico Signore e Dio, che è vita, verità, saggezza e sapienza dell'uomo e delle cose.</p>
<p>SS. Corpo e Sangue di Cristo Anno A / MELCHISEDEK, RE DI SALEM, OFFRÌ PANE E VINO (Gn 14,18-20) / Di Melchisedek la Bibbia dice quasi niente. La sua storia è tutta contenuta in questi pochi versetti: "In quei giorni, Melchisedek, re di Salem, offrì pane e vino: era sacerdote del Dio altissimo" (Cf. Gen 14,18-20). Poi Melchisedek scompare per apparire nel Salmo 109, nel quale viene detto a proposito del Messia: "Oracolo del Signore al mio Signore: Siedi alla mia destra, finché io ponga i tuoi nemici a sgabello dei tuoi piedi... Il Signore ha giurato e non si pente: Tu sei sacerdote per sempre al modo di Melchisedek". Cristo Gesù è vero Sacerdote. È Sacerdote eterno. È l'unico e il solo sommo Sacerdote della Nuova Alleanza. Tutti gli altri lo sono perché Lui li rende partecipi del suo Sacerdozio secondo ordine e grado differenti. Egli non è Sacerdote alla maniera di Aronne. Cambia il Sacerdozio, cambia il sacrificio, cambia la Legge assieme alla promessa. Finisce l'Antica Alleanza, in Lui viene stabilita la Nuova, nella quale non si offre più il sangue dei tori e dei vitelli, ma il Sangue di Cristo e il suo Corpo, nei segni sacramentali del pane e del vino.</p>
<p>XII Domenica T.O. Anno C / GUARDERANNO A COLUI CHE HANNO TRAFITTO (Zc 12,10-11) / Chi non si pone dinanzi al Crocifisso per guardarlo con occhi di vera pietà, mai potrà pervenire alla verità, alla conversione, alla salvezza. Nel Crocifisso scoprirà ogni invidia, ipocrisia, durezza del cuore, crudeltà, stoltezza, insipienza di scelte e di decisioni che sono del male per il male; vedrà la sua non volontà di giustizia, di carità, di sollievo, di aiuto, di compassione, di misericordia; percepirà che la sofferenza vissuta nel più grande amore, offerta per coloro che ne sono la causa, è l'unica via che porta salvezza in questo mondo. Guardando al Crocifisso saprà che non c'è alcuna possibilità di salvezza rimanendo nella ricerca di un presente di gloria, di onore, di benessere, di vizio, di peccato, di oppressione. La salvezza dell'uomo è in una sola forza: quella di amare i propri nemici e di pregare per i propri persecutori, donando la vita per loro. Togliere il Crocifisso dal cuore è incamminarsi su una strada di non amore. Solo Lui è il Maestro che ci può insegnare come si ama, perché Lui ci ama dalla Croce e la Croce è quella sulla quale lo hanno inchiodato coloro per i quali Egli muore.</p>
<p>XIII Domenica T.O. Anno C / SAI BENE CHE COSA HO FATTO DI TE (1Re 19,16-19-21) / La vocazione ha un solo Padre: Dio Onnipotente, Creatore e Signore di ogni uomo. Lui esercita questa sua paternità direttamente, attraverso l'opera di ispirazione dello Spirito Santo, che muove il cuore e la mente, la volontà e i desideri per il compimento della Sua volontà impressa in ogni essere al momento della sua creazione; oppure per via indiretta, per voce profetica. Il Signore manifesta la sua volontà al profeta e questi la riferisce alla persona indicata. È quanto avviene con Elia nei confronti di Eliseo. Non è Elia il padre della vocazione di Eliseo. Lui è lo strumento di cui il Signore si serve per chiamare Eliseo. Ognuno nella Chiesa può divenire strumento di vocazione: con la parola, l'invito, la preghiera, la testimonianza di una vita santa. La Chiesa, che è madre, discerne la verità di ogni vocazione, esamina i requisiti richiesti per il suo svolgimento secondo Dio, accoglie, forma, consacra, invia, sostenendo vocazione e missione, ministero e suo esercizio perché rimangano sempre nella verità di Dio e nelle modalità da Lui indicate.</p>
<p>XIV Domenica T.O. Anno C / LA MANO DEL SIGNORE SI FARÀ MANIFESTA AI SUOI SERVI (Is 66,10-14) / Ognuno è chiamato a riflettere sul mistero dell'amore di Dio, che si fa misericordia e salvezza. Esso previene ogni peccato, ma anche opera nel peccato dell'uomo attraverso una grazia particolare che è di pentimento, di conversione, di invocazione di perdono. Se Dio non concedesse questa grazia, l'uomo rimarrebbe sempre nascosto nei cespugli, come Adamo, per timore del suo Dio. Invece è il Signore che va, lo trova, lo chiama, gli annunzia il grande dono della salvezza; lo muove a pentimento, a conversione; lo invita a ritornare nella sua Parola, unica casa di vita eterna e di benedizione. Agli Israeliti in Esilio, in terra di schiavitù e di morte, il Signore va incontro e annunzia loro il grande dono della liberazione, del ritorno in Gerusalemme. Tutto questo è per grazia di Dio, è un dono della sua misericordia, una elargizione del suo amore che vince ogni peccato. Questo amore necessita però dell'accoglienza da parte dell'uomo. Lo si accoglie entrando nuovamente nella verità della Legge e dei Comandamenti sui quali è stata stipulata l'alleanza che dona la vita.</p>
<p>XV Domenica T.O. Anno C / QUESTA PAROLA È MOLTO VICINA A TE (Dt 30, 10-14) / Chi è di buona volontà, chi è di cuore semplice e puro, chi è umile e mite, chi cerca la verità, perché la ama e ad essa intende consacrare tutta la sua vita, sappia che può trovarla. La troverà nella Legge, che è la manifestazione di quella Verità eterna ed immutabile ad immagine della quale l'uomo è stato fatto. Ogni uomo è stato come "impastato", creato con la verità di Dio. Il peccato ha indebolito gli occhi della coscienza i quali non riescono più a vederla nella sua bellezza e spesso anche la confondono con la falsità e la menzogna dei pensieri della terra. A quanti hanno nel cuore un desiderio sincero di pervenire alla verità, Dio dona la particolare grazia di vedere nella Sua rivelazione la verità che è nascosta nella loro coscienza, nelle fibre del loro essere. Questa grazia il Signore la concede ai semplici e ai puri di cuore. La nasconde invece ai superbi e quanti si sentono ricchi di sé. La Parola è vicina, la Legge è nel cuore perché lì viene messa da Dio. Dio però domanda l'umiltà, la semplicità, il desiderio vero di conoscere la bellezza della verità per dedicare ad essa l'intera nostra vita.</p>
<p>XVI Domenica T.O. Anno C / TORNERÒ DA TE FRA UN ANNO A QUESTA DATA (Gn 18,1-10) / Dio visita l'uomo per portargli la sua benedizione, che è fonte di ogni bene. Nasce la vita dove entra il Signore. È benedetta quella casa che accoglie il Signore e lo serve con tutta la ricchezza del proprio cuore. Abramo riceve Dio nella sua tenda. Mette a sua disposizione tutto quanto è necessario per onorare l'Ospite. L'uomo dona a Dio ciò che ha; anche Dio dona all'uomo ciò che ha. Ma Lui è l'Onnipotente, il Creatore, è il Signore del cielo e della terra. Nulla gli è impossibile. Anche un grembo sterile Lui può rendere fecondo. Inoltre Sara è anche avanzata negli anni. L'uomo ha paura di Dio, della Sua Parola, della Sua verità; ha paura di fargli spazio nel suo cuore, nella sua casa, nella sua anima. Non sa che Dio non viene per prenderci qualcosa. Viene solamente per donarci la vita e ce la dona, donandoci Se Stesso, offrendoci tutto di Sé. Abramo ha tutto, ma è senza vita. Non ha futuro umano. Dio gli dona un futuro umano e un futuro divino, celeste, eterno. Abramo accoglie Dio nella sua tenda, Dio accoglie Abramo nel suo mistero di salvezza e di benedizione.</p>
<p>XVII Domenica T.O. Anno C / DAVVERO STERMINERAI IL GIUSTO CON L'EMPIO? (Gn 18,20-21.23-32) / La preghiera di Abramo nasce dalla rivelazione che Dio gli fa, a motivo della sua particolare vocazione: "Il Signore diceva: Devo io tener nascosto ad Abramo quello che sto per fare, mentre Abramo dovrà diventare una nazione grande e potente e in lui si diranno benedette tutte le nazioni della terra?" (Gn 18,17-18.20-21). Sgorga anche dal profondo senso di giustizia, di verità, di santità che è nel cuore di Abramo: "Allora Abramo gli si avvicinò e gli disse: Davvero sterminerai il giusto con l'empio? Forse vi sono cinquanta giusti nella città: davvero li vuoi sopprimere? ..." (Gn 18,23-25). La preghiera è frutto della verità di Dio che diviene verità dell'uomo, ma anche della carità dell'uomo e della sua giustizia perché divenga carità e giustizia del Signore. Perché la nostra preghiera sia esaudita dobbiamo mettere in essa tutta la nostra fede nel suo ascolto da parte di Dio, senza mai stancarci. Abramo si fermò nella sua richiesta. La sua fede nella preghiera non è ancora pienamente perfetta. Dio però non fece morire il giusto e l'empio. Salvò il giusto per mano di Angeli.</p>
<p>XVIII Domenica T.O. Anno C / VANITÀ DELLE VANITÀ, TUTTO È VANITÀ (Qo 1,2; 2,21-23) / Come è vano inseguire il vento, perché mai lo si potrà afferrare, così è vano inseguire la felicità pensando di trovarla nelle cose della terra. La felicità è dell'anima e l'anima è spirituale. Se lo spirito si nutre di spirito e il corpo di terra, perché nutrire di terra l'anima, sperando di darle vita? Lo spirito si nutre solo di Dio, della sua verità, della sua santità, del suo amore, della sua carità, della sua grazia, della sua vita. Quando l'uomo mangia dei comandamenti, lui entra nella vita, perché si nutre della Parola di Dio, si nutre di Dio. Quando non osserva i comandamenti, mangia dell'altro albero che inesorabilmente lo conduce alla morte. Il Qoelet vede un uomo che insegue la felicità, la vita, passando attraverso le cose della terra. Queste non possono dare gioia. La gioia la dona solo Dio nell'osservanza della sua Parola. Attraverso la considerazione dell'esperienza umana, il Qoelet arriva alla più grande affermazione di fede: "Conclusione del discorso, dopo che si è ascoltato ogni cosa: Temi Dio e osserva i suoi comandamenti, perché questo per l'uomo è tutto" (Qo 12,13).</p>
<p>XIX Domenica T.O. Anno C / LA NOTTE DELLA LIBERAZIONE (Sap 18,3.6-9) / La Sapienza ricorda i fatti dell'Esodo. La sua è però una memoria viva; è come se l'evento avvenisse oggi, in questo istante. Se Dio narra ciò che ha fatto ieri, lo fa per insegnare al Suo popolo che Lui sta operando anche oggi per il loro bene, perché la loro liberazione sia perfetta. Quella liberazione ha fatto di una moltitudine di gente un solo popolo con una sola legge: la volontà di Dio. La volontà di Dio, che è una ed unica, anche oggi fa dei molti un solo popolo del Signore. Il solo popolo deve avere anche una sola vita. Se manca questa unità di vita, che è comunione, condivisione, solidarietà, partecipazione degli uni alle gioie e ai dolori degli altri e viceversa, non c'è vero popolo dell'alleanza, vera nazione santa. L'unità e la comunione sono la legge della vita del popolo di Dio. Ciò che è divenuto dopo i giorni della liberazione, o della sua prima pasqua - la creazione di una sola cosa - deve continuare realmente, effettivamente, operativamente per tutti i giorni della sua vita. Questa è la legge ed è di unità, di condivisione, di fede, nella carità e nella speranza da attingere solo in Dio.</p>
<p>XXI Domenica T.O. Anno C / ANCHE TRA ESSI MI PRENDERÒ SACERDOTI E LEVITI (Is 66,18-21) / La storia si mantiene nella verità, è ricondotta nella grazia perché in essa Dio opera direttamente. Egli è al suo timone per conservarla nel suo mistero, nella sua vita. Dove l'uomo oppone la ristrettezza dei suoi pensieri, delle sue tradizioni, dei suoi schemi culturali, della sua stessa religione fossilizzata in principi umani senza alcuna possibilità di cambiamento, Dio interviene, rompe ogni schema, manifesta che solo Lui è il Signore e solo Lui dice all'uomo ciò che è giusto, vero, santo, ciò che è strumento per la diffusione del suo regno sulla nostra terra. Dio è il Signore dell'uomo, di tutta la terra, dell'universo intero. La sua salvezza non può essere di un solo uomo, o di un solo popolo e strumenti della sua salvezza non possono essere solamente alcuni uomini di un solo popolo. Tutta la terra dovrà essere il suo regno, da tutta la terra prenderà sacerdoti e leviti per il dare ad ogni uomo la sua grazia e verità. Isaia è il profeta dell'universalità del regno, della salvezza, del sacerdozio. Israele è lo strumento storico che dovrà servire il Signore per il compimento di questa sua volontà.</p>
<p>XXII Domenica T.O. Anno C / DAGLI UMILI DIO È GLORIFICATO (Sir 3,17-18.20.28-29) / L'umiltà, cui il Signore ci chiama, consiste nell'accogliere la prima verità sulla quale si fonda la nostra umanità: noi siamo fatti da Dio. Non siamo stati fatti una volta per sempre; quotidianamente veniamo fatti dal Signore. Tutto ciò che è in noi viene da Lui, è un suo dono, una elargizione della sua misericordia, del suo amore, della sua eterna bontà verso di noi. Siamo fatti dalla sua volontà, per vivere secondo la sua volontà. Siamo fatti dal suo amore per vivere per il suo amore. È vero servo di Dio solo chi è umile. Il vero umile non è colui che si sa rapportare bene con Dio, bensì è colui che sa vedere l'opera di Dio per lui in ogni uomo, ma anche l'opera di Dio in lui per tutti i suoi fratelli. Chi esclude l'uomo nell'opera di "creazione e di redenzione" di Dio nei suoi confronti, costui non è umile, mai lo potrà essere. Nessuno sulla terra è "fatto" direttamente da Dio. Tutti siamo fatti da Dio attraverso gli altri. Accogliere l'altro come colui attraverso il quale il Signore ci fa, è questa la vera umiltà. Anche la persecuzione e il martirio dobbiamo leggerli con questo occhio di fede, di verità.</p>
<p>XXIII Domenica T.O. Anno C / CHI PUÒ RINTRACCIARE LE COSE DEL CIELO? (Sap 9,13-18) / Il mistero di Dio e dello stesso uomo è infinitamente oltre la mente dell'uomo. Il mistero è una verità così alta, così profonda, così larga, così abissale che nessuno può pensare di poterlo cogliere con le sue sole forze. Con il peccato questa impossibilità si è accentuata. La colpa antica ha indebolito la nostra mente e ogni conoscenza ne risulta gravemente alterata. Dio però non ha abbandonato l'uomo a se stesso, non lo ha lasciato in balia della sua mente, nella sua misericordia gli è venuto incontro e lo ha condotto nella vera conoscenza del mistero attraverso il dono della sua sapienza. Lo ha reso partecipe della sua scienza e intelligenza, facendogli anche dono della Legge, dei Comandamenti che sono per tutti l'inizio e il coronamento della sapienza. Il Signore dona all'uomo anche la conoscenza del suo mistero e glielo rende comprensibile aiutandolo con la sua intelligenza perché lo possa comprendere ed attuare. Il dono della sapienza si chiede umilmente, perché solo degli umili il Signore si compiace, mentre respinge i superbi e li abbandona.</p>
<p>XXIV Domenica T.O. Anno C / SI SON FATTI UN VITELLO DI METALLO FUSO (Es 32,7-11.13-14) / La fede è perennemente esposta a tentazione, che è una, la stessa, per tutti i secoli, fino alla consumazione della storia: sostituire la Parola di Dio con la volontà della creatura. Tutto deve essere visto come un mezzo per giungere ad un'osservanza sempre più perfetta e più piena della Parola di Dio. Passano le forme, svaniscono le teorie, finiscono le dottrine o i grandi sistemi del pensiero, la Parola non passa mai. Dalla Parola bisogna sempre iniziare, nella Parola rimanere, con la Parola finire. La tentazione di Aronne è stata quella di farsi lui un Dio senza Parola. Che sia di metallo, di legno, o anche di pensiero umano, il Dio senza la Parola della Rivelazione è sempre un idolo. È stato ieri, è oggi, sarà domani. Dio dall'alto dei Cieli interviene e attraverso forme storiche, sempre nuove e diverse, corregge i suoi figli perché ritornino nell'Alleanza, il cui fondamento è la Parola, la Legge. Nella storia cambia la forma della tentazione, rimane però l'essenza: uscire dalla Parola di Dio, abbandonare la Sua Volontà per consegnarsi al pensiero e alla volontà delle creature.</p>
<p>XXV Domenica T.O. Anno C / CERTO NON DIMENTICHERÒ MAI LE LORO OPERE (AM 8,4-7) / L'uomo è la via della vera adorazione di Dio. Adora veramente Dio chi lo ama nell'uomo, osservando però la Sua Legge di amore che sono i Comandamenti. Chi non ama secondo questa Legge divina, che è il Decalogo, costui non ama l'uomo, non ama il suo Dio. Il culto che egli rende al Signore è falso. L'uomo può ingannare un altro uomo e tutti gli uomini insieme, non può però ingannare la sua coscienza, né tanto meno il Signore, pensando di poterlo illudere con un culto fatto solo di esteriorità, mancando l'interiorità che è la piena osservanza della Legge. A tutti costoro che pensano di potersi prendere gioco di Dio, di sfuggire a Lui come si sfugge agli uomini, o peggio: di sopraffare Lui come si sopraffanno gli uomini, il Signore promette solennemente, anzi lo giura per se stesso: certo non dimenticherò mai le loro opere. Ogni uomo ora lo sa: quando sarà il momento propizio dovrà rendere conto al Signore di ogni opera ingiusta compiuta. Il giusto giudizio di Dio sulle azioni degli uomini è verità assoluta della nostra fede. Chi lo nega, nega tutta la fede. La sua religione è solo idolatria. </p>
<p>XXVI Domenica T. O. Anno C / CESSERÀ L'ORGIA DEI BUONTEMPONI (Am 6,1.4-7) / Sulle ingiustizie degli uomini vigila il Signore e quando la misura è colma, Egli interviene e, secondo vie dettate dalla sua sapienza eterna e dalla sua misericordia, mette empi, ingiusti, trasgressori della sua alleanza nella condizione storica di potersi convertire facendo ritorno alle fonti della verità e della carità che sono racchiuse nella sua Parola. Non c'è amore verso Dio che non sia amore verso l'uomo, come anche non ci può essere amore verso l'uomo che non sia secondo la verità di Dio. L'amore verso l'uomo o è secondo la Parola di Dio, in tutto conforme ad essa, o non è amore vero, santo, giusto. Amos, profeta del Dio vivente, vede l'uomo che sfrutta e calpesta l'uomo, vede i pochi ricchi che tiranneggiano sui moltissimi poveri con ogni angheria. Non può adorare Dio chi calpesta i diritti del povero. L'obbedienza alla Parola di Dio dona le giuste e sante regole del vero amore. L'adorazione cultuale è ai fini dell'adorazione obbedienziale e finché quest'ultima non sarà perfetta, la prima sarà sempre esposta a falsità, vanità, inutilità, inefficacia.</p>
<p>XXVII Domenica T. O. Anno C / IL GIUSTO VIVRÀ PER LA SUA FEDE (Ab 1,2-3; 2,2-4) / Il trionfo degli empi sulla terra è vera prova della fede. È prova perché si tratta di un'apparente contraddizione con la Parola del Signore. Questa proclama che nell'empietà, nell'ingiustizia, nella trasgressione dei comandamenti c'è solo morte, non pace, non vera vita, non prosperità, mentre la storia sembra mostrare il contrario. La stessa Parola annunzia la vita per chi osserva i comandamenti, in realtà c'è sofferenza, persecuzione, a volte morte anche fisica, dolore e tormenti. Come conciliare fede e promessa di vita, non fede e annunzio di sventura? Ad Abacuc che si lamenta presso di Lui, il Signore non dona risposta; lo rimanda alla fede. Le sue Parole non squarciano il mistero della sofferenza, invitano il giusto a credere nonostante la sofferenza: "Ecco, soccombe colui che non ha l'animo retto, mentre il giusto vivrà per la sua fede". Il giusto deve rimanere nella giustizia, perseverare nella fede, camminare nella volontà di Dio. La sua vita è nella fede e finché resterà in essa. Altro al giusto non è dato di sapere. Tutto il resto è mistero che appartiene a Dio e solo a Lui. </p>
<p>XXVIII Domenica T.O. Anno C / SECONDO LA PAROLA DELL'UOMO DI DIO (2Re 5,14-17) / Naaman il Siro, ammalato di lebbra, si presenta dal profeta Eliseo per chiedere la guarigione. Eliseo, senza neanche riceverlo, lo manda a lavarsi sette volte nel fiume Giordano. Conosciamo la resistenza di Naaman ad obbedire, ravvisando nel subitaneo licenziamento di Eliseo una mancanza di riverenza alla sua dignità. Dinanzi a Dio non c'è dignità da difendere, c'è solo obbedienza da prestare con fede umile, pronta, sollecita, immediata. Scende nel Giordano, si lava sette volte, guarisce. Prima il Dio di Eliseo era uno dei tanti Dei capace di sanare. Ora è il solo Dio di tutta la terra. Lui solo vuole adorare, a Lui solo prestare il culto. Riconosce Eliseo come vero profeta dell'unico e solo Dio e lo vuole ringraziare, invitando ad accettare doni da parte sua. Ma Eliseo si rifiuta. L'autore di tutto è Dio. Solo a Lui deve andare ogni merito, ogni ringraziamento. Solo Lui bisogna riconoscere e adorare. Qual è il ringraziamento che Dio si attende: la confessione che solo Lui è il Dio di tutta la terra. Cosa che in verità Naaman fa con tanto garbo e tanta prudenza.</p>
<p>XXIX Domenica T.O. Anno C / CON IL MANO IL BASTONE DI DIO (Es 17,8-13) / Il cammino dell'uomo verso la pienezza della libertà è irto di ostacoli, pericoli, attacchi. La vittoria è dono di Dio, sua grazia, misericordia, benevolenza. Se Dio concede la grazia, il cammino si opera; se Dio non la concede, il cammino si interrompe. Grazia e cammino devono essere una cosa sola. La grazia discende da Dio dietro invocazione, o preghiera da parte dell'uomo. Come è necessaria perennemente la grazia, così è anche necessaria perennemente la preghiera. Grazia e preghiera sono l'una il frutto dell'altra e non c'è l'una senza l'altra. Questa verità viene a noi insegnata dall'episodio del combattimento di Giosuè contro Amalek. Quando Mosè pregava, Giosuè era vittorioso. Quando Mosè smetteva di pregare, Giosuè subiva. Mosè, aiutato da Aronne e Cur, tenne in alto per sempre il bastone di Dio, segno della condiscendenza divina, e Giosuè sconfisse Amalek. Appartiene al male quell'attimo vissuto senza preghiera; è sconfitta del bene il tempo trascorso senza invocare il Signore. Preghiera e azione devono essere una sola cosa, sempre, sino alla fine.</p>
<p>XXX Domenica T.O. Anno C / LA PREGHIERA DELL'UMILE PENETRA LE NUBI (Sir 35,12-14.16-18) / Nessuna vita sarà mai possibile fuori dell'ascolto di Dio, del compimento della sua Legge. Edificare una religione senza ascolto di Dio, è creare un mostro di inganno, di menzogna, di iniquità, di vera idolatria. La volontà di Dio è scritta sulle tavole della Legge. Chi vuole ascoltare il Signore deve fare di esse la legge della propria vita, sempre. Senza l'osservanza dei Comandamenti, ogni rapporto religioso con Dio è falso, bugiardo, menzognero, è solo illusione di religione, ma non è religione. Chi è allora l'umile? È colui che sa che solo Dio è verità per lui e solo la sua Legge è norma e regola di vita. Lui l'accoglie con docilità e la osserva con amore, in ogni sua più lieve prescrizione. L'umile ascolta Dio. Dio ascolta l'umile. Lo esaudisce in ogni sua richiesta. È umile chi non si sente padrone della volontà di Dio, non esige che venga ascoltato. È umile chi accoglie il suo niente dinanzi a Dio. Chi si pone dinanzi al Tutto, all'Eterno, alla Grazia, deve rimanere nella sua umiltà, nel suo nulla, attendendo che il Signore gli conceda la grazia richiesta, necessaria, per la vita.</p>
<p>XXXI Domenica T.O. Anno C / SIGNORE, AMANTE DELLA VITA (Sap 11,22-12,2) / Parola di Dio pienamente donata, compresa, accolta dona la pienezza della verità di Dio nella quale è situata, posta la pienezza della verità sull'uomo. Dio ama la vita di ogni uomo. Egli la ama a tal punto che la vuole riportare in vita ogni qualvolta essa viene avvolta dall'ombra della morte del peccato. Se castiga, non è per la morte, ma per la vita; se punisce, se interviene con forza nella storia, non è per distruggere, o per abbattere l'uomo, ma per indurlo a penitenza, a conversione, per chiamarlo a ritornare in vita, nella sua vita di verità, di amore, di giustizia, di pace, vita che è posta nella sua Legge, nei suoi Comandamenti. Non c'è differenza tra vita e vita, ogni vita è uguale all'altra e tutte sono da Dio e Dio vive in ognuna di esse, avendo posto in esse il suo Santo Spirito. La vita dell'amico e del nemico, del cittadino e del forestiero, dell'oppresso e dell'oppressore sono la stessa vita. Tutte devono essere riportate nella loro verità. Per questo Dio interviene nella nostra storia: per ricolmare ogni vita di verità, senza alcuna distinzione.</p>
<p>XXXII Domenica T.O. Anno C / DOPO CHE SAREMO MORTI PER LE SUE LEGGI (2Mac 7,1-2.9-14) / La fede dona il vero significato ad ogni cosa, anche al martirio e al supplizio. Essa ricolma di eternità l’intera vita, anche nelle sue più piccole azioni. Niente diventa inutile quando è governato dalla verità di Dio. Tutto invece perde senso e valore quando la luce della rivelazione non illumina, non brilla su ciò che accade. Il popolo di Israele sta vivendo un’ora di grande tribolazione. La fede è sottoposta ad ogni genere di violenza. Chi vuole conservarla, lo può in un solo modo: morendo per essa, lasciandosi affliggere con ogni specie di supplizio e di tormento. La fede vale una vita? Vale perché la vita non finisce con la morte. Con la morte inizia la vera vita, vita piena, perfetta, senza più il dolore, la sofferenza, l’angoscia, il martirio. Anche il corpo un giorno sarà chiamato a ricolmarsi di vita eterna. Sarà ridato all’anima e l’uomo sarà ricomposto nella sua umanità. Sarà perfettamente ed eternamente uomo, ma vivente da risorto in Dio. Questa fede spinge i sette fratelli Maccabei insieme alla loro madre ad andare incontro al martirio, incoraggiandosi e sostenendosi a vicenda.</p>
<p>XXXIII Domenica T.O. Anno C / IL GIORNO ROVENTE COME UN FORNO (Ml 3,19-20) / La storia non può, mai deve essere motivo di abbandono della fede. Anche la più dolorosa, la più sofferta, quella umanamente impossibile da viversi, bisogna che venga sempre verificata, sorretta, illuminata, confortata, sigillata dalla fede. La fede conduce nella vita ogni storia; la non fede invece la porta nella morte, in ogni morte. La fede libera dall’illusione, dall’inganno, dalla menzogna, da ogni falsità. Essa è la sola luce che dona verità eterna all’umana esistenza. Chi crede entrerà nella luce eterna, chi non crede scomparirà nelle tenebre per sempre; la sua vita, che è morte, sarà avvolta dal buio eterno, lontano dal Signore. La Parola della fede ci dice che verrà per ognuno il giorno del giudizio, nel quale si deve rendere conto a Dio di ogni azione, parola, desiderio. Questo giudizio sarà eterno, immutabile per sempre. Ora che ognuno sa cosa lo attende, può scegliere se perseverare nella fede, oppure lasciarsi tentare dalla non fede e finire nella perdizione eterna. Dio ha parlato. È verità. I cultori del nome di Dio sanno cosa fare: camminare di fede in fede sino alla fine.</p>
<p>Solennità di Gesù Cristo, Re dell’universo / TU PASCERAI ISRAELE MIO POPOLO (2Sam 5,1-3) / Davide e il suo regno sono figura di Cristo Gesù. L’unità è l’essenza stessa del regno di Davide ed essa consiste in: una sola Legge, un solo Dio, un solo popolo, un solo re, una sola discendenza, senza divisioni, separazioni, fazioni. Il regno che il Signore ricostituirà sulla terra per mezzo del Messia farà di tutti i popoli, di tutte le nazioni, di ogni regno e tribù una cosa sola. Non ci sarà più separazione tra uomo e uomo, non ci saranno più muri tra popoli e popoli. Tutte le genti saranno costituite in Cristo Gesù un solo corpo, una sola vita. Avranno un solo culto: quello in spirito e verità e una sola Legge, il Vangelo della salvezza. Ci sarà una sola abitazione di Dio sulla terra: il Corpo di Cristo, nel quale ogni cristiano diviene tempio di Dio, luogo santo della sua presenza. Su tutti regna un solo Re, Cristo Signore, dalla cui vita ogni uomo attinge la vita, per divenire in mezzo al mondo sorgente di acqua che zampilla per la vita eterna. È grande il mistero del Regno di Dio. Ogni cristiano deve annunziarlo presentandolo compiuto nel suo corpo, nella sua storia, nel suo tempo.</p>
<p>Prima Domenica di Avvento Anno A / EGLI SARÀ GIUDICE FRA LE GENTI (Is 2,1-5) / I profeti, quelli veri, vedono oltre il tempo e la storia particolare. Dove c’è il niente dell’uomo loro vedono il tutto di Dio, dove c’è la distruzione loro vedono la prosperità, dove c’è morte loro annunziano vita, dove tutto sembra finire loro annunziano l’inizio di un’opera che va oltre ogni pensiero e la stessa immaginazione. Chi può immaginare Gerusalemme come la capitale di tutta la terra, quando questa stessa città sta per essere rasa al suolo dalla furia nemica? Chi può descrivere un futuro di gloria, di invasione pacifica di tutte le genti che si recano a Gerusalemme, nel momento stesso in cui gli stessi abitanti della Città Santa fuggono per trovare scampo altrove e avere in salvo la vita? Il futuro che i profeti annunziano è un dono del Signore, una sua grazia, frutto della sua carità e del suo amore. Chi non accoglie con fede il dono di Dio attuato tutto nel futuro, non potrà avere parte con il Signore. La fede nella Parola è la via della vita, perché è la via per entrare in possesso dei beni eterni che la Parola annunzia e promette, ma anche predice e realizza.</p>
<p>II Domenica di Avvento Anno A / SU DI LUI SI POSERÀ LO SPIRITO DEL SIGNORE (Is 11,1-10) / Chi vuole portare la vera pace agli uomini, una cosa sola dovrà fare: deve dare loro la sana, retta, giusta, santa conoscenza di Dio. Il cuore dell’uomo non è principio, fonte, sorgente di autentica verità. Per vincere la nostra naturale tendenza che spinge verso la dimenticanza della divina Parola, Il Signore annunzia che avrebbe riempito con la pienezza del Suo Santo Spirito il cuore, la mente, l’anima, la volontà, i sentimenti del suo Messia, di Colui che deve venire per portare la vera Parola sulla terra. Sarà Lui, lo Spirito del Signore, a conservare sempre viva, attuale, vera, santa, la conoscenza di Dio in mezzo agli uomini e sarà questa conoscenza che cambierà il mondo; per essa si saprà chi è il vero Dio e cosa fa per la salvezza dell’uomo. Sarà Lui, lo Spirito del Signore, il perenne datore e vivificatore della Parola di Dio. Con Lui nel cuore, il Messia di Dio sarà sempre nella più alta, perfetta, santa conoscenza della divina volontà e nella sua più piena realizzazione o compimento. Questa è la forza travolgente dello Spirito del Signore che si posa su di Lui.</p>
<p>III Domenica di Avvento Anno A / ESSI VEDRANNO LA GLORIA DEL SIGNORE (Is 35,1-6.8.10) / Il popolo del Signore sta per essere distrutto. Gli Assiri lo stanno deportando, strappandolo dal suo territorio, umiliandolo, uccidendolo, martoriandolo con ogni sorta di pena. In questo disastro generale, Isaia vede qualcosa di straordinariamente grande, indicibile: vede il trionfo del popolo del Signore, annunzia il suo ritorno in terra dei Padri, proclama la sua liberazione, grida la salvezza che Dio sta per compiere. Ma chi è che ritorna? Proprio coloro che di per sé non potrebbero: ciechi, sordi, zoppi, muti, tutti coloro che sono incapaci di un qualsiasi viaggio. Ciò che il profeta annunzia non è un fatto umano. È opera divina. È per benevolenza di Dio che i deportati riacquisteranno la libertà perduta. Tutto, per questo popolo, è dalla grazia ed è per grazia di Dio e la grazia del Signore è sempre creatrice dal nulla. Dal nulla, dalla non esistenza farà esistere nuovamente il suo popolo. Dal nulla il Signore inizia quando vuole fare risplendere nuovamente la sua luce sulla nostra terra. La gloria di Dio è la sua opera dal nulla, dal niente, dall’incapacità di ogni uomo e di tutti gli uomini.</p>
<p>IV Domenica di Avvento Anno A / IL SIGNORE STESSO VI DARÀ UN SEGNO (Is 7,10-14) / Dio è il Signore di ogni vita e di ogni storia. Se è il loro Signore, è giusto che esse siano consegnate a Lui riportandole nei Comandamenti, nella Legge. Quando sono poste fuori della Parola di Dio, esse non sono più vita e storia di salvezza. Acaz vuole portare la storia del popolo di Dio fuori della Parola di Dio. Il Signore, per aiutarlo a porre un vero atto di fede nella sua Signoria, gli manda il profeta Isaia per invitarlo a chiedere un segno della Sua presenza. Acaz si rifiuta, rimane nella sua incredulità. Lui pensa di risolvere i problemi della storia con alleanze tra gli uomini. Il Signore invece gli dice attraverso il profeta Isaia che è Lui il solo Signore della storia e gli dona il segno: “Ecco: la vergine concepirà e partorirà un figlio, che chiamerà Emmanuele: Dio-con-noi”. Fino a questo momento hanno concepito e partorito donne sterili e anziane. Ora Dio annunzia qualcosa di veramente nuovo, mai accaduto prima: chi concepirà e partorirà sarà una vergine e questo dovrà servire come segno per il popolo, perché si apra alla fede e creda nella presenza del Signore nella sua storia.</p>
<p>Santa famiglia di Gesù, Maria e Giuseppe Anno A / CHI ONORA IL PADRE VIVRÀ A LUNGO (Sir 3,2-6.12-14) / Ogni vita è del Signore ed è il Signore che stabilisce come essa si deve vivere. Il grande peccato di oggi è quello di volere sempre e comunque portare la vita fuori della Parola, senza di Essa. Se è senza la Parola è anche contro la Parola. Parola di Dio e vita sono una cosa sola. Assenza di Parola e morte sono una cosa sola. Anche le relazioni all’interno della famiglia devono essere tutte governate dalla Parola di Dio. Per la famiglia c’è un comandamento specifico: “Onora il padre e la madre, perché si prolunghino i tuoi giorni nel paese che ti dà il Signore tuo Dio”. Il Signore ha ricolmato questo comandamento di una benedizione particolare: egli promette di concedere una lunga vita a quanti onorano il padre e la madre. L’onore è obbedienza, rispetto, sottomissione, docilità, delicatezza nei rapporti, compassione, soccorso, compatimento, assenza di ogni disprezzo, anche nel caso si perdesse il senno. L’onore che il Signore vuole è uno solo: essere perennemente riconoscenti. I genitori hanno dato la vita a noi, noi la diamo loro donando tutto il nostro amore.</p>
<p>II Domenica Dopo Natale Anno A / IO SONO USCITA DALLA BOCCA DELL’ALTISSIMO (Sir 24,1-4.8-12) / La sapienza non è un frutto della creazione e neanche è racchiusa in essa. Questa partecipa della sapienza, ma non la esaurisce. La sapienza è fuori della creazione, aleggia sul creato e sull’uomo, ma non è in potere né del creato, né dell’uomo. Se fosse in potere dell’uomo, essa sarebbe finita. Invece essa è infinita. Sarebbe del tempo. Invece è eterna. Essa abbraccia ogni cosa, ma è infinitamente oltre ogni cosa, ogni persona, ogni concetto, ogni verità già posseduta dall’uomo. La sapienza è un dono da attingere perennemente in Dio, unica e sola fonte, o sorgente. Da Lui, in Lui deve attingerla chiunque desidera farla sua. Deve però attingerla giorno per giorno, attimo per attimo, momento per momento. Ogni istante ha bisogno di una sapienza nuova per essere vissuto secondo verità. Neanche la Legge esaurisce la sapienza, anche essa deve essere sempre letta e interpretata con la sapienza che discende dall’alto. Anche la Legge che è strumento di vita può divenire uno strumento di morte se non la si vivifica costantemente con la sapienza divina ed eterna.</p>
<p>Battesimo del Signore Anno A / TI HO FORMATO E STABILITO COME ALLEANZA DEL POPOLO (Is 42, 1-4.6-7) / La falsità non fa vero un uomo. Solo la volontà di Dio è la verità dell’uomo e solo per mezzo di essa l’uomo diviene vero. Il Messia di Dio annunzierà la volontà di Dio con il suo grande amore, la sua infinita pazienza, la sua misericordia, la sua compassione. Lui non spezzerà ciò che è incrinato e non spegnerà ciò che già fumiga. Darà invece vigore agli uni e agli altri. La sua forza sarà la fermezza con la quale dirà la verità di Dio al mondo intero. La sua costanza sarà quella di perseverare sino alla fine, senza mai abbattersi, scoraggiarsi, perdersi d’animo, venire meno nella sua missione. In Lui avverrà la nuova alleanza tra Dio e il suo popolo, tra Dio e ogni uomo. Ogni uomo potrà essere figlio dell’Alleanza, a condizione che la stabilisca in questo unico vero Servo del Signore e sul fondamento della sua Parola. Inoltre egli è Luce di verità, di giustizia, di amore, di misericordia, di compassione, di santità per il mondo intero. Questa sua luce aprirà gli occhi ai ciechi, farà uscire dal carcere i prigionieri, dalla reclusione coloro che abitano nelle tenebre.</p>
<p>II Domenica T.O. Anno A / È TROPPO POCO CHE TU SIA MIO SERVO (Is 49, 3.5-6) / Dio vuole fare di ogni uomo un fratello di ogni altro uomo, un fratello da amare, servire, custodire. Ogni religione che in qualche modo divide l’uomo dall’uomo non appartiene al vero ed unico Dio e Signore. Ogni religione che non pone come suo statuto perenne l’amore universale, verso tutti nella verità e nella giustizia che vengono da Dio, questa religione non è nella purezza della verità. Ogni uomo che non vede l’altro come un suo fratello, al quale deve la vita, senza mai toglierla, possiede una religione non pura, non santa, non vera. Il Messia di Dio non viene solo per curare il suo popolo, o per allargare i confini del regno di Davide e neanche per liberare il popolo di Dio da quanti lo opprimono, opprimendo a sua volta e muovendo loro guerra. Sarebbe questa una religione non vera perché non giusta. Il Messia viene per illuminare di verità eterna ogni uomo, fino alle isole sperdute in un mare sconosciuto. Dove c’è un uomo, lì Egli dovrà far udire la Parola del Signore che lo invita a fare di ogni altro uomo un suo fratello al quale donare la propria vita per la salvezza.</p>
<p>III Domenica T.O. Anno A / IL POPOLO CHE CAMMINAVA NELLE TENEBRE (Is 8,23-9,3) / La luce della verità brilla nelle tenebre per mezzo della Parola di Dio, che crea, in chi l’ascolta e si converte ad essa, vera libertà. La luce brilla su di un’anima, su di un popolo, su di una nazione solo per grazia del Signore. L’uomo nella sua stoltezza può decidere di allontanarsi dalla luce, può rifiutarla, può amare le tenebre e condividere con esse ogni forma di schiavitù, mai però dalle tenebre può passare alla luce senza il dono della luce da parte del Signore. Questo dono è la più grande grazia e solo per mezzo di essa l’uomo sarà nuovamente messo in grado di poter scegliere di ritornare nella verità di Dio. Ma anche la decisione di ritornare nella luce è vera grazia del Signore, opera della sua misericordia. Per grazia di Dio – è questo il significato delle Parole del profeta Isaia - su questo popolo che cammina nelle tenebre rifulge la luce del Signore, che è verità, libertà, abbondanza di ogni benedizione e dono celeste, ristabilimento nella sua antica dignità. La luce che illumina il popolo che cammina nelle tenebre è elargizione purissima della divina misericordia.</p>
<p>IV Domenica T.O. Anno A / CERCATE LA GIUSTIZIA, CERCATE L’UMILTÀ (Sof 2.3; 3,12-13) / La via della pace, della libertà, del benessere, della vera fratellanza, dell’amicizia sincera, della benedizione, della vita è nella ricerca della giustizia e dell’umiltà. La giustizia è piena realizzazione della Volontà di Dio manifestata nei suoi Comandamenti, rivelata nella sua Parola. L’umiltà è vedersi sempre creature dinanzi a Dio, cui è dovuta ogni obbedienza, nell’ascolto fedele di quanto Lui ha stabilito per noi. Chi cerca la giustizia e la pratica, chi vive in perenne umiltà sarà benedetto dal Signore e troverà in Lui sempre un rifugio sicuro. Quando invece si vive nell’ingiustizia, nella non osservanza della Legge del Signore non c’è alcun futuro per l’uomo, né sulla terra, né nell’eternità. L’ingiustizia è solo apportatrice di morte, mentre la giustizia è sempre fonte di vita. La superbia è l’origine e la causa di tutti i mali, mentre l’umiltà è il terreno fertile nel quale cresce ogni bene. Chi insegna la volontà di Dio all’uomo perché la osservi, lo ricolma di ogni vita. Dio è la vita e ogni vita è in Lui. Ci si pone fuori di Dio quando non si osserva la sua Legge, non si compie la sua Volontà.</p>
<p>V Domenica T.O. Anno A / LA TUA OSCURITÀ SARÀ COME IL MERIGGIO (Is 58,7-10) / La carità è dono di sé. Dio ama l’uomo, all’uomo dona tutto se stesso. L’uomo ama Dio, si dona a Lui. Donandosi a Lui, deve necessariamente donarsi ai fratelli. Tutto ciò che si fa nei riguardi di Dio deve avere questo unico scopo: accrescere in noi il dono di noi stessi a Dio e ai fratelli. Il digiuno non può essere un’opera che finisce in noi stessi. Se uno vuole digiunare, questo digiuno deve aprirsi alla legge della carità, facendone uno strumento di più grande amore, misericordia, compassione, pietà verso i fratelli. Ci priviamo noi di qualche cosa, ma per amare, per soccorrere i deboli, i bisognosi, i poveri. Tutta la vita deve essere riempita di carità. Chi ama il Signore deve vivere per esercitare l’ufficio della carità per il bene degli uomini. Niente che è dell’uomo, è frutto dell’uomo. Tutto invece è dono della carità di Dio. L’uomo accoglie il dono che Dio gli ha donato e ne fa un dono d’amore per i suoi fratelli. È questa luce di amore, di carità che deve brillare nel mondo, da questa luce il mondo intero riconoscerà che siamo di Dio. È di Dio chi ama come Lui ama.</p>
<p>Prima Domenica di Quaresima Anno A / NON MORIRETE AFFATTO (Gn 2,7-9; 3,1-7) / Dio ha dato la vita all’uomo in un modo singolare: per conservarla in eterno dovrà sempre attingerla in Lui, nel suo Dio. Anche il modo di attingerla è unico: l’uomo non dovrà mangiare dell’albero della conoscenza del bene e del male. Questo albero è la volontà dell’uomo di rendersi autonomo da Dio nel decidere il bene e il male, che invece sono stabiliti in eterno dal Creatore dell’uomo. La tentazione ha un solo intento: portare l’uomo fuori del comandamento divino, facendolo così incorrere nella morte. L’uomo è chiamato alla fede. O crede che solo nella Parola del Signore vissuta nella sua interezza è la sua vita, oppure si lascerà sempre trascinare di tentazione in tentazione camminando di morte in morte fino alla morte eterna. Adamo cadde. Si scoprì nudo, limitato, povero, senza vita. È, questa scoperta della propria nullità, la prima grazia di Dio dopo il peccato dei Progenitori. La seconda grazia è la promessa del loro ritorno nella vita. Ora però che si sono resi autonomi da Dio, dovranno sperimentare tutta la potenza di morte che è contenuta nella non fede nella Divina Parola.</p>
<p>Seconda Domenica di Quaresima Anno A / FARÒ DI TE UN GRANDE POPOLO E TI BENEDIRÒ (Gn 12,1-4) / La storia della salvezza è il cammino nella Parola di Dio di uomini scelti dallo stesso Dio attraverso i quali Lui vuole preparare la strada per la venuta tra noi del Redentore dell’umanità. Abramo è il primo di questa lunghissima serie. A Lui il Signore ha chiesto una fede quotidiana. Lui dovrà camminare ascoltando sempre la sua voce. Se Abramo vuole essere con Dio, deve dimenticare la Parola di ieri, perché quella da vivere è detta a lui oggi dal suo Signore. Oggi lui è chiamato ad uscire dalla sua terra, dalle sue relazioni. Oggi deve lasciare tutto. Oggi deve mettersi in cammino. L’unica relazione di chi cammina con Dio è quella di ascoltare la voce di Dio che lo chiama e gli indica la strada da percorrere. Abramo non ha certezze, non ha sicurezze, non ha niente. Ha solo una Parola che di volta in volta gli indica dov’è la vita per lui. Ed Abramo, fedele ascoltatore di Dio, sempre si mette in cammino per dare compimento alla Parola che il Signore gli ha comandato di compiere. Abramo è l’uomo senza progetti. Il suo progetto è uno solo: ascoltare sempre il Signore.</p>
<p>III Domenica di Quaresima Anno A / NE USCIRÀ ACQUA E IL POPOLO BERRÀ (Es 17,3-7) / Chi cammina con il Signore ogni giorno sarà provato nella fede. È il Signore il Creatore della storia dell’uomo e Lui la storia la crea sempre dal nulla. O l’uomo ha questa fede, o non ne ha affatto. Dove tutto è impossibile all’uomo, tutto invece diviene possibile a Dio. Lui comanda e una nuova storia si compie per quanti si affidano a Lui e credono nella sua presenza in mezzo a loro. I figli di Israele avevano visto tanti segni in Egitto. Ogni segno era diverso dagli altri, ogni segno era nuovo per rapporto agli altri. Ora sono nel deserto. Non c’è acqua. Può il Signore creare l’acqua nel deserto per tutto un popolo? Ha questa potenza il loro Dio? Dinanzi alla sete, loro si perdono nella fede. Dubitano del loro Signore. Anche Mosè vede se stesso e non vede l’onnipotenza del suo Dio. Il Signore però è misericordioso e pietoso e dona ancora una volta un segno del suo amore e della sua onnipotenza. Egli fa scaturire l’acqua dalla roccia, per attestare che è solo opera sua. Ora si può riprendere il cammino, fino alla prossima nuova storia, la prossima prova, la prossima caduta dalla fede.</p>
<p>IV Domenica di Quaresima Anno A / L’UOMO GUARDA L’APPARENZA (1Sam 16,1.4.6-7.10-13) / Dell’uomo, Dio è luce di verità, amore, conoscenza, saggezza, consiglio, fortezza, intelligenza, sano e santo discernimento, operatività nel compimento di ogni giustizia. Questa luce è data a chi umilmente la cerca, la invoca con preghiera costante. Questa luce però è data sempre a coloro che devono realizzare ogni disegno di Dio in ordine alla salvezza. Samuele è profeta del Signore. Deve consacrare un nuovo re di Israele. Iesse gli presenta tutti i figli che erano con lui e Samuele si lascia attrarre dall’imponenza dell’aspetto di uno di essi. Ma il Signore gli dice di passare oltre. L’uomo guarda le apparenze, Dio invece è osservatore del cuore dell’uomo. Per natura l’uomo non vede a causa del peccato; è cieco. Ma Dio viene in suo aiuto, gli dona la luce dei suoi occhi e lui vede secondo verità ogni cosa. Dio è la luce e solo in lui la si deve attingere. Anche chi dona la luce di Dio deve sempre cercarla in Dio. Anche chi è preposto a donare la luce di Dio, deve sempre ricordarsi che lui non è fonte di luce. Se vuole dare la luce deve chiederla al Signore per sé e per gli altri.</p>
<p>V Domenica di Quaresima Anno A / ECCO, IO APRO I VOSTRI SEPOLCRI (Ez 37, 12-14) / Il popolo del Signore sta vivendo un tempo di lutto, di morte, sta perdendo ogni consistenza fisica, spirituale, morale. Ezechiele lo vede simile ad una moltitudine di ossa sparse per una valle immensa. Possono queste ossa ritornare a vivere? Possono rivestirsi di pelle e di nervi e ricomporre l’uomo? Possono, ma non da se stesse, non per se stesse. Possono se viene invocato su di loro lo Spirito del Signore. Chi deve chiamare lo Spirito è il profeta del Dio vivente. L’uomo provoca la morte; l’uomo deve divenire portatore di vita e lo diviene se dona, invocandolo, lo Spirito del Signore che è Spirito di verità, giustizia, pace, obbedienza, ascolto della Parola del Signore. L’uomo diviene così salvatore dell’uomo. L’uomo invoca per l’uomo lo Spirito Santo perché sia Lui a portare vita dove c’è ombra di morte. Questo compito profetico è oggi della Chiesa: spetta a Lei e ad ogni suo figlio chiamare lo Spirito del Signore perché venga e ridoni vita a tutti coloro che sono schiavi della morte. È grande il compito della Chiesa. Per essa e solo per essa la vita ritorna sulla nostra terra.</p>
<p>Domenica delle Palme Anno A / IO NON HO OPPOSTO RESISTENZA (Is 50, 4-7) / L’uomo che pensa secondo la carne ha solo pensieri di superbia e cerca sempre il modo come essere sopra gli altri, come dominarli e vincerli. Chi vuole camminare con questo pensiero di carne, vedrà sempre l’uomo come un nemico, un rivale. Il pensiero di Dio invece è diverso: vuole che l’uomo sia servo, solo servo. Solo così potrà amare i fratelli; solo mettendosi all’ultimo posto li potrà servire. Gesù è venuto a chiamare ogni uomo ad abbandonare la superbia, a liberarsi da questo peccato che porta nel mondo solo morte. Per insegnare che la morte si vince in un solo modo: subendola per amore, per obbedienza, per rimanere nella verità, Gesù non ha opposto alcuna resistenza all’uomo superbo, invidioso, orgoglioso, che non ha voluto liberarsi dei suoi pensieri di carne. Si è lasciato uccidere per non uccidere; si è lasciato porre all’ultimo posto per manifestare a tutti che solo in questo modo è possibile portare vita sulla terra. Solo dall’ultimo posto, accettato per amore, e l’ultimo posto è la croce subita nell’umiltà, è possibile non essere contro nessun uomo.</p>
<p>SS. Trinità Anno A / IL SIGNORE È IL SIGNORE (Es 34,4-6.8-9) / Dalla verità di Dio nasce la verità dell’uomo. Ogni più piccola falsità che si introduce in Dio si ripercuoterà come falsità sull’uomo. Dal vero Dio è la vita, dal falso dio è la morte. Nel deserto Aronne costruisce per il suo popolo un falso dio e il popolo divenne falso. Si abbandonò al peccato e alla sfrenatezza. È in questo frangente che Dio si rivela nella sua Signoria su ogni uomo. Il Signore è il Signore e nessun altro. Non c’è altro Dio per l’uomo se non il Signore. Se il Signore è il Signore, Lui deve essere ascoltato, obbedito, amato, servito; non può essere tradito, rinnegato, abbandonato, sostituito. Non possono loro pretendere di vivere, cambiando il Signore della loro vita. Senza il Signore c’è la morte. Il Signore però non vuole la morte del peccatore, vuole che si converta e viva e per questo lo educa ad entrare nella più perfetta obbedienza alla sua Parola. Se l’uomo non si convertirà, per lui ci sarà la morte sulla terra e nell’eternità. Lui è misericordioso, ma anche lento all’ira. È lento perché attende sempre che il peccatore ritorni a Lui con cuore pentito.</p>
<p>SS. Corpo e Sangue di Cristo Anno A / TI HA NUTRITO DI MANNA SCONOSCIUTA AI TUOI PADRI (Dt 8,2-3.14-16) / La vita dell’uomo è dalla e nella Parola di Dio. Quando l’uomo esce da essa, entra nella parola della creatura e per lui c’è solo la morte. Il Signore, Padre amorevole, ricco di compassione e di misericordia, di accondiscendenza eterna e di bontà infinita, avvisa l’uomo sul pericolo che incombe su di lui nel caso decidesse di porsi fuori della sua Parola: si incamminerebbe su una via di sicura perdizione. La stoltezza dell’uomo vede la morte che lo avvolge ogni qualvolta si pone fuori della Parola e anziché ritornare in essa, va alla ricerca di altre parole umane che lui reputa di scienza e di sapienza, accelerando così il processo della sua distruzione. Nel deserto non c’era alcuna possibilità di vita. Eppure il popolo in quel luogo non è morto, anzi è vissuto per lunghissimo tempo, perché ha imparato ad ascoltare la Parola di Dio. Mentre nella Terra Promessa, luogo di vita, dove scorre latte e miele, il popolo è uscito dalla Parola di Dio ed è subito entrato nella morte. La manna è segno della vita che Dio dona in un luogo senza vita affinché ognuno impari a rimanere nella sua Parola.</p>
<p>X Domenica del T.O. Anno A / VOGLIO L’AMORE E NON IL SACRIFICIO (Os 6,3-6) / L’osservanza di ogni giustizia è sentinella infallibile che grida la verità della nostra fede. L’amore verso il prossimo è il segno visibile del nostro amore invisibile per il nostro Dio. Ama Dio chi ama il prossimo. Chi non ama il prossimo non ama Dio perché non osserva i Suoi comandamenti. Offrire al Signore un animale in sacrificio e poi uccidere un uomo perché lo si sfrutta, lo si schiavizza, lo si riduce in miseria, lo si priva del necessario sostentamento, lo si strozza perché lo si rapina di ciò che è suo, è questa vera falsità della nostra fede. Presentarsi dinanzi al Signore con una ricca offerta, frutto di estorsione, furto, usura, angherie varie, salari non pagati secondo giustizia, sfruttamento, dolo, inganno, consiglio interessato, volontà altrui sedotta al proprio interesse, è questa vera ambiguità del nostro culto. Dio vuole solo l’osservanza dei Suoi Comandamenti, l’obbedienza alla Sua Legge. Conosce Dio chi ama il fratello. Chi non ama il fratello non ha conosciuto Dio e il culto che gli si rende è vano. Dio non lo gradisce, perché Lui aborrisce ogni culto fondato sull’ingiustizia.</p>
<p>XI Domenica T.O. Anno A / UN REGNO DI SACERDOTI E UNA NAZIONE SANTA (Es 19,2-6) / Il Signore viene in mezzo a noi per costituire ognuno di noi strumento di salvezza per il mondo intero. Chi si incontra con il Signore e non diviene strumento di verità, di giustizia, di misericordia, di santità, dimostra semplicemente o che non ha incontrato il Signore, oppure che ha falsato il Suo Messaggio, ha trasformato la Sua Parola. Il popolo di Israele era stato chiamato per essere un regno di sacerdoti in mezzo a tutti i popoli, una nazione santa tra le gente pagana. Ogni altro uomo, solo vedendo la loro santità, si sarebbe dovuto lasciare attrarre e conquistare al vero ed unico Dio. Invece fallirono miseramente la loro missione a causa di una chiusura in schemi rituali non santi, nei quali avevano fatto consistere tutta la verità del loro rapporto con il Signore. Regno sacerdotale, nazione santa si diventa in un solo modo: mettendo in pratica ogni Parola pronunziata da Dio. Quando la fede si distacca dalla Parola, essa non dona più vita al mondo. Si entra in un pensiero di tenebra, si diventa tenebra con le tenebre ed errore con l’errore.</p>
<p>XII Domenica T.O. Anno A / CANTATE INNI AL SIGNORE (Ger 20,10-13) / Il profeta è l’uomo della verità in un mondo di falsità quasi universale; dell’unicità di Dio in un popolo che essendo caduto nell’idolatria, adora una molteplicità di falsi dei; dell’onnipotenza di Dio tra gente che confida solo in se stessa, nella sua forza, nei suoi ragionamenti, nelle sue decisioni. Il profeta è l’uomo sul quale si abbattono falsità, menzogne, minacce, calunnie, maldicenze, ogni ingiuria ed opposizione, al fine di accusarlo, imprigionarlo, schiacciarlo, condannarlo, toglierlo di mezzo. Tutti coloro che sono nemici tra di loro si coalizzano per darsi forza a vicenda nel combattimento contro di lui. Questa immane forza dovrebbe prevalere contro il profeta. Invece con lui c’è il Signore, l’Onnipotente, l’Invincibile; c’è il Creatore del cielo e della terra, c’è semplicemente il vero Dio che lo libera, lo salva, lo conferma profeta nel suo popolo. L’invincibilità del profeta attesta la sua verità, il suo essere da Dio. Nessuno può combattere Dio e vincerlo. Per questo Geremia invita a cantare inni al Signore: “perché ha liberato la vita del povero dalle mani dei malfattori”.</p>
<p>XIII Domenica T.O. Anno A / IO SO CHE È UN UOMO DI DIO (2Re 4,8-11.14-16) / Dio manda i suoi profeti in mezzo al mondo come dono di vita, verità, redenzione, salvezza. Dio li invia per offrire ad ogni uomo la straordinaria grandezza della sua grazia che si riversa su tutti coloro che li accolgono nella fede e anche li aiutano per uno svolgimento santo della loro missione. Quando tra il profeta e le persone cui è mandato c’è scambio di doni, chi riceve di più è colui che dona al profeta, che a sua volta gli dona in cambio il dono di Dio che è infinitamente più grande, più elevato, più eccelso. Il dono di Dio è divino e trasforma interamente la vita di una persona. Eliseo aveva lasciato tutto. Si era posto al servizio del Signore, andava di luogo in luogo a ricordare e ad annunziare la Parola di Dio. Una donna ebbe compassione di lui. Per lui fece costruire una cameretta, arredandola dell’essenziale. Così gli offrì un luogo di rifugio, riposo, ristoro, silenzio. Questa donna non aveva figli. Dio la ricompensa offrendole un figlio come dono. Glielo offre per mezzo della parola del suo profeta. È verità: la ricompensa di Dio è semplicemente divina.</p>
<p>XIV Domenica T.O. Anno A / ANNUNZIERÀ LA PACE ALLE GENTI (Zc 9,9-10) / È difficile comprendere il pensiero di Dio; un abisso lo separa da quello dell’uomo. Chi permette di superare questo abisso, è lo Spirito Santo; è Lui che ci mette in comunione con la divina volontà, per accoglierla e viverla pienamente. Il Messia di Dio viene annunziato come un Re. Ma non sarà un Re alla maniera di questo mondo. Sarà invece un Re alla maniera di Dio. Sarà un Re di pace, misericordia, compassione, giustizia non per un uomo o per una classe di uomini, ma per ogni uomo, di ogni lingua, popolo, nazione, tribù. Sarà un Re che attirerà a sé ogni uomo. Non li governerà con la potenza delle armi; li guiderà invece con la dolcezza del suo amore infinito. Lui non viene per mettere l’uomo contro l’uomo. Viene per far sì che ogni uomo diventi amico e fratello di ogni altro, senza che nessuno venga escluso. È questo il pensiero di Dio che il suo Messia dovrà realizzare. È questo il pensiero che l’uomo non ha voluto comprendere neanche dopo la risurrezione di Cristo Gesù dai morti. Questo pensiero si può accogliere solo con la potenza dello Spirito Santo dentro di noi.</p>
<p>XV Domenica T.O. Anno A / NON RITORNERÀ A ME SENZA EFFETTO (Is 55,10-11) / Chi vuole camminare con Dio, deve avere forte nel cuore una sola verità: Dio è fedele alla sua Parola. È fedele perché può mantenerla. Senza questa verità l’uomo può vedere solo se stesso, ma in una immensità di vuoto sia spirituale che materiale, sia dell’anima, come anche del corpo. La speranza dell’uomo nasce dalla Parola di Dio, che è luce, saggezza, verità, santità, misericordia, carità, sostegno, vita eterna. Dio lo ha promesso: quando Lui dal cielo manda la sua Parola, questa feconda un cuore di speranza e infonde in esso il principio della vita nuova. Se l’uomo crede, l’accoglie, la vive, lui entra nella vita che Dio sempre prepara per i suoi figli; se invece non crede, la rifiuta, la rigetta, la Parola del Signore rifiutata, non accolta produce un seme di morte, aggiungendo altra disperazione alla già grande perdita della speranza che l’uomo aveva senza la Parola. Tutto per noi è dalla Parola, nella Parola. Senza la Parola, niente è in noi e attorno a noi c’è solo solitudine, abbandono, carestia, fame, sete, mancanza di ogni vita, morte nel tempo e nell’eternità.</p>
<p>XVI Domenica T.O. Anno A / IL GIUSTO DEVE AMARE GLI UOMINI (Sap 12,13.16-19) / Man mano che Dio manifesta il suo Volto con luce sempre più radiosa, splendente, intensa, l’uomo, che è stato fatto da Lui a sua immagine e somiglianza, comincia a cambiare anche i tratti del suo essere. Crescendo nella verità di Dio, cresce anche nella conoscenza della sua verità. La verità dell’uomo è dalla verità di Dio. Conoscendo Dio, l’uomo si conosce; conoscendo la verità di Dio, conosce anche la sua. La conoscenza della verità di Dio non viene però da una pia meditazione, né per elaborazione o riflessione della nostra mente e neanche per nostra volontà; essa è solo per rivelazione. Dio si rivela ad un certo momento della storia di Israele come il Pietoso, il Misericordioso, Colui che opera ogni cosa in vista del pentimento. Se questa è la verità di Dio e ogni uomo è creato ad immagine di questa verità, potrà mai esserci nel cuore dell’uomo la vendetta? Può regnare in Lui il desiderio di pura giustizia? La giustizia dell’uomo è la misericordia. La sua vendetta è il perdono. La citazione in giudizio è per offrirgli la sua pace.</p>
<p>XVII Domenica T.O. Anno A / CONCEDI AL TUO SERVO UN CUORE DOCILE (1Re 3.5.7-12) / Salomone è consacrato Re di Israele. Il Signore gli appare in sogno e gli dice: “Chiedimi ciò che io devo concederti”. Salomone non pensa alla sua persona, non desidera cose per sé. Chiede una cosa sola: “Concedi al tuo servo un cuore docile perché sappia rendere giustizia al tuo popolo e sappia distinguere il bene dal male, perché chi potrebbe governare un popolo così numeroso?”. La risposta del Signore è di pieno esaudimento: “Ti concedo un cuore saggio ed intelligente: come te non ci fu alcuno prima di te né sorgerà dopo di te”. Chi ha relazione di governo con gli altri deve sempre pensare che lui esercita il ministero non per se stesso, ma per i suoi fratelli. Poiché il servizio è quello del bene, occorre che ognuno di noi sappia discernere il bene dal male, il bene per proporlo, il male per smascherarlo. Poiché all’altro bisogna rendere ogni giustizia nella conoscenza del sommo bene, a nessuno è consentito mischiare questioni private di bene personale con il bene di ogni uomo. Rendere giustizia all’uomo è agire sempre in pienezza di conoscenza della volontà del Signore.</p>
<p>XVIII Domenica T.O. Anno A / PERCHÉ SPENDETE DENARO PER CIÒ CHE NON È PANE? (Is 55,1-3) / Il pane è il nutrimento dell’uomo. Chi ha un tozzo di pane ha tutto, perché ha la vita. Ma cosa vede il Signore? Vede un uomo che spende denaro per ciò che non è pane, per ciò che non lo conserva in vita. Questa è pura stoltezza, insipienza, assoluta carenza di intelligenza. Dio è il vero pane dell’uomo, il pane della vera vita nel tempo, nell’eternità, del singolo, dell’intera famiglia umana. Tutto dovrebbe fare l’uomo per comprare il pane di Dio. Ma Dio non si lascia comprare dall’uomo. Lui si dona gratuitamente. È Lui stesso che invita l’uomo a mangiare il suo pane, a bere la sua acqua, a frequentare la sua mensa, a prendere posto alla sua tavola. Da un lato abbiamo Dio e la sua gratuità dall’altro l’uomo che rifiutando Dio spende se stesso e la sua vita andando alla ricerca di una vita che non esiste, perché solo Dio è la vita dell’uomo. È questa la stoltezza umana. Dio lo afferma con chiarezza di verità, con infallibilità di compimento: solo Lui è il vero pane e questo pane è nella sua Parola. Fuori della Parola non c’è vita. Se l’uomo la cerca altrove, si consuma inutilmente.</p>
<p>XIX Domenica T.O. Anno A / CI FU UN MORMORIO DI VENTO LEGGERO (1Re 19,9.11-13) / È giusto che ogni giorno ognuno di noi si chieda dove è il Signore. Dio è nella semplicità della sua Parola, nel nascondimento della sua Onnipotenza, nella povertà di ogni cuore che lo ospita, in quella fede che spesso sembra occultarsi nell’intimo di noi stessi, nella sua grazia che invisibilmente lavora in molti cuori e li preserva dal male. Dio non è mai nelle cose in cui lo abbiamo trovato ieri, perché Dio sempre precede l’uomo e sempre lo attira in un modo sempre nuovo, inatteso, non pensato, non calcolato da noi. Dio è mistero nella sua verità, giustizia, santità, nei suoi infiniti modi di rendersi presente. Dio invita l’uomo a non ridurre il mistero a idee, pensieri, forme storiche. È la perenne novità di Dio la vita della nostra fede. Dove Dio non si riveste di novità, lì non c’è; lì c’è solo l’uomo e i suoi vecchi pensieri. Dio è nella sua volontà che ogni giorno ci comunica per la nostra salvezza eterna. Dio è il mistero sempre nuovo e attuale, sempre dinanzi a noi. Dio è l’infinito che vive in un cuore finito ma che vuole rendere infinito. Elia vede Dio in un mormorio di vento leggero.</p>
<p>XX Domenica T.O. Anno A / CASA DI PREGHIERA PER TUTTI I POPOLI (Is 56,6-7) / L’uomo spesso è incline a dimenticare la verità di Dio. Il Signore però mai si stanca di ricordargliela e con interventi puntuali gliela ridice in tutta pienezza. L’unicità di Dio, Creatore e Signore dell’intero universo, di uomini e di cose, deve necessariamente portare un cambiamento nel cuore dei figli di Israele. Se il Dio di Abramo è il Dio di ogni uomo, ogni uomo ha il diritto di invocare il suo vero Dio. Israele ha il dovere di entrare in questa nuova visione di fede. Ogni uomo deve essere amato come Dio lo ama, ma anche condotto all’adorazione dell’unico Dio e Signore. La casa di Dio, il suo santo tempio, non è per un popolo, ma per tutte le genti. Tutti possono entrare nel tempio del Signore e invocare il loro unico e solo Dio, che è il Dio di Abramo, il Dio Creatore di ogni uomo. Quando la verità entra con tutta la sua luce nel cuore di un uomo, tutto l’uomo è chiamato a lasciarsi trasformare da essa. Si deve lasciare trasformare, perché questa è la sua vocazione. Dalla verità donata, offerta in tutto il suo splendore, deve sempre nascere una nuova vita di relazione tra i molti fratelli.</p>
<p>XXI Domenica T.O. Anno A / METTERÒ IL TUO POTERE NELLE SUE MANI (Is 22,19-23) / Il potere è servizio alla verità e alla giustizia. Nell’Antico Testamento ogni potere era servizio all’Alleanza che il popolo di Dio aveva stipulato con il Signore al Sinai. Spesso succedeva però che il servizio si ponesse contro l’Alleanza e quindi contro la verità, la giustizia, la carità, la stessa Parola del Signore. Sopra ogni servizio regna sovrano il Dio dell’Alleanza. Lui di volta in volta interviene nella storia del suo popolo per rovesciare i potenti dai troni e per abbassare i superbi, cioè tutti coloro che esercitano il potere fuori e contro la sua volontà. Quando la misura è colma, quando il popolo di Dio è allo stremo delle forze, il Signore interviene e provvede perché servi fedeli assumano il servizio e lo esercitino con amore. Solo chi teme il Signore potrà esercitare il servizio in ottemperanza alla Volontà di Dio. Chi non teme il Signore, anche se posto dal Signore, presto anche lui si lascerà tentare e fatalmente sarà trascinato nell’ingiustizia e nella falsità, nell’insubordinazione e nella disobbedienza alla legge di Dio che governa ogni servizio a favore dell’uomo.</p>
<p>XXII Domenica T.O. Anno A / MI HAI FATTO FORZA E HAI PREVALSO (Ger 20,7-9) / Dio ha afferrato Geremia, lo ha costituito suo profeta, ha messo nelle sue viscere un fuoco ardente che lo consuma, lo brucia, un fuoco che vuole uscire fuori con forza, incendiare il mondo di verità, di giustizia, di santità, un fuoco di Parola che deve illuminare tutti. Geremia è di Dio, è interamente suo. Lui deve dire la Parola del Signore quando e a chi Lui vuole che sia detta. È Dio il Signore di Geremia. Dio lo manda e lui va; lo comanda e lui obbedisce. Il Signore gli dice di parlare e lui non può trattenere la Parola nelle sue viscere. Questa deve uscire, deve essere proferita, annunziata, proclamata. La volontà che agisce in lui non è la sua, ma quella del Signore. Dio così opera con i suoi profeti. Questi vorrebbero non parlare, ma non possono. L’uomo vorrebbe che stessero muti come loro sono muti. Ma se loro sono muti, non sono profeti di Dio. È questa la differenza tra il profeta e il non profeta. Il non profeta parla secondo la propria volontà, a suo piacimento. Il vero profeta parla secondo la volontà di Dio. Quando il Signore parla, lui non può tacere.</p>
<p>XXIII Domenica T.O. Anno A / IO TI HO COSTITUITO SENTINELLA PER GLI ISRAELITI (Ez 33,7-9) / Dio non parla con ogni uomo, direttamente; parla con alcuni e li costituisce suoi profeti, ministri della sua Parola. Sono costoro che devono dirla ad ogni uomo, o ad alcuni uomini particolari presso i quali essi sono stati inviati. Il profeta è strumento di vita, di vera salvezza. Se il profeta non dice la Parola, la cambia, la trasforma, la sostituisce con parole umane, lui diviene responsabile di ogni morte sia fisica che spirituale che avviene a causa del mancato esercizio del suo ministero. L’uomo avrebbe potuto salvarsi, se avesse ascoltato la vera Parola di Dio. Si è perso perché il profeta non gliel’ha annunziata, ricordata, gridata in tutta la sua verità. È questo il motivo per cui il profeta è responsabile dinanzi a Dio di quella morte, di ogni morte. Lui deve dire tutta la Parola di Dio così come l’ascolta, la sente; deve proferirla così come Dio l’ha messa sulla sua bocca. Dalla sua fedeltà alla Parola ascoltata nasce la salvezza per chi lo vuole. Chi non lo vuole, si assumerà lui dinanzi a Dio la responsabilità della sua perdizione, ma questa non deve ricadere sul profeta del Dio vivente.</p>
<p>XXIV Domenica T.O. Anno A / NON FAR CONTO DELL’OFFESA SUBÌTA (Sir 27,30-28,7) / Man mano che l’uomo cresce nella conoscenza di Dio, ne penetra la profondità del pensiero, entra nell’abisso del Suo cuore, vede la santità della Sua volontà, scopre la carità che è l’essenza stessa del Suo essere, della Sua vita. Tutto questo avviene per rivelazione, per accondiscendenza divina. Avviene perché Dio ha deciso di introdurre l’uomo nelle profondità del suo mistero in modo che possa conformare la sua vita al suo stesso essere. L’essere di Dio è carità, misericordia, perdono, compassione, volontà di bene. Dio è alieno dalla vendetta: “Io non voglio la morte del peccatore, ma che si converta e viva”. Se il nostro Dio agisce così, così dovrà anche agire ogni suo vero adoratore. L’imitazione di Dio è l’essenza della religione. L’uomo non può mai agire in modo diverso dal Dio che adora. Se agisce in modo diverso è segno che è un falso adoratore. Dio è volontà di perdono, misericordia, compassione. Chi non vive secondo questa volontà divina, sappia che il suo Dio è semplicemente una creazione della sua mente. La sua è la falsità fatta religione.</p>
<p>XXV Domenica T.O. Anno A / CERCATE IL SIGNORE, MENTRE SI FA TROVARE (Is 55,6-9) / Chi vuole cambiare il mondo, deve aiutarlo a cambiare nei pensieri. Ogni iniquità, peccato, nefandezza, giustificazione del male nasce da un pensiero falso. Oggi il falso pensiero che l’uomo è chiamato ad abbandonare, se vuole entrare nella vita, è questo: la parità di valore e di fruttificazione tra il pensiero di Dio e quello dell’uomo. Questa uguaglianza è la più grande sciagura che si possa abbattere su una coscienza. In più oggi il mondo religioso vive con la completa sostituzione del pensiero di Dio con quello dell’uomo. Non solo è come se Dio non avesse mai parlato, viene anche attribuito a Dio ogni pensiero, idea, volontà, immaginazione di peccato e di male. È questa uguaglianza e sostituzione che l’uomo è chiamato a detestare. Cercare il Signore è cercarne la Parola, i pensieri, la verità, la misericordia, la pietà. L’uomo deve cambiare pensiero perché il suo non è di vita, ma di morte; quello di Dio invece è di vita eterna, salvezza, santità, redenzione. Il Signore è lì, ci attende, per farci dono della sua Parola, la sola che è fonte di vita per chi la osserva.</p>
<p>XXVI Domenica T.O. Anno A / EGLI CERTO VIVRÀ E NON MORIRÀ (Ez 18,25-28) / Il profeta Ezechiele annunzia al popolo di Dio una verità che dovrà cambiare tutta la loro mentalità religiosa e di fede. La vita non è più chiusa ermeticamente nella giustizia, o nella falsità, senza alcuna possibilità di cambiamento. Il giusto si potrà allontanare dalla giustizia e divenire ingiusto. Il peccatore invece potrà desistere dalla sua ingiustizia, pentendosi, cambiando vita, divenendo osservante della Parola del Signore. Questa verità dona speranza al peccatore. C’è possibilità per lui di potersi convertire. Dio perdona il suo peccato. La stessa verità toglie il giusto dalla sua illusione di considerarsi sempre giusto a motivo della giustizia fin qui praticata. Lui potrebbe divenire oggi stesso un grande peccatore. Questa rivelazione porta ogni uomo nella sua vera umanità, sottoposta all’influsso della grazia e della tentazione. Ogni uomo sarà ciò che lui vorrà essere: santo o peccatore, giusto o ingiusto. Da peccatore può divenire un grande santo. Da grande santo può trasformarsi in un grande peccatore. Sulla terra non ci sono stati acquisiti per sempre né nella grazia, né nel peccato.</p>
<p>XXVII Domenica T.O. Anno A / IL MIO DILETTO POSSEDEVA UNA VIGNA (Is 5,1-7) / “Il mio diletto” è Dio. La vigna che lui possedeva sono i figli di Israele. Il terreno fecondo era la sua stessa Parola, i Comandamenti, sul fondamento dei quali era stata stipulata l’alleanza, nella quale Dio si impegnava ad essere la vita del popolo e il popolo a mettere in pratica ogni Parola uscita dalla bocca di Dio. Il frutto che il Signore attendeva dalla sua vigna era l’osservanza dei suoi Comandamenti. Invece ecco cosa avveniva: “Egli si aspettava giustizia ed ecco spargimento di sangue, attendeva rettitudine ed ecco grida di oppressi”. La giustizia di una religione, la sua rettitudine si misura dalla misericordia verso l’uomo. È falsa ogni religione nella quale l’uomo è insultato, oppresso, deriso, umiliato, privato del diritto che gli è dovuto, calpestato, ucciso. La carità verso i fratelli è l’indice del nostro amore verso Dio. Dio non fa l’esame di coscienza al suo popolo usando come metro l’amore verso di Lui. Usa invece un metro visibile, irrefutabile: questo metro è l’amore verso l’uomo. È sempre questo metro l’unico giusto che rivela la verità della nostra fede e del nostro culto.</p>
<p>XXVIII Domenica T.O. Anno A / UN BANCHETTO DI GRASSE VIVANDE (Is 25,6-10) / Il banchetto è segno di comunione, amicizia, fratellanza, condivisione, solidarietà, amore. Chi invita eleva l’altro alla sua stessa dignità. Chi prepara il banchetto e chi chiama è Dio. È Lui che vuole l’uomo alla sua mensa e lo annovera tra i suoi commensali. Questo incontro con Dio è nel segno della gioia, della festa, ma anche della dimenticanza di tutto ciò che di negativo, di nefasto, triste e luttuoso ha finora avvolto la vita dei commensali. In un tempo in cui Gerusalemme stava per essere distrutta, in questa ora particolare della sua storia nella quale il Monte Sion stava per essere conquistato dagli invasori, il profeta Isaia fa risuonare la sua voce potente e annunzia che proprio in Gerusalemme Dio un giorno avrebbe radunato tutte le genti. Le avrebbe invitate ad un convito assieme ai suoi figli. In questo giorno sarebbe finita per sempre l’ostilità tra gli stessi uomini. Il convito di Dio li avrebbe resi tutti fratelli, liberandoli dalla condizione di peccato, schiavitù, miseria spirituale e materiale che è propria dell’attuale condizione umana. Questa è vera visione profetica.</p>
<p>XXIX Domenica T.O. Anno A / IO L’HO PRESO PER LA DESTRA (Is 45,1.4-6) / Isaia vede Dio che agisce per il bene del suo popolo; vede l’azione del Signore in un pagano, in Ciro, il grande re della Persia. È di lui che Egli si serve per la liberazione del suo popolo, per il compimento della sua salvezza. Così agendo il Signore si rivela come il Dio unico, il Dio di ogni uomo. Questa verità è storia, realtà, fatto, evento. Questa verità non è una proclamazione dottrinale, o una rivelazione ricevuta nel cuore della notte. Questa verità è la storia vissuta da pagani e figli di Israele. Gli uni e gli altri devono riconoscere che nessuno è il Signore, perché nessuno può governare la storia. Questa è tutta nelle mani di Dio e di nessun altro. È verità: di chiunque il Signore si può servire per realizzare la sua volontà di salvezza. Tempi, modalità, vie li conosce solo Lui. Dall’alto dei Cieli Egli guarda, vede, scruta, decide, sceglie, riveste della sua forza, dona la sua volontà ed essa viene eseguita e tutto questo senza che l’altro conosca il Signore. Il Signore è veramente il Signore: “Non esiste dio fuori di me. Io sono il Signore e non c’è alcun altro”. È il mistero del nostro Dio.</p>
<p>XXX Domenica T.O. Anno A / IO SONO PIETOSO (Es 22,21-27) / Dio è pietoso, non verso un uomo, o un solo popolo, bensì verso tutti, nessuno escluso. La pietà è quel purissimo amore di donazione che fa sì che l’altro possa vivere. La vita dell’altro è dalla nostra vita. Se noi siamo pietosi, l’altro vive; se siamo invece spietati, senza cuore, l’altro muore, oppure è condannato a vivere una vita di stenti, non umana. Dio chiede al suo popolo di essere ricco di misericordia verso i bisognosi della terra. Possiamo essere omicidi, carnefici dei nostri fratelli, oppure datori di vita. Possiamo scegliere di essere senza alcuna attenzione verso di loro, oppure optare per divenire loro fratelli, con i quali condividere i beni che il Signore ha messo a nostra disposizione. Coloro verso i quali dobbiamo avere maggiore cura sono i poveri, i forestieri, gli orfani, le vedove. Il Signore ci avvisa: la nostra pietà sarà misura della sua. Se noi siamo pietosi, anche lui lo sarà per noi. Se noi invece siamo spietati, anche lui sarà senza pietà verso di noi. Ma se Dio non ha pietà verso noi perché noi siamo cattivi verso i fratelli, la nostra vita si avvia verso il suo totale fallimento.</p>
<p>XXXI Domenica T.O. Anno A / SIETE STATI DI INCIAMPO A MOLTI (Ml 1,14-2.2.8-10) / Nel popolo di Dio è il sacerdote la luce di verità, di giustizia, di santità che deve illuminare ogni uomo. La luce del sacerdote è la Legge del Signore che lui dovrà insegnare al popolo nella sua verità, integrità, universalità. Se il sacerdote accende la luce della Legge, tutto il popolo vede la verità e la segue; se invece la tiene spenta, perché la insegna male, tutto il popolo camminerà nelle tenebre. Dio si lamenta dei sacerdoti, perché hanno spento la luce della Legge e il suo popolo è sommerso dal buio. In verità essi non hanno mai smesso di insegnarla, la insegnano però con parzialità: dicono ciò che della Legge conviene ad uno, non dicono ciò che non conviene all’altro; dicono la norma al povero, tacendola al ricco; la insegnano al buono, nascondendola al malvagio. È questo il servizio più cattivo che si possa rendere alla Legge del Signore. Senza Legge, l’uomo diventa immorale, idolatra, corrotto. La responsabilità della corruzione generale il Signore la imputa proprio ai sacerdoti che “hanno usato parzialità riguardo alla legge; non hanno osservato le sue prescrizioni”.</p>
<p>XXXII Domenica T.O. Anno A / LA SAPIENZA È RADIOSA E INDEFETTIBILE (Sap 6,12-16) / la sapienza è dono di Dio; la ricevono quanti la cercano con cuore semplice, puro, libero, mite, umile. Nella sua natura, essa è perfettissima conoscenza della volontà di Dio secondo la sua Parola. È sapiente chi accoglie, comprende, vive, realizza tutta la Parola, ponendo anche ogni impegno per far sì che sia cercata ed accolta da ogni altro uomo. Essa è radiosa perché discende da Dio vestita di bellezza divina. È indefettibile perché è la Volontà del Padre manifestata nella sua verità tutta intera. Non solo è dono di Dio, essa è anche impegno e lavorio umano. Cresce in noi attraverso la contemplazione, la meditazione, lo studio della Parola. La conoscenza perfetta della Parola ci introduce nella conoscenza perfetta della sapienza. Per questo bisogna mettere ogni impegno a che la Parola venga conosciuta in ogni sua parte. È la Parola il libro della vera, eterna, indefettibile, radiosa sapienza. Contemplando la Parola, sempre si deve vedere in essa la Volontà di Dio che chiama tutti ad entrare, per mezzo dello Spirito Santo, nella pienezza della verità.</p>
<p>XXXIII Domenica T.O. Anno A / LA DONNA CHE TEME DIO È DA LODARE (Pro 31,10-13.19-20.30-31) / La bellezza del corpo è effimera, quella dell’anima è eterna. La prima finisce, sbiadisce, si eclissa, muore; la seconda diviene ogni giorno più luminosa, radiosa, splendente. La bellezza è data a questa donna dal timore del Signore. Chi teme il Signore cerca una sola cosa: di piacere agli uomini, ma piacendo a Dio, essendo a Lui graditi, da Lui benedetti, santificati, purificati, mondati, lavati da ogni male. Teme il Signore chi pone la sua vita nell’osservanza della Parola di Dio in ogni sua esigenza di verità e di santità. Questa donna teme il Signore perché mette a frutto della sua casa tutti i talenti di intelligenza, intraprendenza, accortezza, sapienza e prudenza che il Signore le ha dato. Ella non solo vigila sul buon andamento della casa; ella stessa è impegnata nel lavoro, per essere di esempio a tutti coloro che sono preposti a delle mansioni particolari da assolvere. Questa donna è da lodare perché anche le più umili faccende della sua giornata le vive e le compie come un dovere, un obbligo davanti al Signore. La sua vita si svolge tutta dinanzi agli occhi del suo Dio e per il suo Dio.</p>
<p>Solennità di Cristo Re Anno A / ECCO, IO STESSO CERCHERÒ LE MIE PECORE (Ez 34,11-12.15-17) / Per bocca del profeta Ezechiele, il Signore annunzia al suo popolo che Lui stesso si prenderà cura del suo gregge e avrà come regola la suprema giustizia: “Andrò in cerca della pecora perduta e radunerò all’ovile quella smarrita; fascerò quella ferita e curerò quella malata, avrò cura della grassa e della forte; le pascerò con giustizia”. Non solo Dio impegna se stesso affinché ogni pecora abbia le sue giuste cure e ogni necessaria attenzione, aggiunge anche: “Io giudicherò fra pecore e pecore, fra montoni e capri”. Dio non abbandona nessuna pecora a se stessa. Su di ognuna posa il suo occhio vigile, attento, ricco di amore e di misericordia. Perché il pastore sia vero gli occorre che ponga ogni attenzione a che tutte le pecore si rispettino tra di loro e per questo egli dovrà intervenire con diligenza perché nessuna pecora abbia il sopravvento sulle altre, o compia azioni disonorevoli contro le altre. Universalità della cura, senza discriminazione, assieme alla creazione della perfetta comunione fanno sì che il pastore sia vero, giusto, atto a pascolare il gregge.</p>
<p>I Domenica di Avvento Anno B / NOI SIAMO ARGILLA E TU COLUI CHE CI DÀ FORMA (Is 63,16-19; 64,1-7) / Ogni qualvolta l’uomo vive l’esperienza della morte e del nulla, una cosa sola egli deve fare: alzare gli occhi al cielo, contemplare Dio nella sua verità, vederlo nella sua eterna misericordia, coglierlo nella sua pietà, che è perdono e grazia, e chiedere che ancora una volta voglia prendere in mano l’argilla con la quale è stato plasmato, argilla non più pura e naturale, come quella che ha usato il giorno della creazione, ma piena di peccato, non fede, non carità, non obbedienza, non ascolto, ribelle e disattenta ai comandi del Signore, trasgreditrice dell’Alleanza stipulata, e con la sua divina pazienza cominci a impastarla nuovamente, donandole forma, essenza, verità, volontà, pensieri, cuore, vita interamente nuovi. Quando l’uomo vede la sua miseria, il suo peccato, la morte che lo avvolge, il niente che lo distrugge, la speranza che è venuta meno, perché ha voluto porsi fuori della legge di Dio, un’unica verità dovrà rianimarlo: solo il suo Signore lo potrà creare di nuovo. Solo Dio può dare forma di verità e di santità a questa argilla consumata dal peccato.</p>
<p>II Domenica di Avvento Anno B / NEL DESERTO PREPARATE LA VIA AL SIGNORE (Is 40,1-5.9-11) / Israele è in esilio, sente il peso dell’oppressione, vive nel dolore la pena, frutto della sua idolatria. In questa situazione di grave disagio impara a riconoscere i suoi peccati, inizia a chiedere perdono al Signore per i suoi molteplici misfatti, si incammina sulla via della conversione. Lui ritorna con il cuore al Signore, il Signore ritorna a lui con la sua grazia e benedizione, che diviene consolazione, liberazione, fine della schiavitù, viaggio verso la terra dei padri. Dio consola il suo popolo, ma nella conversione, nel pentimento, nella volontà di un reale ritorno a Lui nella verità e nella giustizia. Dio libera il suo popolo, ma non perché continui a vivere nell’empietà, nell’idolatria, fuori dei Comandamenti e della sua Parola. Il cuore senza Dio è divenuto un deserto di peccato, di morte, di ingiustizia, di trasgressione. Nel pentimento, nella conversione, nell’accoglienza della Parola, nell’osservanza dei Comandamenti, ridiviene un vero giardino, nel quale il Signore farà ritorno. È questa la strada che bisogna preparare nel deserto perché Dio venga ad abitare nuovamente in mezzo al suo popolo.</p>
<p>III Domenica di Avvento Anno B / LO SPIRITO DEL SIGNORE DIO È SU DI ME (Is 61,1-2.10-11) / Lo Spirito del Signore svolge un duplice ministero: avvicina sempre di più la persona che lo ha ricevuto al Signore, muovendo la mente perché pensi sempre secondo il pensiero di Dio; dirigendo la volontà perché voglia solo ciò che Dio vuole. Si cresce in questa mozione, se è vissuta istante per istante. Se un solo attimo è posto fuori di essa, c’è per l’anima un regresso nella verità e nell’amore. L’altro ministero è rispetto ai fratelli: a loro bisogna donare la ricchezza della grazia e della verità che Dio ci chiede di donare loro. La dobbiamo donare però come frutto della nostra maturazione in grazia e verità, o come frutto della nostra crescita in sapienza e carità. Queste due mozioni devono rimanere sempre unite. L’una non può esistere, né essere pienamente vissuta, senza l’altra. Missione e santità devono essere una cosa sola. Né la missione può esistere senza la santità, né la santità senza la missione. Senza vera santità non c’è missione; senza vera missione non c’è santità. Per questo il vero missionario è santo e il vero santo è missionario.</p>
<p>IV Domenica di Avvento Anno B / IL TUO TRONO SARÀ RESO STABILE PER SEMPRE (2Sam 7,1-5.8-12.14.16) / Davide ha fatto delle dodici Tribù di Israele un solo regno. La sua unità è data però dalla fede nell’unico Dio e Signore, che è il Dio dei Padri, il Dio Liberatore, Redentore e Signore della loro vita. Al Signore vuole costruire una casa splendida, grande. Ma Dio non è una casa di pietra e di legno pregiato che desidera. La casa di Dio è il cuore dell’uomo. È lì che vuole stabilire per sempre la sua dimora. Non però di un solo uomo, o degli uomini di un solo popolo, di un solo regno, di un solo tempo. Vuole il cuore di ogni uomo, per tutto il tempo e anche per l’eternità. Questa casa è Dio stesso che la costruirà a Davide. Dalla sua discendenza farà sorgere un uomo, lo costituirà re per sempre, gli darà un regno stabile, duraturo per i secoli eterni. Sarà questo re a costruire la casa a Dio sulla nostra terra. Questa casa sarà il cuore nuovo, santo, giusto di ogni uomo. Questo cuore nuovo, giusto, santo lo farà, donando ad ogni uomo il suo stesso cuore. Il cuore del Messia è la nuova casa di Dio sulla nostra terra. Questo cuore dato ad ogni uomo diverrà la dimora perenne di Dio nell’uomo.</p>
<p>Natale del Signore – Messa del giorno / TUTTI I CONFINI DELLA TERRA VEDRANNO LA SALVEZZA (Is 52,7-10) / La salvezza promessa da Dio, annunziata per mezzo dei profeti, che il Messia dovrà realizzare, non è per i soli discendenti di Abramo, ma per tutti i popoli, chiamati a divenire un solo popolo, un solo regno, una sola nazione santa. L’universalità è la verità dell’opera di Dio e dove l’universalità viene negata, lì Dio non c’è. Da sempre, dalla prima promessa di salvezza nel paradiso terrestre dopo il peccato, alla chiamata di Abramo, passando per tutti i profeti, la stessa alleanza al Sinai, tutto è in prospettiva universale. Israele è chiamato per essere nel mondo lievito della salvezza di Dio, per suo tramite ogni altro uomo avrebbe dovuto accogliere e credere nell’unico Dio e nell’unico Signore. Israele sta per essere salvato e redento dal Signore. Questa opera di Dio deve aprire il cuore del mondo intero alla fede nel Signore che è onnipotente, santo, giusto, salvatore, liberatore. Deve mostrare la differenza tra il vero Dio e gli idoli, poiché solo il vero Dio è capace di operare vera salvezza nel mondo. Questa verità è l’essenza della nostra fede, perché è l’essenza stessa di Dio.</p>
<p>Maria SS. Madre di Dio / VOI BENEDIRETE COSÌ GLI ISRAELITI (Nm 6,22-27) / Il Signore ha liberato il suo popolo dalla dura schiavitù di Egitto. Lo ha fatto passare illeso attraverso il Mar Rosso. Nel deserto gli ha dato il pane disceso dal cielo, la manna. Ha mutato per lui l’acqua da salata in dolce. Al Sinai ha stabilito un’Alleanza di vita, sancita sull’osservanza dei Dieci Comandamenti. Ora deve andare avanti, sempre avanti, fino al possesso della Terra che Dio ha promesso di dargli. Potrà compiere questo viaggio da solo? Mai. Il “mai” è assoluto. Ciò che Dio promette lo si può raggiungere solo con Lui, con la sua grazia, la sua benevolenza, la sua misericordia, il suo perenne aiuto. Dio vuole dare il suo dono quotidianamente, attimo per attimo. Per questo Egli si rivolge a Mosè perché riferisca ad Aronne e ai suoi figli, che sono i Sacerdoti nel popolo, come dovranno benedire i figli di Israele. La formula della benedizione è semplice. Il contenuto è divino. Si invoca Dio perché guidi il cammino fino al compimento della speranza. Ogni figlio di Israele dovrà essere attratto dal suo Dio, ma anche da Lui sospinto, protetto, custodito, preservato da ogni male.</p>
<p>Battesimo del Signore Anno B / PRINCIPE E SOVRANO SULLE NAZIONI (Is 55,1-11) / Quando il Signore annunzia ciò che sta per fare, il suo sguardo non è rivolto sopra un solo uomo, o un solo popolo, abbraccia invece tutta l’estensione della terra e della storia. Lo sguardo di Dio è sempre universale. Lui vede ogni uomo bisognoso di salvezza, redenzione, pace e a quest’uomo fa la sua promessa. Oggi è proprio questa visione universale di Dio che è posta in questione. È l’universalità della Redenzione di Cristo Gesù che è messa in crisi. È il suo annunzio da proclamare a tutti i popoli che è in grande sofferenza. All’universalità si vuole sostituire la particolarità. Ognuno può adorare un suo Dio, può avere una sua via di salvezza. Si ha paura di gridare al mondo intero che uno è Dio e uno è il Salvatore costituito da Dio sopra tutti i popoli. Gridare non è imporre. Proclamare non è obbligare. Testimoniare non può essere mai tacere ciò che si è udito e visto. Si rispetta la dignità dell’uomo non quando gli si nasconde la verità, ma quando si lascia a lui la volontà di aderire o meno alla verità, all’unica verità, all’unico vero Salvatore e Redentore del mondo. </p>
<p>II Domenica T.O. Anno B / PARLA, PERCHÉ IL TUO SERVO TI ASCOLTA (1Sam 3,3-10.19) / Samuele dorme nel tempio, ma ancora non conosce la voce del Signore, non l’ha mai ascoltata. Il Signore lo chiama nella notte ed egli, pensando che fosse il sacerdote Eli, subito corre da lui. Ma Eli non lo aveva chiamato e lo rimanda a dormire. Solo alla terza volta Eli “comprese che il Signore chiamava il giovinetto” e gli dice: “Vattene a dormire e, se ti chiamerà ancora dirai: Parla, Signore, perché il tuo servo ti ascolta”. Dio veglia sulla vita dell’uomo. Lui non dorme sulla nostra storia. Lui della storia è custode attento, premuroso, sapiente. Lui della vita è la Provvidenza e sempre suscita persone che consacrandosi a Lui, facendosi a Lui obbedienti in tutto, le costituisce portatrici tra gli uomini della sua Parola, di quella Parola nella quale è ogni salvezza. L’uomo, lasciando cadere la Parola del Signore, diviene un operatore di morte in mezzo ai suoi fratelli. Il profeta del Dio vivente, “non lasciando andare a vuoto una sola delle parole del Signore”, diviene operatore di pace, di vita, dona luce e salvezza, perché la Parola del Signore è luce e salvezza per ogni uomo.</p>
<p>III Domenica T.O. Anno B / SI ERANO CONVERTITI DALLA LORO CONDOTTA MALVAGIA (Gio 3,1-3.10) / La Parola di Dio che risuona sulla terra sconvolge i cuori, mette in discussione le coscienze, porta scompiglio nella volontà, suscita veri sentimenti di conversione. Nulla resiste dinanzi alla verità della Parola di Dio. Nulla rimane insensibile quando essa viene annunziata in pienezza di verità, proclamata così come il Signore l’ha proferita. Se la Parola ha una così grande forza di salvezza, perché quando la proferiamo noi, rimane quasi sempre senza alcun frutto? La risposta non può essere che una sola: sovente noi non la diciamo nella sua purezza, verità, completezza. Con abilità, scaltrezza, furbizia, anche con inganno, la sostituiamo con la nostra. Quando questo avviene, è la fine dell’evangelizzazione. Come fa un uomo che è nel peccato a convertirsi ad una parola che è già frutto di peccato? Quella di Dio è Parola di santità e alla santità ci si può convertire. Giona dice la Parola di Dio, la dice nella più estrema semplicità, e una città tutta corrotta e peccatrice si converte. Potenza della Parola! Forza indicibile della vera evangelizzazione!</p>
<p>IV Domenica T.O. Anno B / EGLI DIRÀ LORO QUANTO IO GLI COMANDERÒ (Dt 18,15-20) / Dio ha deciso di parlare all’uomo per mezzo dell’uomo. È questo il ministero profetico. Un uomo solo ascolta il Signore, riferisce al popolo le parole udite, tutto il popolo ascolta quest’uomo, esegue e mette in pratica quanto il Signore ha detto. In questa opera di mediazione, al profeta è richiesta la più grande onestà, che consisterà per lui nel non introdurre nella Parola di Dio mai una parola d’uomo, nel non dire mai la sua parola come Parola detta o proferita da Dio. Purtroppo molti sono i danni che crea la non onestà di chi svolge questa missione. A volte, anzi spesso, lo strumento si crede fuso con la volontà di Dio. Ritenendo che la sua volontà e la volontà di Dio siano ormai una cosa sola, che la sua volontà è la volontà di Dio e la volontà di Dio è la sua volontà, il mediatore si inganna e inganna il mondo intero. Chi si fonde e si confonde con la Parola di Dio, sappia che su di lui incombe questo monito del Signore: “Ma il profeta che avrà la presunzione di dire in mio nome una cosa che io non gli ho comandato di dire, o che parlerà in nome di altri dèi, quel profeta dovrà morire”. / / V Domenica T.O. Anno B / RICORDATI CHE UN SOFFIO È LA MIA VITA (Gb 7,1-4.6-7) / Giobbe è avvolto dal male fisico. Non sa però perché lui è in quella sofferenza, non conosce le motivazioni dei suoi indicibili dolori. In questa situazione penosa, egli è sorretto da una giustizia intatta, non inquinata da alcuna forma di male. La sua sofferenza non è un castigo per i suoi misfatti, né una punizione per un peccato commesso. Lui ha sempre osservato la Legge dell’Altissimo e ha fatto della carità e dell’amore uno dei canoni del suo comportamento quotidiano. Se la sofferenza rimane un mistero, se non può essere né spiegata e né allontanata dalla nostra vita, se viene assegnata in sorte all’uomo senza che l’uomo neanche venga preavvisato, se si abbatte improvvisa su di una persona e questa niente può fare per allontanarla da sé, cosa resta da compiere per rimanere sempre nella più grande speranza? La risposta che ci offre Giobbe è una sola: il totale, pieno, indiscusso affidamento al Signore. “Ricordati che un soffio è la mia vita: il mio occhio non rivedrà più il bene”. Non lo rivedrà per le sue forze. Lo potrà rivedere solo per misericordia di Dio.</p>
<p>VI Domenica T.O. Anno B / ABITERÀ FUORI DELL’ACCAMPAMENTO (Lv 13,1-2.45-46) / La lebbra è malattia infettiva e per questo escludeva dal consorzio umano. È già sufficiente solo leggere il testo della Scrittura, per capire a quali sofferenze spirituali e non solo fisiche queste persone andavano incontro: “Il lebbroso colpito dalla lebbra porterà vesti strappate e il capo scoperto, si coprirà la barba e andrà gridando: Immondo! Immondo! Sarà immondo finché avrà la piaga; è immondo, se ne starà solo, abiterà fuori dell’accampamento” (Lev 13,45-46). L’isolamento a quei tempi era l’unica soluzione. Altre non esistevano. Loro non guarivano, altri non venivano contagiati. Il vero amore sa assumersi tutte le conseguenze per non trascinare altri nella stessa condizione. L’autentica carità sa rinunziare alla propria vita perché altri non la perdano a causa del nostro egoismo, o incapacità di amare in situazioni difficili. La vita è carità. La carità è dono di vita ai fratelli. Il lebbroso donava la vita ai suoi fratelli, isolandosi. Con questo gesto lui viveva la più alta e squisita carità, se affidava la sua malattia al Signore e la trasformava in un atto di salvezza per gli altri.</p>
<p>VII Domenica T.O. Anno B / NON RICORDATE PIÙ LE COSE PASSATE (Is 43,18-25) / Dio è colui che crea sempre cose nuove per i suoi figli. La sua vera grandezza non è solo quella con la quale ha agito per il passato, nei tempi lontani; è anche e soprattutto quella con la quale Lui opera oggi, in questa ora, o istante della nostra vita. Se noi pensiamo alle cose che furono, rischiamo di non vedere l’agire con il quale Dio opera oggi. Chi cammina con Lui deve fissare lo sguardo perennemente sul presente. Deve essere capace oggi di vedere Lui che opera la sua salvezza. Deve oggi possedere tanta intelligenza spirituale da scorgere anche le più piccole azioni del Signore a favore dei suoi figli. Per questo, oltre che il distacco con il passato, occorre anche piena libertà dalle nostre comprensioni, o precomprensioni delle sue opera. Di Dio non si può possedere un modello standard per il discernimento delle sue azioni nella storia. Egli è sempre nuovo ed è nella novità la perenne grandezza della sua onnipotenza. Oggi Lui parla all’uomo di oggi per la sua redenzione; oggi all’uomo di oggi manifesta la sua Onnipotenza per la sua salvezza.</p>
<p>VIII Domenica T. O. Anno B / TI FARÒ MIA SPOSA PER SEMPRE (Os 1,16.17.21-22) / Per mezzo del Profeta Geremia così Dio ammonisce il suo popolo: “Considera i tuoi passi là nella valle, riconosci quello che hai fatto, giovane cammella leggera e vagabonda, asina selvatica abituata al deserto: nell’ardore del suo desiderio aspira l’aria; chi può frenare la sua brama?” (Cfr. Ger 2, 23-25). La brama di Israele è la sua idolatria, la prontezza sempre immediata a rinnegare il Signore. Cosa fare perché questo non succeda più? Il deserto, luogo di lontananza da ogni idolo delle genti, era stato per il popolo un tempo particolare di grazia, durante il quale aveva imparato a vivere di Parola del Signore. Nel deserto il Signore aveva educato il suo popolo per quarant’anni a fidarsi di Lui, della sua Parola, nella quale è la vita per chi la osserva e la mette in pratica. Il Signore vuole condurre di nuovo il suo popolo nel deserto, ma questa volta per qualcosa di infinitamente grande: per celebrare con lui un vero matrimonio, un patto stabile e duraturo di amore. Dio vuole fare del suo popolo la sua sposa per sempre e come sposo vuole parlare al suo cuore.</p>
<p>I Domenica di Quaresima Anno B / IO STABILISCO LA MIA ALLEANZA CON VOI (Gn 9,8-15) / Dio ha appena mandato le acque sulla terra, dalla quale era scomparsa ogni forma di vita. Subito dopo il diluvio il Signore vede che il peccato ha intaccato profondamente l’uomo e per questo decide di non più distruggerlo: “Non maledirò più il suolo a causa dell’uomo, perché l’istinto del cuore umano è incline al male fin dall’adolescenza; né colpirò più ogni essere vivente come ho fatto. Finché durerà la terra, seme e messe, freddo e caldo, estate e inverno, giorno e notte non cesseranno” (Gen 8,21-22). Dio manifesta che non sarà più dall’esterno che Lui agirà per la salvezza dell’uomo, bensì dal suo interno, dal suo cuore. Dio inizierà proprio dal cuore dell’uomo l’opera della ricostruzione dell’uomo, della sua nuova creazione. Per salvare l’uomo bisogna lasciare in vita l’uomo e tutto ciò che serve alla sua vita. È questa, nella sua essenza, la promessa di Dio. È questa la prima alleanza, ma non l’ultima. Essa segna l’inizio della salvezza, ma non il suo compimento. Questa verità deve essere proclamata con chiarezza: è Cristo il compimento perfetto della vera salvezza.</p>
<p>II Domenica di Quaresima Anno B / IL TUO UNICO FIGLIO CHE AMI (Gn 22,1-2.9.10-13.15-18) / Dio ha deciso di trasformare la morte dell’uomo in uno strumento di vita, di redenzione, di espiazione per il bene del mondo intero. La vita, offerta a Dio nell’obbedienza alla sua volontà, si fa seme dal quale rinasce la vita sulla nostra terra. Abramo ha ricevuto il sospirato figlio, Isacco. Il suo futuro è ora assicurato. Egli è però chiamato da Dio a fare un passo in avanti nella sua fede: il futuro della sua vita non è dal dono di Dio, è invece dal dono che lui saprà fare al Signore proprio del dono che il Signore gli ha fatto. Questo dono deve essere totale, deve essere un sacrificio, una oblazione, un olocausto. Se Abramo vuole vivere deve far morire la fonte della sua futura vita. Dio gradisce l’offerta, risparmiandola, conservandola in vita, facendola divenire fonte universale della vita. L’amore governato dalla più pura obbedienza a Dio è la sola via perché la vita ritorni nel cuore dell’uomo. Quando l’amore diviene purissima fede, ascolto della Parola di Dio e si consuma nel dono totale di noi stessi a Lui, da questo amore, da questa carità nasce l’abbondanza della vita.</p>
<p>III Domenica di Quaresima Anno B / DIO PRONUNZIÒ TUTTE QUESTE PAROLE (Es 20,1-17) / Dio vuole fare di una massa un solo popolo e di una moltitudine di pecore un solo gregge. Questo non può avvenire senza una legge, una norma, una regola ben definita, precisa, cui tutti si devono attenere per osservarla in ogni sua parte. Questa regola non è esterna all’uomo. Essa traduce in norma la natura stessa dell’uomo che è da Dio, al quale deve ogni obbedienza, ed è finalizzata al riconoscimento dell’altro nella sua vera essenza di uomo, donna, famiglia, anche in relazione con le cose e ogni altra realtà creata. Finché non si vedrà nei comandamenti non una legge esterna, ma la traduzione in norma della verità naturale dell’uomo, del suo stesso principio costitutivo, la massa non diverrà mai il popolo dell’unico Dio. Ma se non diviene popolo, smette di raggiungere la sua piena maturazione di vita e si incammina per sentieri di morte, morte dello stesso uomo e di tutte le sue molteplici relazioni. Senza la legge chi muore è proprio l’uomo. L’uomo che pensa di poter vivere uccidendo la legge, dalla legge uccisa viene ucciso egli stesso, perché condotto nella morte eterna.</p>
<p>IV Domenica di Quaresima Anno B / AMAVA IL SUO POPOLO E LA SUA DIMORA (2Cro 36.14-16.19-23) / L’amore è il principio ispiratore, operativo di ogni azione che il Signore compie al di fuori di Sé. È però un principio che trova il suo perenne fondamento nell’eternità della sua verità. Anche la correzione è un frutto dell’amore di Dio. Dio corregge i suoi figli perché li ama. Li ama perché vuole che essi siano e rimangano sempre nella verità del loro essere e trasformino questa loro verità essenziale, naturale, in carità, in dono, in un frutto di vita per se stessi e per i loro fratelli. La carità di Dio diviene, nello stato di peccato, nuova offerta di verità alle sue creature. La verità delle sue creature è la carità, l’amore. Quando un uomo non vive di carità, lui non è nella verità, è nella falsità e la falsità non si addice mai a colui che è stato fatto ad immagine dell’eterna verità di Dio. Per la correzione dei suoi figli Dio si serve anche della storia di schiavitù, di non libertà, di asservimento, a volte anche storia di morte e di crudeltà. Si serve della storia, quando la missione dei profeti non sortisce più alcun effetto, perché l’uomo è divenuto sordo ad ogni richiamo d’amore del suo Dio.</p>
<p>V Domenica di Quaresima Anno B / NON MI RICORDERÒ PIÙ DEL LORO PECCATO (Ger 31,31-34) / Dio aveva fatto l’uomo a sua immagine e somiglianza. Con il peccato la stessa natura dell’uomo è entrata in un processo di morte: morte spirituale che si fa morte fisica e anche morte eterna. Dio però non ha mai smesso di amare l’uomo. Il suo amore lo muove a ricomporlo, rigenerarlo, farlo nuovo, in una maniera più mirabile della stessa sua creazione. Con divina saggezza il Signore inizia l’opera della rigenerazione dell’uomo. Con il profeta Geremia appare in tutta la pienezza della sua verità il mistero che Dio vuole realizzare con l’uomo: scrivere la sua legge non più su tavole di pietra, bensì nel cuore; fare il cuore dell’uomo di divina volontà; comporlo di eterna verità. Attraverso questa operazione, per natura ricreata, ricomposta, rigenerata e rinnovata dallo stesso Dio, l’uomo entra in possesso del suo nuovo essere e può conoscere il Signore, può amarlo secondo il cuore di Dio. È la creazione di questo cuore fatto di verità, di volontà di Dio, di Legge santa, il fine della redenzione che il Signore ha deciso di attuare in Cristo, per mezzo del suo Santo Spirito.</p>
<p>Domenica delle Palme Anno B / SAPENDO DI NON RESTARE DELUSO (Is 50,4-7) / Il Signore, per mezzo dei profeti, rivela chi sarà il liberatore di Israele e quale la via che Egli dovrà percorrere. Salverà l’uomo non un Messia glorioso, che vive la sua vita nei fasti e nella potenza mondana, bensì un uomo che “presenterà il dorso ai flagellatori, la guancia a coloro che gli strappano la barba“. Uno che “non sottrae la sua faccia agli insulti e agli sputi”. Redimerà l’umanità non uno che sottomette gli uomini, ma uno che dagli uomini è schiacciato, umiliato, deriso, schernito, oltraggiato. La via della salvezza non passa attraverso la gloria terrena, bensì attraverso l’ignominia, lo scherno, la derisione. La vita nasce dalla morte, l’esaltazione dall’annientamento, la gloria dal disprezzo e dal dolore. Potrà il Servo del Signore consegnarsi interamente al dolore e alla morte? Ce la farà a resistere a tanta atrocità da parte del peccato del mondo? Ce la farà perché il Signore Dio lo assiste, gli è vicino, lo aiuta a donare tutto se stesso per la redenzione del suo popolo. A causa del Signore che è con Lui, Lui non resterà deluso, non sarà cioè vinto dal male e dal peccato del mondo.</p>
<p>Santissima Trinità Anno B / NON VE N’È ALTRO (Dt 4,32-34.39-40) / Il Signore come un Padre amorevole, saggio, ricco di compassione e di eterna misericordia, sempre interviene nella vita del suo popolo e gli ricorda i motivi per cui Egli è il solo Dio e il solo Signore del cielo e della terra. Se non vi è un altro Dio, non vi è neanche un’altra parola di Dio, che possa dare vita a coloro che la seguono. Un solo Dio, una sola Parola di Dio, una sola vita di Dio nell’unica Parola. Se dall’affermazione dell’unicità di Dio il Signore perviene all’unicità della Parola, possiamo noi operare un procedimento altamente disastroso per la nostra stessa vita, che consiste nell’abbandono dell’unica Parola di vita per abbracciare l’unicità di un Dio con parole diverse e spesso in contraddizione tra di loro, o parole non giunte ancora alla loro perfezione e al loro compimento? Non è questo un procedimento suicida dell’unica Parola di vita, un comportamento contrario ed opposto a quello operato dal Signore? Un unico Dio esige una sola Parola di Dio. Una sola Parola di Dio esige un unico Dio. Quest’unico Dio è il Padre del Signore nostro Gesù Cristo. Non ve n’è altro.</p>
<p>SS. Corpo e Sangue di Cristo Anno B / ECCO IL SANGUE DELL’ALLEANZA (Es 24,3-8) / Gli elementi costitutivi dell’alleanza sono: Dio e la legge, il popolo, l’altare, il sangue. Dio si impegna ad essere la vita del suo popolo, ad una condizione: che il popolo si impegni ad osservare la legge, manifestazione della divina volontà. Questo impegno viene sancito pubblicamente, in forma solenne, con rito formale: si proclama la legge di Dio al popolo, che si obbliga ad osservare quanto ha ascoltato. Questa unità tra Dio e il popolo viene simbolicamente espressa nel rito del sangue: si versa del sangue sull’altare che è segno di Dio e con l’altro si asperge il popolo. Come un solo sangue unisce Dio e il suo popolo, così una sola vita unirà Dio e il suo popolo. La vita è quella di Dio che brillerà sempre nel suo popolo, se il suo popolo avrà a cuore di osservare la legge sul fondamento della quale l’alleanza è stata stipulata. Se la legge non è osservata, l’alleanza non può produrre frutti di vita. L’errore di ieri, oggi e domani è sempre uno: pensare che l’alleanza sia unilaterale, da parte del solo Dio. È questo pensiero che genera tanta morte nel tempo e nell’eternità.</p>
<p>XII Domenica T.O. Anno B / FIN QUI GIUNGERAI E NON OLTRE (Gb 38, 1.8-11) / Giobbe è avvolto da un mistero insondabile: è uomo giusto e tuttavia è nella grande sofferenza; è uomo di Dio, alieno dal male, ma la sua carne è tutta una piaga. I tre amici che vanno a consolarlo, gli danno una spiegazione che ripugna la sua coscienza: lui soffre perché è ingiusto. Giobbe conosce la sua giustizia e si ribella alla falsità con la quale i suoi amici pretendono spiegare il suo mistero. Dio, il solo che conosce ogni cosa, non parla. A Lui Giobbe si appella più e più volte. Alla fine il Signore gli risponde, ma non per questo il mistero è svelato. Anzi, il Signore lo immerge in un arcano ancora più grande: c’è qualcosa nella natura che è privo di mistero? C’è qualche realtà che la mente umana riesce a comprendere nella sua interiore verità? L’uomo vive nel mistero, ma non lo comprende. Non c’è soluzione per lui? Essa c’è ed è una sola: fidarsi del suo Dio, consegnarsi nelle sue mani, sempre, rimanendo però nella più grande, alta, vera, sostanziale giustizia. È la perfetta giustizia la via della vita. Il resto è mistero insondabile, mai comprensibile a mente creata.</p>
<p>Domenica XIII T.O. Anno B / PER INVIDIA DEL DIAVOLO (Sap 1,13-15; 2,23-24) / “Dio non ha creato la morte e non gode per la rovina dei viventi. Egli infatti ha creato tutto per l’esistenza; le creature del mondo sono sane, in esse non c’è veleno di morte, né gli inferi regnano sulla terra, perché la giustizia è immortale”. Questa verità, che è assoluta in Dio, si scontra però con la realtà storica che è tutt’altra: nelle creature c’è un veleno di morte, che nell’uomo si manifesta come malvagità, cattiveria, superbia, concupiscenza, stoltezza. Se da Dio non può venire il male, perché tutto ciò che Dio ha creato è come se fosse impastato di male? La risposta anche questa volta è limpida: “Sì, Dio ha creato l’uomo per l’immortalità; lo fece ad immagine della propria natura. Ma la morte è entrata nel mondo per invidia del diavolo e ne fanno esperienza coloro che gli appartengono” (Cfr. Sap 1,13-15:2.23-24). La causa del male è nell’invidia del diavolo. Questo veleno non agisce però senza che l’uomo lo voglia. Nonostante sia avvolto dal male, lui non è prigioniero di esso. Lo diviene per sua volontà, o libera scelta. Lo è nel momento in cui decide di appartenere al diavolo.</p>
<p>Domenica XIV T.O. Anno B / UN PROFETA SI TROVA UN MEZZO A LORO (Ez 2,2-5) / Nella vocazione di Ezechiele il Signore annunzia una grandissima verità. Lui manda il profeta anche se sa che non sarà ascoltato. Lo manda perché annunzi la sua Parola, quella vera, la sola che manifesta e rivela la sua volontà sull’uomo. Il profeta può essere ascoltato o meno. Questa è responsabilità dell’uomo presso cui il profeta è inviato. Ma una cosa deve essere certa per tutti: la Parola di Dio deve risuonare anche in mezzo all’incredulità e al rifiuto generale, di fronte all’opposizione del mondo intero. Deve risuonare come estrema, suprema grazia del Signore. Anche se l’uomo non ascolta il Signore, il Signore, poiché ama l’uomo sino alla fine, lo vuole mettere sempre in condizione di potersi salvare. Sapendo che c’è un profeta in Israele, se vuole può accogliere la vera Parola di Dio e salvarsi. Se non vuole, rifiuta la Parola e si perde. Il Signore rimane però giustificato nel suo amore. All’uomo non ha fatto mancare la sua Parola di salvezza. Il profeta è mandato per dire la Parola di Dio, perché essa è la sola luce che può salvare l’uomo.</p>
<p>XV Domenica T. O. Anno B / “VA’, PROFETIZZA AL MIO POPOLO ISRAELE” (Am 7,12-15) / La verità salva il mondo. Essa però non sorge dalla terra, non sgorga dal nostro cuore, non è un frutto della nostra mente. Essa è perennemente donata dal Signore. Anche nel giardino dell’Eden, quando l’uomo viveva in uno stato di giustizia originale, anche in questo contesto di integrità del suo essere, la verità del suo agire gli venne tutta ed interamente dal Signore. Sono i profeti i tramiti di Dio attraverso i quali la verità dal cielo discende sulla terra ed entra nel cuore di ogni uomo. Israele sta vivendo un momento buio della sua vita. L’uomo è calpestato, annientato, umiliato, sfruttato dall’uomo. Quando c’è un peccato contro l’uomo è segno che la verità di Dio non abita nel cuore di chi fa il male. Per il grande amore verso l’uomo il Signore suscita un profeta dal nulla, dal niente umano, gli mette sulla bocca la Sua Parola e lo invia perché la dica a coloro che l’hanno dimenticata. Al profeta una cosa sola deve interessare: far udire la Parola a tutti coloro presso i quali il Signore lo invia. Amos è voce potente di Dio in un tempo in cui l’uomo valeva meno che un paio di sandali.</p>
<p>XVI Domenica T.O. Anno B / COSTITUIRÒ SOPRA DI ESSE PASTORI (Ger 23,1-6) / Il Signore veglia sul suo gregge. Sempre Egli interviene nella vita del suo popolo, perché questi ritorni sulla via della verità e della giustizia. Dio però non governa direttamente il suo popolo, lo nutre e lo pasce, lo guida e lo conduce per mezzo di uomini particolari che Lui ha scelto e costituito pastori. Costoro sovente però si dimenticano del gregge ed è in questi momenti tristi, in cui ogni pecora cammina seguendo vie di errore, falsità, menzogna, ingiustizia e ogni altra malvagità che il Signore interviene e promette di prendersi Lui stesso cura del suo popolo suscitando per esso pastori che lo faranno pascolare nella giustizia e nella verità. Il cattivo pastore, colui che ha abbandonato il gregge a se stesso, non è senza colpa: “Guai ai pastori che fanno perire e disperdono il gregge del mio pascolo. Voi avete disperso le mie pecore, le avete scacciate e non ve ne siete preoccupati; ecco io mi occuperò di voi e della malvagità delle vostre azioni” (Cfr Ger 23,1-6). Il pastore è responsabile per omissione, per presunzione, per stoltezza, per incapacità di ogni colpa commessa dal gregge.</p>
<p>XVII Domenica T.O. Anno B / OFFRÌ PRIMIZIE ALL’UOMO DI DIO (2Re 4.42-44) / Eliseo è l’uomo dalla più pura, più santa, più vera libertà dalle cose di questo mondo. Lui visse la sua missione di profeta in mezzo al suo popolo, attestando che la sua vita era solo da Dio, dalla sua provvidenza. Mai per l’opera di salvezza, o per il bene compiuto ha accettato qualcosa dagli uomini. La libertà in lui è povertà e la povertà è libertà. È povero per essere libero, ma è anche libero perché povero. Un uomo va da lui con venti pani di orzo e di farro e glieli offre. Lui gli dice di dare quel pane alle gente, perché possa sfamarsi. I pani sono pochi. La gente è molta. Non si può nutrire molta gente con poco pane. Se lo decide l’uomo, questo è veramente impossibile; se invece lo decide il profeta di Dio tutto diviene possibile, perché il profeta ascolta la voce di Dio, che è voce che comanda, crea, moltiplica, sfama, disseta. Eliseo rassicura: “Ne mangeranno e ne avanzerà anche”. Solo chi è da Dio, ma anche con Dio, ascoltatore della sua divina volontà, può dare di queste garanzie. Solo chi è veramente con Dio, sempre dalla sua Parola, può dare speranza ai suoi fratelli.</p>
<p>Trasfigurazione del Signore Anno B / UNO, SIMILE AD UN FIGLIO DI UOMO (Dn 7,9-10.13-14) / I profeti vedono ciò che Dio sta preparando di bene e di santo per i suoi figli e lo manifestano al mondo intero, perché la speranza rinasca nei cuori di tutti gli oppressi, i derelitti, i calpestati, gli schiavizzati dai potenti di questa terra. Daniele vede uno, simile ad un figlio di uomo, salire fino a Dio, nel più alto dei cieli, presso il suo trono e ricevere onore, potenza, forza, regno eterno. Colui che è in tutto simile ad un figlio di uomo ora è in tutto simile a Dio. Il profeta vede l’opera di Dio alla fine del suo compimento, non la vede invece nel suo svolgersi. Vede che un uomo è innalzato presso Dio, rivestito di Dio, ma non vede la via attraverso la quale egli sale fino a Dio. La via è croce, la scala che unisce il cielo e la terra. Attraverso di essa il Figlio dell’uomo salirà presso Dio e sarà costituito Signore e Cristo, Redentore e Salvatore, Re di un regno eterno, regno di salvezza, di vita e di speranza per tutta l’umanità. La croce diviene così la via per tutti coloro che vorranno divenire parte di questo unico regno di salvezza, sudditi dell’unico Re che redime elevando a dignità divina.</p>
<p>XIX Domenica T.O. Anno B / CON LA FORZA DATAGLI DA QUEL CIBO (1Re 19,4-8) / Elia è uomo dalla fede forte. Con la verità di Dio sfida re e falsi profeti. Con la sua parola profetica dona vita e consolazione. Con la sua preghiera chiude il cielo e risuscita un morto. La sua forza però nulla può contro la sua umana fragilità. È sufficiente una giornata di cammino nel deserto perché lui decida di non combattere più. La sua è una stanchezza che vede solo nella morte l’unica vera soluzione: “Ora basta, Signore! Prendi la mia vita, perché io non sono migliore dei miei padri”. Questa preghiera si consuma nel sonno del corpo, come segno del sonno della morte. La sua missione deve continuare e per questo il Signore gli manda un angelo con un cibo prodigioso: “una focaccia cotta su pietre roventi e un orcio di acqua”. Elia pensa che quel cibo gli sia dato per accompagnare il suo cammino verso la morte. Esso è invece il cibo della vita verso la vita: “Su mangia, perché è troppo lungo per te il cammino”. Quel cibo gli è offerto perché compia il viaggio fino al monte di Dio, l’Oreb, un cammino lungo quaranta giorni e quaranta notti.</p>
<p>XX Domenica T.O. Anno B / VENITE, MANGIATE IL MIO PANE (Pro 9,1-6) / Il primo cibo, il cibo di sempre, che l’uomo deve mangiare è la Parola del Signore, nella quale è contenuta ogni sapienza, saggezza, intelligenza, verità, vita. Chi non mangia con assiduità questo cibo, abbandona la via della vita e si incammina, trascinandosi, su sentieri di morte per se stesso e per i suoi fratelli. Questo cibo non è prodotto dalla mente dell’uomo, non dal suo cuore, neanche dalla sua anima. La saggezza è dono che discende perennemente dal Cielo, dal trono di Dio. Essa è contenuta tutta nella Parola del Signore. Questa Parola l’uomo deve mangiare, di essa si deve nutrire. Può mangiarla perché è il Signore stesso che lo invita al banchetto della Parola. È Lui che lo chiama a gustare questo cibo divino e celeste che infonde vita eterna in coloro che lo mangiano. Solo in questo pane di Dio è la vita; nell’altro pane, quello del mondo, vi è solo stoltezza. Quello del mondo è un pane di morte per la morte. Questo invito, o lieto messaggio, deve risuonare nel mondo sempre nuovo, sempre attuale, sempre vivo, come se fosse fatto per la prima volta.</p>
<p>XXI Domenica T.O. Anno B / ANCHE NOI VOGLIAMO SERVIRE IL SIGNORE (Gs 24, 1-2.15-17.18) / La fede ha le sue radici nella grazia di Dio, data direttamente, o indirettamente. A volte è Lui stesso che agisce, spesso però si serve dello stesso uomo e lo costituisce strumento della sua grazia per la nascita, o il rafforzamento della fede dei suoi figli. L’atto di fede poi non si compie una volta per sempre. Esso va perennemente rinnovato, vivificato, aggiornato, riformulato. Dio ha fatto dono della Terra ai figli di Israele usciti dall’Egitto. Essi hanno ancora bisogno di Dio, oppure devono dichiarare conclusa l’esperienza con il loro Signore? La loro libertà è raggiunta, o è sempre da raggiungere? In questa circostanza Dio si serve della grande fede di Giosuè per dare vigore alla fede di tutto il suo popolo. Giosuè pubblicamente sceglie il Signore. “Quanto a me e alla mia casa, vogliamo servire il Signore”. Questa scelta pubblica ha il suo frutto: “Anche noi vogliamo servire il Signore, perché Egli è il nostro Dio”. È questa la forza della fede. Essa così vive e si perpetua di generazione in generazione. La pubblica confessione di uno diviene vita per la fede di tutto un popolo, del mondo intero.</p>
<p>XXII Domenica T.O. Anno B / LA VOSTRA SAGGEZZA E LA VOSTRA INTELLIGENZA (Dt 4,1-2.6-8) / Israele ha una vocazione particolare in mezzo a tutti i popoli della terra. Per loro il mondo dovrà giungere alla fede nell’unico Dio e Signore: “Voi stessi avete visto ciò che io ho fatto all’Egitto e come ho sollevato voi su ali di aquila e vi ho fatto venire fino a me. Ora, se vorrete ascoltare la mia voce e custodirete la mia alleanza, voi sarete per me la proprietà tra tutti i popoli, perché mia è tutta la terra! Voi sarete per me un regno di sacerdoti e una nazione santa” (Es 19, 4-6). D’ora in poi non sarà più così. I popoli in mezzo ai quali Israele è chiamato a vivere crederanno in Dio per una via che passerà solo attraverso di loro. In Egitto hanno visto la forza del Signore. Ora dovranno vedere la saggezza, l’intelligenza, la sapienza che nasce dall’osservanza fedele e scrupolosa della Parola di Dio, alla quale nulla va aggiunto e nulla tolto. La Parola vissuta è la via della fede nel Signore per il mondo intero ed è più potente di tutti i grandi segni compiuti in Egitto. Essa convince più che dieci grandi piaghe. Tanta è la potenza, la grandezza, lo straordinario frutto della Parola vissuta.</p>
<p>XXIII Domenica T.O. Anno B / DITE AGLI SMARRITI DI CUORE (Is 35,4-7) / Il cuore dell’uomo è facilmente portato a smarrimento, scoraggiamento, delusione, tristezza, spesso anche alla perdita di ogni fiducia sia in Dio che in quanti gli sono vicino. Contro ogni malattia del cuore una è la medicina: la grande fede nella vicinanza salvifica di Dio. C’è una verità che mai deve essere trascurata. Dio vuole che l’uomo diventi voce, verità, segno, mani, grazia, suo sostegno a favore di quanti sono smarriti di cuore. Vuole che sia l’uomo ad essere suo profeta tra i suoi fratelli con l’annunzio della sua vicinanza e della sua venuta. La voce dell’uomo deve essere per ogni altro uomo un balsamo di salvezza e di vita, un dono di redenzione e di amore, un regalo di presenza e di vicinanza del suo Dio. Spesso siamo con gli uomini, ma siamo voce nostra, della terra, non di Dio. È Dio la salvezza dell’uomo. Chi ama l’uomo deve fare sentire ad ogni suo fratello la presenza di Dio nella sua vita. La parola dell’uomo, che è tutta Parola di Dio, è la ricchezza più grande che è nelle nostre mani. Con essa possiamo salvare il mondo, perché in essa c’è Dio stesso.</p>
<p>XXIV Domenica T.O. Anno B / ECCO, IL SIGNORE DIO MI ASSISTE (Is 50,5-9) / Man mano che la rivelazione progredisce e avanza verso la pienezza della sua verità, anche la figura del Messia del Signore si riveste di nuovi e più marcati lineamenti. Da un Messia glorioso, trionfatore, splendente di maestà e di bellezza, ricco di sudditi e di regni, si passa ad un Servo del Signore umiliato, calpestato, flagellato, insultato, sputato, che porge la guancia a coloro che gli strappano la barba. È un Messia che si sottopone alla malvagità degli uomini fino a rimanerne travolto. Ma qual è la vera grandezza di questa figura nuova del Messia di Dio? È la sua altissima santità con la quale affronta una prova così crudele. È quella pazienza infinita e carità senza limite con le quali si sottopone alla cattiveria degli uomini. Nel cuore del Messia di Dio c’è però una certezza: Il Signore Dio è con Lui per assisterlo. Qual è l’assistenza del Signore Dio? Sarà quella di farlo rimanere santo nella prova, giusto in mezzo alle ingiustizie, vero nella falsità degli uomini, innocente nella loro colpevolezza. Sarà anche quella di liberarlo dalla morte, ma solo dopo averla subita.</p>
<p>XXV Domenica T.O. Anno B / SECONDO LE SUE PAROLE, IL SOCCORSO GLI VERRÀ (Sap 2,12.17-20) / Chi si vende al male, chi si consegna alla trasgressione può anche soffocare la propria coscienza e di fatto la spegne nel suo intimo. Il Signore offre a costoro una seconda possibilità di salvezza, donando loro una coscienza esterna, visibile: l’uomo giusto che tiene il posto della loro coscienza e li sollecita verso la conversione. La malvagità però non tollera che vi sia un’altra coscienza e fa di tutto per eliminarla. Come riuscire in questo intento? Perseguitando il giusto perché diventi anche lui peccatore. Se il giusto persevera nella sua giustizia, allora l’altro modo è quello di sopprimerlo, uccidendolo. La morte del giusto è provocata in un modo beffardo, derisorio, denigratorio. Loro lo uccidono per attestare dinanzi al mondo intero la falsità della sua fede. Nella morte nessun soccorso secondo loro potrà mai venirgli e così loro hanno modo di dichiarare falsa la sua fede. Essi si sbagliano. Proprio nella morte il Signore soccorre i suoi fedeli: assistendoli perché muoiano da giusti e da santi, portandoli con sé nel suo regno di luce e di vita eterna, risuscitandoli nell’ultimo giorno.</p>
<p>XXVI Domenica T.O. Anno B / FOSSERO TUTTI PROFETI NEL POPOLO DEL SIGNORE (Num 11,25-29) / La gelosia è fonte di grande rovina in seno al popolo di Dio, alla comunità dei redenti, all’umanità intera. Questo vizio è segno della non verità che regna nel nostro cuore e può distruggere ogni germe di fede pura e santa. Mosè da solo non può condurre un popolo così numeroso. Il Signore nella sua misericordia dona lo spirito che è su Mosè ad altri settantadue uomini. I benefici sono innumerevoli. Due di questi uomini si trovano nei campi. Anche su di loro si posa lo spirito ed essi cominciano a profetare. Giosuè chiede a Mosè che impedisca loro di profetare. La risposta di Mosè è tagliente: “Sei tu geloso per me? Fossero tutti profeti nel popolo del Signore e volesse il Signore dare loro il suo spirito!”. La salvezza non viene dall’opera dell’uomo. Viene dallo Spirito del Signore che opera nell’uomo. Se aumenta la moltitudine di coloro nei quali opera lo Spirito, la salvezza operata sarà immensa, incalcolabile. La persona gelosa ha tanta potenza di distruzione più che una piccola fiamma in un campo di grano nel tempo della mietitura. Tutto il lavoro di un anno va bruciato.</p>
<p>XXVII Domenica T.O. Anno B / NON È BENE CHE L’UOMO SIA SOLO (Gn 2,18-24) / Oggi siamo portati nel cuore della volontà di Dio sull’uomo. È Dio che non vuole che l’uomo sia solo, senza un aiuto a lui corrispondente, nell’immensa e sconfinata creazione che il Signore gli aveva affidato perché la coltivasse e la custodisse. L’aiuto a lui corrispondente è simile, ma non uguale. La volontà di Dio è così espressa e manifestata: “Poi il Signore Dio disse: Non è bene che l'uomo sia solo: gli voglio fare un aiuto che gli sia simile” (cfr. Gn 2,18-24). Nel matrimonio si compiono due profonde e alte verità: in esso avviene come se Dio prendesse l’uomo, lo impastasse di nuovo, per trarre da lui il giusto aiuto, in tutto simile, ma non uguale. Ogni matrimonio è vera creazione di Dio, vera sua opera, fatta con le sue mani. Una volta che l’uomo è stato impastato con la sua donna, mai più potrà ritornare ciò che era prima; né lui potrà essere impastato con una seconda donna, né la donna con un secondo uomo. Il Signore non impasta all’uomo un altro uomo, o alla donna un’altra donna. Sono loro che si impastano, ma arbitrariamente, ponendosi così fuori della volontà di Dio.</p>
<p>XXVIII Domenica T.O. Anno B / NELLE SUE MANI È RICCHEZZA INCALCOLABILE (Sap 7,7-11) / Con il peccato l’uomo si è distrutto nel suo essere, si è come frantumato. Con la sua eterna ed infinita carità, Dio ha iniziato la sua nuova creazione: lavoro lungo, instancabile, faticoso, da ricominciare ogni giorno. La prima opera di Dio è inversa a quella del serpente. Questi ha tolto dal cuore dell’uomo la Parola di Dio e al suo posto vi ha messo la propria. Dio toglie dal cuore dell’uomo la parola di satana e al suo posto mette la sua eterna volontà, la sua divina sapienza. Con la sapienza nel cuore, l’uomo può dare verità alla sua vita e ai suoi atti. Senza verità, vita e atti sono di menzogna, di falsità, di errore. La divina sapienza discende perennemente dal Cielo, da Dio, dal suo trono. Essa non spunta dal nostro cuore, nel quale satana ha piantato la sua menzogna e la sua falsità. Dio dona la sapienza, ma l’uomo deve anche chiederla. La chiede se si fa umile, piccolo, se riconosce che la sua vita e i suoi atti così come sono vissuti, sono pura stoltezza, inganno, errore, menzogna. La chiede, se l’uomo coopera con Dio e mostra ai suoi fratelli quali sono i veri frutti della sapienza.</p>
<p>XXIX Domenica T.O. Anno B / DISPREZZATO E REIETTO DAGLI UOMINI (Is 53,2-3.10-11) / Le vie del Signore sono misteriose. Le accoglie solo chi è mite e umile di cuore, povero in spirito, piccolo e semplice secondo il Vangelo. Porterà la salvezza sulla nostra terra non chi avrà tanta potenza umana da liberare un uomo da un altro uomo, invertendo l’ordine della schiavitù: l’aguzzino che diventa schiavo e lo schiavo che diventa aguzzino. Quella di Dio è la libertà di ogni uomo dalla schiavitù di ogni uomo e può avvenire in un solo modo: liberando ogni uomo dalla schiavitù dei suoi peccati. Chi vuole liberare i suoi fratelli, deve essere prima di tutto lui stesso libero da ogni forma di male. Il Messia di Dio viene sulla nostra terra. È sottoposto ad ogni prova: insulti, schiaffi, flagelli, derisioni, ingiusto giudizio, dolori di ogni sorta, crocifissione, scherni. In tutta questa grandissima prova, Lui rimase sempre nella totale libertà dal male. Nel pieno disprezzo degli uomini, Lui non ha conosciuto il peccato. Ha saputo e voluto non conoscerlo. Lui può liberare gli uomini. Li libera offrendo la sua vita in espiazione dei peccati. Li redime addossandosi ogni loro colpa.</p>
<p>XXX Domenica T.O. Anno B / IO SONO UN PADRE PER ISRAELE (Ger 31,7-9) / Nell’abisso eterno dell’amore di Dio riusciamo a scorgere ben poco, quasi niente. Il nostro cuore è strumento inadeguato per scrutare le profondità infinite del mistero della divina carità. È però solo su questo mistero che possiamo fondare la nostra speranza. La carità di Dio si manifesta dopo il peccato come perdono, misericordia, pietà, compassione, accoglienza, salvezza. Se essa non fosse perdono e accoglienza nella sua casa, la disperazione sarebbe già eterna su questa terra. Il peccato mai dovrà essere visto come inizio irreversibile dell’inferno, perché al peccatore il Signore concede del tempo prezioso per il suo pentimento, in modo che si possa riconciliare nuovamente con il suo Dio e ricominciare a vivere in quell’Alleanza sempre rinnovata e quasi mai osservata. La grande carità di Dio è fonte di gioia, di esultanza per tutto il popolo, quando il Signore decreta che è finito il tempo della schiavitù dell’esilio ed è giunta l’ora del ritorno dei prigionieri in Sion. È in questo istante che il Signore si rivela come Padre per Israele e Israele è dichiarato da Dio il suo primogenito.</p>
<p>XXXI Domenica T.O. Anno B / IL SIGNORE È UNO SOLO (Dt 6,2-6) / Perché l'uomo cambia Dio con troppa facilità? L'uomo non cambia Dio per cambiare Dio. Se così fosse, passare da un Dio ad un altro non avrebbe alcun senso. L'uomo cambia Dio per cambiare la Parola di Dio. Cambiando la Parola, cambia anche la legge e la moralità. Ai figli di Israele, che stanno per entrare nella Terra Promessa, il Signore dice che non ci sono altri Dei. "Il Signore è il nostro Dio, il Signore è uno solo". Se uno solo è il Signore ed è il nostro Dio, ne consegue che una è anche la Parola, una la legge, una la morale degli uomini. Chi non osserva la morale che la Parola comporta è come se cambiasse Dio. In verità non c'è altro Dio e l'uomo si trova in balia della morte. Quando l'uomo comprenderà che l'unità non è in Dio che avviene, ma sull'unica Parola di Dio, la sola fonte della vera vita, allora avrà fatto un passo in avanti nel cammino della sua vera umanità. Finché eviterà il confronto con l'unica Parola di Dio, la sua umanità sarà sempre vissuta ai margini della verità e della moralità. Un solo Dio. Una sola Parola di Dio. Una sola moralità. Una sola vera umanità.</p>
<p>XXXII Domenica T.O. Anno B / LA FARINA DELLA GIARA NON SI ESAURIRÀ (1Re 17,10-16) / Dio ama i suoi profeti e li custodisce, perché possano continuare a svolgere la loro missione. Elia è profeta del Dio vivente in un tempo di generale idolatria. La sua vita è minacciata e lui per ordine del Signore si reca in Zarepta di Sidone: "Alzati, va' a stabilirti in Zarepta di Sidone. Ecco, io ho dato ordine a una vedova di là per il tuo cibo". Quanto il profeta chiede alla vedova non è per sua volontà. Neanche quanto promette è per sua volontà. Alla parola di Dio deve credere il profeta: Elia obbedisce e si stabilisce in Zarepta, ove incontra una vedova che raccoglieva legna e alla quale chiede del cibo. Alla parola di Dio deve obbedire anche chi riceve l'ordine, che è sempre accompagnato dalla parola della fede: "La farina della giara non si esaurirà e l'orcio dell'olio non si svuoterà finché il Signore non farà piovere sulla terra". Tutto è dalla parola di Dio, che deve però trasformarsi in fede, in obbedienza, perché quanto il Signore dice si compia in ogni più piccola parte. Senza la fede di chi chiede e di chi obbedisce, la parola di Dio perde la sua efficacia. L'efficacia della parola è la fede.</p>
<p>XXXIII Domenica T.O. Anno B / CHIUNQUE SI TROVERÀ SCRITTO NEL LIBRO (Dn 12,1-3) / Il falso profetismo si annida nella nostra fede, penetra nel cuore della verità rivelata. I mali che esso produce sono assai deleteri non solo per i giusti, ma anche per i malvagi: “Voi infatti avete rattristato con menzogne il cuore del giusto, mentre io non l'avevo rattristato e avete rafforzato il malvagio perché non desistesse dalla sua vita malvagia e vivesse” (Cfr. Ez 13, 22-23). Non c’è una sorte unica per i giusti e per gli ingiusti. Questa verità se non annunziata con fermezza, costituisce ogni predicatore della Parola di Dio un falso profeta: “Quelli che dormono nella polvere della terra si risveglieranno: gli uni alla vita eterna e gli altri alla vergogna e per l'infamia eterna. I saggi risplenderanno come lo splendore del firmamento; coloro che avranno indotto molti alla giustizia risplenderanno come le stelle per sempre” (Dn 12,2-3). Chi non annunzia questa verità è solo un falso profeta, responsabile di tutto il male che la sua falsità genera nel cuore di tutti coloro che ascoltano la sua parola e di tutti gli altri cuori che ricevono, o riceveranno la sua falsità per via indiretta.</p>
<p>Nostro Signore Gesù Cristo Re dell’universo Anno B / UNO, SIMILE AD UN FIGLIO DI UOMO (Dn 7,13-14) / Secondo la visione di Daniele un uomo è rivestito di dignità divina, in tutto pari a Dio. Daniele dice cosa avverrà, ma non dice qual è la via, o con quale “scala” il Figlio dell’uomo giungerà fino al Vegliardo. Questa “scala” è una sola: il rinnegamento di Lui da parte del suo popolo nei suoi capi e la consegna nelle mani dei pagani assieme alla condanna alla morte di croce inflitta dai pagani, su richiesta dei capi del suo popolo. La “scala” è passione, morte, umiliazione, croce, annientamento. È questa la verità storica di Gesù: “Cristo Gesù, pur essendo di natura divina, non considerò un tesoro geloso la sua uguaglianza con Dio; ma spogliò se stesso, assumendo la condizione di servo e divenendo simile agli uomini; apparso in forma umana, umiliò se stesso facendosi obbediente fino alla morte e alla morte di croce. Per questo Dio l'ha esaltato e gli ha dato il nome che è al di sopra di ogni altro nome; perché nel nome di Gesù ogni ginocchio si pieghi nei cieli, sulla terra e sotto terra; e ogni lingua proclami che Gesù Cristo è il Signore, a gloria di Dio Padre” (Fil 2,5,11).</p>
<p>I Domenica di Avvento Anno C / UN GERMOGLIO DI GIUSTIZIA (Ger 33,14-16) / Mentre gli uomini si arrabattano a progettare soluzioni umane di salvezza contro la volontà di Dio e la sua santissima Legge, i profeti, occhio di Dio sulla nostra terra e sua voce, vedono ciò che il Signore si sta accingendo a preparare per la redenzione degli uomini e lo annunziano in tempi in cui la distruzione, la rovina, la catastrofe è ormai alle porte. Loro vedono Dio che si sta accingendo a preparare una via di salvezza per il suo popolo e annunziano quanto visto e ascoltato. Mentre Gerusalemme sta per essere rasa al suolo, Geremia vede il Signore che per la salvezza del suo popolo farà germogliare dalla discendenza di Davide un germoglio di giustizia. Sarà lui ad esercitare il giudizio e la giustizia sulla terra. Quando il germoglio verrà, “Giuda sarà salvato e Gerusalemme vivrà tranquilla. In quei giorni sarà chiamata “Signore–nostra–giustizia”. Sublime visione che apre ogni cuore alla speranza. Il compimento della visione dei profeti non dipende dalla fede di chi parla o di chi ascolta, dipende solo da Dio. È Dio il solo garante della sua Parola. La sua garanzia è la sua onnipotenza.</p>
<p>II Domenica di Avvento Anno C / DIO MOSTRERÀ IL TUO SPLENDORE (Bar 5,1-9) / La salvezza si compie per opera di Dio, per suo dono. Non sono le nostre opere che muovono la sua misericordia, è invece la sua misericordia che muove le nostre opere, che spinge il nostro cuore a pentimento, a conversione, a ritornare nella sua verità, nella sua Parola, nei suoi Comandamenti. Con la sua volontà l’uomo può chiudere il cuore alla manifestazione in lui della gloria di Dio e per grave sua colpa Dio non può mostrare al mondo intero lo splendore con il quale lo vuole avvolgere. Lo splendore dell’uomo è dono di Dio, sua grazia, elargizione della sua misericordia. Si compie quando l'uomo accoglie la grazia divina e si incammina sulla via della Parola, realizzando, sempre per grazia, l’opera della sua conversione, del suo ritorno nella verità del Signore. È Dio che spiana il cammino dell’uomo perché avanzi nella sua verità al fine di raggiungere la pienezza della sua vera libertà. Ma è l’uomo che deve volere avanzare. La grazia di Dio c’è sempre. Quando non c'è la volontà accogliente dell’uomo, questi rimane nella polvere e nella miseria del suo peccato.</p>
<p>III Domenica di Avvento Anno C / SI RALLEGRERÀ CON TE CON GRIDA DI GIOIA (Sof 3,14-18) / Nella storia c’è un principio di vita che supera infinitamente ogni germe di morte, distruzione, peccato, malvagità, crudeltà, insipienza, stoltezza. Questo principio è il cuore del Padre, ricco di misericordia e compassione, che mai smette di amare la creatura da Lui fatta a sua immagine e somiglianza. Dall’amore del Padre l’uomo è perennemente richiamato alla vita, dopo aver percorso sentieri di morte, con la sua scelta sciagurata di abbandonare la legge del Signore e di consegnarsi alla sua naturale malvagità: “Non temere, Sion, non lasciarti cadere le braccia! Il Signore tuo Dio in mezzo a te è un salvatore potente. Esulterà di gioia per te, ti rinnoverà con il suo amore, si rallegrerà per te con grida di gioia, come nei giorni di festa”. È questo il segreto della vita del mondo. Con il Santo Natale il cuore del Padre è tutto nel cuore di Cristo e il cuore di Cristo è tutto nel cuore del cristiano. Oggi è il cristiano in Cristo il segreto della vita del mondo. È il segreto della vita se da Cristo e dal Padre si lascia interamente consacrare alla carità, alla verità, alla fede.</p>
<p>IV Domenica di Avvento Anno C / LE SUE ORIGINI SONO DALL’ANTICHITÀ (Mic 5,1-4) / Il Messia di Dio non è un uomo come tutti gli altri. Di Lui si affermano cose che vanno infinitamente oltre la sfera della pura e semplice umanità. Il profeta Michea afferma: “Le sue origini sono dall’antichità, dai giorni più remoti”. La sua è antichità prima dello stesso tempo, i suoi giorni remoti sono prima della stessa creazione. Il Messia che verrà non viene solo dalla terra, viene anche dall’eternità. Lo stesso profeta annunzia ancora: “Egli starà là e pascerà con la forza del Signore, con la maestà del nome del Signore suo Dio”. Farà tutto questo non perché il Signore suo Dio gli avrà comunicato doni particolari, o una speciale autorità, ma perché Egli stesso è Dio. L’eternità, la divinità, la Signoria sono a Lui connaturali. L’Antico Testamento fa vedere questo mistero ma solo in lontananza, esso è tanto grande che neanche lo si può immaginare, pur volendo. Quello del Messia è un mistero che anche alla luce intensissima del Nuovo Testamento rimane più velato che svelato. Lo si può accogliere solo nella fede e prima ancora lo si deve adorare con perenne prostrazione. / / Santa Famiglia di Gesù, Maria e Giuseppe Anno C / ANCH’IO LO DO IN CAMBIO AL SIGNORE (1Sam 1,20-22.24-28) / Anna è sterile e per di più mortificata dalla sua rivale. Trova rifugio e conforto nel Signore, che ascolta sempre il grido dei miseri. La risposta è immediata: “Al finir dell'anno Anna concepì e partorì un figlio e lo chiamò Samuele. Perché diceva dal Signore l'ho impetrato”. Anna è fedele al voto fatto: “Per questo fanciullo ho pregato e il Signore mi ha concesso la grazia che gli ho chiesto. Perciò anch'io lo dò in cambio al Signore: per tutti i giorni della sua vita egli è ceduto al Signore”. Dio è il Signore della vita. Ogni vita è sua prima che venga concepita, mentre è nel grembo materno, dopo che è nata. Oggi questa verità è venuta meno in tanti cuori. Sono molti coloro che si credono signori della propria e dell’altrui vita. La verità è però una sola: essa appartiene al Signore, a Lui bisogna cederla per tutti i nostri giorni; dobbiamo cederla noi; devono farlo anche coloro che possono cadere nella tentazione di considerarsi suoi proprietari. È in questa visione di fede che è possibile vivere il mistero della vocazione al ministero sacerdotale e ad ogni altra speciale consacrazione.</p>
<p>Battesimo del Signore Anno C / ECCO, IL SIGNORE VIENE CON POTENZA (Is 40,1-5.9-11) / La via della salvezza è perennemente nuova e nessuna modalità del passato può aiutare a determinare, o a scegliere quella del presente, dell’ora attuale. Quando Israele uscì dall’Egitto la via fu lunga, tortuosa, quasi impraticabile. Questa via era necessaria per l’educazione del popolo all’ascolto della voce del Signore. Ora la via deve essere dritta, appianata, snella. Quanti la percorrono non possono stancarsi, devono con facilità raggiungere Gerusalemme e lì abitare nuovamente come vero popolo del Signore. Mentre nell’altra via Dio manifestava la sua potenza compiendo prodigi e portenti per far nascere la fede in Lui, su questa nuova via la potenza di Dio è la sua tenerezza, il suo amore, la sua benignità, la sua grande pazienza che sa chinarsi sui più piccoli, sui fragili: “Portando gli agnellini sul petto e conducendo pian piano le pecore madri!”. Il mistero di Dio è infinito ed eterno. Ogni uomo sperimenta di questo mistero una piccolissima luce, che serve ad illuminare solo la sua via. Per gli altri ci saranno altre luci e altre vie, sempre nuove, mai esplorate finora, mai ripetibili.</p>
<p>II Domenica T.O. Anno C / PER AMORE DI GERUSALEMME NON MI DARÒ PACE (Is 62, 1-5) / Dio non vuole che l’uomo viva con Lui un rapporto solo giuridico, esteriore, fatto di pratiche religiose, di sacrifici e offerte varie, di celebrazioni, di canti e lodi, di innalzamento di mani: “Smettete di presentare offerte inutili, l'incenso è un abominio per me; noviluni, sabati, assemblee sacre, non posso sopportare delitto e solennità. I vostri noviluni e le vostre feste io detesto, sono per me un peso; sono stanco di sopportarli. Quando stendete le mani, io allontano gli occhi da voi. Anche se moltiplicate le preghiere, io non ascolto” (Cfr. Is 1,13-17). Il Signore non si dà pace finché Gerusalemme e con essa ogni uomo che vive sulla faccia della terra non avrà compreso che Lui, il nostro Dio, vuole una cosa sola da noi: essere amato come un vero sposo dalla sua sposa. L’amore va al di là delle cose e delle persone, è prima e dopo di esse. “Sì, come un giovane sposa una vergine, così ti sposerà il tuo architetto; come gioisce lo sposo per la sposa, così il tuo Dio gioirà per te!” (Is 62,3-5). Lo sposalizio è dono totale. Niente che è in noi deve potersi dire nostro. Tutto deve essere di Dio.</p>
<p>III Domenica T.O. Anno C / A BRANI DISTINTI E CON SPIEGAZIONI DEL SENSO (Ne 8,2-4.5-6.8-10) / Volendo portare tra gli uomini ogni armonia di vita e di benedizione, Dio ha iniziato a rimettere nel loro cuore la sua divina Parola. Quando il popolo del Signore si allontanava da essa, regnavano disordine, ingiustizia, inciviltà, morte. Ogni qualvolta, sempre per misericordia e compassione di Dio, ritornava la Parola tra i figli di Israele, rifiorivano pace e concordia, prosperità e benedizione. Dopo l’esilio i rimpatriati erano allo sbando, disorientati, vivevano senza speranza, consumavano i loro giorni nel disordine e nella confusione. Come fare per riportare in essi l’armonia e la luce di una speranza creatrice di amore e di vera fratellanza? Esdra decise che bisognava partire dalla conoscenza della Scrittura. Da qui l’iniziativa di leggere la Parola di Dio a brani distinti e di spiegarla in modo che tutti potessero comprenderla. È nella rivelazione il segreto della vita. Chi vuole portare vera speranza, pace e carità in un popolo, altro non deve fare che insegnare la Scrittura secondo pienezza di verità, comprensione, attuazione, esemplarità, perenne attualizzazione.</p>
<p>IV Domenica T.O. Anno C / TI MUOVERANNO GUERRA MA NON TI VINCERANNO (Ger 1,4-7.17-19) / Il profeta di Dio deve andare tra gli uomini con un solo scopo, o fine: dare loro la Parola del Signore, la sola che porta vita, crea speranza, opera pace, libera dalla schiavitù, rende gli uomini fratelli gli uni degli altri, apre orizzonti e prospettive di autentica salvezza. Dicendo che la vita dell’intero popolo è solo nella Parola che lui annunzia nel nome del Signore, il vero profeta rinnega, condanna, dichiara vani, dannosi, letali per la sussistenza stessa dei singoli e della comunità i metodi e i ritrovati degli uomini. Questi non tollerano che le loro scelte siano dichiarate sciagurate da lui e per questo gli muovono guerra, lo vogliono togliere di mezzo. Con il vero profeta c’è il Signore che gli fa da muro di fuoco, da cinta di bronzo; con lui c’è il suo Dio che lo avvolge come corazza indistruttibile. Questo però non significa che lui non possa cadere nelle mani degli uomini, ma se vi cade è perché venga provato nella fedeltà, nell’amore, nell’obbedienza al Signore. Il tempo in cui sta nelle mani degli uomini è fino al terzo giorno, poi vengono per lui liberazione, risurrezione, salvezza. / / V Domenica T.O. Anno C / CHI MANDERÒ E CHI ANDRÀ PER NOI? (Is 6,1-2.3-8) / La vocazione è sempre suscitata dal Signore e trova la sua origine nella carità del Padre che vuole la salvezza di tutti i suoi figli. Essa è data in modo diretto, quando è Dio stesso che personalmente chiama ed invia. L’Antico Testamento è attestazione, testimonianza, storia della chiamata diretta da parte di Dio: Noè, Abramo, Mosè, i Giudici, Samuele, tutti i profeti. Con Isaia Dio agisce in modo indiretto: nel tempio mentre egli sta pregando, gli mostra lo splendore della sua gloria, la sua eterna santità, gli fa vedere anche l’orrendo peccato nel quale vive il suo popolo, gli rivela la difficoltà di poter trovare qualcuno da inviare perché faccia risuonare in esso la divina Parola secondo pienezza di verità: “Chi manderò e chi andrà per noi?”. Subito il profeta fa udire la sua risposta: “Eccomi, manda me!”. Tutti possono proporsi al Signore. Chi si offre deve avere un solo fine nel proprio cuore: portare nel popolo del Signore la vera Parola di Dio. Senza questo unico scopo, la proposta è peccaminosa, perché mancante della sua verità: il dono della Parola vera di Dio all’umanità.</p>
<p>VI Domenica T.O. Anno C / BENEDETTO L’UOMO CHE CONFIDA NEL SIGNORE (Ger 17,5-8) / Nessun uomo deve pensarsi la sua verità. Questa è da Dio. Così come nessuno deve pensarsi il bene e il male. Anche questi sono dal suo Signore e Creatore. Geremia proclama “maledetto l’uomo che confida nell’uomo”. È maledetto perché lasciandosi pensare il bene e il male dall’uomo, precipita rovinosamente nel disastro morale, spirituale, sociale, sia nel tempo che nell’eternità. Invece è dichiarato “benedetto l’uomo che confida nel Signore”. Confida nel Signore non chi si affida a lui, non chi cerca il suo aiuto, dopo che egli ha fatto le sue scelte di bene o di male in perfetta autonomia da Dio, bensì chi crede nella sua Parola e si consegna tutto ad essa. È la luce della rivelazione che manifesta il bene e il male anche nei più piccoli frammenti di verità. Dio non è separabile dalla sua Parola. Chi separa Dio dalla Parola, adora un idolo, un parto della sua mente, un’invenzione del suo pensiero. Dio e Parola di Dio sono una cosa sola e tale devono rimanere in eterno. È benedetto chi confida nella Parola di Dio, perché la Parola di Dio è la sola via della vita.</p>
<p>VII Domenica T.O. Anno C / NON UCCIDERLO! (1Sam 26,2.7-9.12-13.22-23) / All’uomo la vita è stata data in custodia. Essa è sacra e nessuno ne è padrone. Se per salvare la propria vita da una aggressione, uno dovesse andare ramingo per sempre, è preferibile che viva da profugo piuttosto che togliere la vita al suo avversario al fine di trovare quiete e pace. Davide è perseguitato da Saul. I suoi soldati lo tentano perché ponga fine una volta per tutte al suo fuggire. Lui è inflessibile. La vita del re non appartiene loro. Quando dovrà finire il tempo del loro vagabondare, sarà solo il Signore a deciderlo, essi mai. Questa fede abbiamo noi smarrito e l’uomo non ha più alcun valore né per se stesso, né per gli altri. La vita è divenuta una cosa e come tale viene trattata. Questa è vera caduta in umanità. La cosificazione della vita è il peggiore di tutti i mali ed è anche la causa di tutti i misfatti contro l’uomo. Cosificato l’uomo, non c’è più alcun valore morale. È questo il motivo per cui la persona umana è considerata oggi alla stregua di un barattolo. Dopo essere stata sfruttata con ogni sorta di immoralità e di male, può essere gettata nel cestino della stessa morte.</p>
<p>I Domenica di Quaresima Anno C / IL SIGNORE ASCOLTÒ LA NOSTRA VOCE (Dt 26,4-10) / La storia è essenza della fede. Essa è fatta insieme da Dio e da uomini particolari, a favore però di tutta l’umanità. Dove non c’è storia operata da Dio e dall’uomo, da Dio per mezzo dell’uomo, lì non c’è vera fede. La storia è una serie di fatti e di parole attraverso i quali il Signore manifesta la sua verità, verità iniziale in cammino verso la verità tutta intera. Parole ed eventi dicono una verità essenziale, che è principio, compimento, fine di ogni altra verità: l’uomo è da Dio. È da Dio nell’atto della creazione, ma anche in quello della liberazione, della redenzione, del compimento della sua libertà. È da Dio per lo spirito, la materia, le cose dell’anima, quelle del corpo, del tempo, dell’eternità, in ogni manifestazione della sua vita sociale, civile, religiosa, economica, del presente e del futuro. Nell’autonomia da Dio l’uomo non è. Mai sarà. L’uomo è da Dio se è dalla sua Parola. Il rito dell’offerta delle primizie aveva questa finalità: oggi esistiamo come popolo, godiamo di questa bella terra, possiamo raccogliere questi frutti perché e finché siamo da Dio. Sarà così oggi, domani, sempre.</p>
<p>II Domenica di Quaresima Anno C / GLIELO ACCREDITÒ COME GIUSTIZIA (Gn 15,5-12.17-18) / Il Signore non solo benedice l'uomo che ha fede nella sua Parola, gli accredita anche ogni atto di fede come giustizia. Cioè: a causa della fede Dio si obbliga a compiere per giustizia ogni parola proferita. È grande il mistero della relazione con la quale Dio si vuole legare ad ogni uomo. Ad Abramo che chiede: "Come potrò sapere che ne avrò il possesso?", il Signore risponde stringendo con lui un'alleanza irrevocabile. Secondo l'uso del tempo, i contraenti passavano in mezzo a degli animali squartati in due, invocando su di essi la stessa sorte nel caso non avessero mantenuto fede alla parola data. In questa alleanza, poiché è il frutto di una promessa ed anche l'accreditamento come giustizia alla fede di Abramo, chi passa tra gli animali squartati è solo il Signore: "Ecco un forno fumante e una fiaccola ardente passarono in mezzo agli animali divisi". Passa il Signore, non passa Abramo. Si impegna il Signore in modo irrevocabile. Per sempre il Signore realizzerà con Abramo la parola pronunciata. Tanto è potente la fede dell'uomo: obbliga Dio a realizzare per giustizia quanto promesso.</p>
<p>III Domenica di Quaresima Anno C / HO OSSERVATO LA MISERIA DEL MIO POPOLO (Es 3,1-8.13-15) / Il nostro Dio è l’Invisibile presente che irrompe nella storia per mezzo di uomini visibili. Un uomo visibile vede l’invisibile Dio, Colui che è, che era e che viene in ogni tempo e in ogni luogo per dare compimento alla sua volontà, sempre avvolta di invisibilità, manifestata e rivelata però ad orecchio umano perché con voce umana la faccia giungere ad ogni cuore. La verità della fede è nella Parola annunziata, preannunziata, già proferita e che il Signore si accinge a compiere. Dio vuole liberare il suo popolo, donando vita alla sua Parola promessa ad Abramo, Isacco, Giacobbe. Chiama Mosè perché realizzi la sua volontà. Perché Mosè sia creduto, Dio lo accredita facendogli compiere segni e prodigi. Il segno è dato perché l’uomo presso il quale Mosè è mandato si apra alla fede e creda che dietro Mosè c’è il Signore Onnipotente, Liberatore, Dio, Creatore. La visibilità dei segni attesta l’Invisibilità di Colui che li compie, li attua. La fede non è nel segno, ma nella Parola accreditata dal segno. La Parola realizzata in ogni sua parte è il più grande segno per far crescere ed aumentare la nostra fede.</p>
<p>IV Domenica di Quaresima Anno C / NON CI FU PIÙ MANNA PER GLI ISRAELITI (Gs 5,9.10-12) / Il popolo del Signore entra nella Terra Promessa e la manna non cade più dal cielo. Ora i frutti della terra sono e saranno per il popolo la più grande tentazione. Poiché è la terra che li produce, il popolo è tentato a pensare che non ha più bisogno del suo Dio. A che mi serve Dio, se è la terra che dona spontaneamente i suoi raccolti? Non è il frutto della terra che dona la vita, come non era la manna che cadeva dal cielo che dava la vita. La vita era sempre nella Parola del Signore. Questa verità dovrà ricordarsi sempre il popolo di Dio se vorrà vivere. Si è compiuta la Parola della Promessa, ora deve compiersi la Parola dell’Alleanza. L’alleanza però è fatta di una duplice parola: di Dio e dell’uomo insieme. Dio si è impegnato ad essere il Dio invincibile, il Dio della vita del suo popolo, il popolo si è impegnato ad osservare tutta la Parola che il Signore ha scritto nella Legge. Ora la vita del popolo non è più solo sulla Parola di Dio, è anche sulla sua parola, sul suo sì proferito in assenso all’osservanza di tutta la Parola di Dio. Nel compimento di questo suo sì è ora la sua salvezza.</p>
<p>V Domenica di Quaresima Anno C / ECCO, FACCIO UNA COSA NUOVA (Is 43,16-21) / La novità di Dio è inimmaginabile. Nessuna realtà del passato, o del presente contiene in sé tutta l’opera di Dio, che è sempre sorprendente, piena di stupore, meraviglia, incanto. Ai figli di Israele che si misuravano sempre con il passato per comprendere il presente, il Signore dice: “Non ricordate più le cose passate, non pensate più alle cose antiche! Ecco, faccio una cosa nuova: proprio ora germoglia, non ve ne accorgete? Aprirò anche nel deserto una strada, immetterò fiumi nella steppa”. Il messaggio è chiaro: nulla è troppo difficile, o alto, nulla impossibile per il Signore. Un tempo ha liberato i loro padri facendo del mare un deserto, ora per far ritornare i prigionieri in Sion farà tutto il contrario: il deserto lo trasformerà in una distesa di acqua in modo che i figli di Israele possano ritornare in Sion agevolmente, senza affaticarsi, né stancarsi. Le categorie del passato non servono per stabilire cosa farà oggi il Signore. Con Dio dobbiamo abituarci a pensare in grande, ma soprattutto in un modo sempre nuovo. Come il Signore realizzerà ciò che è impossibile è il suo mistero.</p>
<p>Domenica delle Palme Anno C / IL SIGNORE MI HA APERTO L’ORECCHIO (Is 50,4-7) / Il Messia di Dio è colui che deve portare sulla terra tutta la volontà del Padre, volontà piena, perfetta, integra, totale. La deve anche vivere tutta e tutta consegnare una volta per sempre. Per questo Dio dona al suo Messia una lingua da iniziati, una lingua che sa ben dire le cose di Dio, le sue verità, non impacciata, non incerta, non confusionaria tra pensiero di Dio e pensiero dell’uomo. Lo fa parlando ogni mattina al suo orecchio, aprendolo all’ascolto della sua volontà, facendogli udire il suo vero pensiero, la sua vera Parola. Dio parla al suo Messia, il Messia di Dio non oppone resistenza, non si tira indietro. Quanto ascolta lo dice e lo vive in un modo singolare, particolare: nella grande sofferenza di chi è flagellato, di colui al quale viene strappata la barba, di chi viene sputato e insultato. Nessuno può sopportare questa ingiusta sofferenza se Dio non è con Lui. Dio lo assiste e Lui sopporta ogni cosa. Così il Messia di Dio non solo insegna agli uomini tutta la volontà del Padre, attesta loro che essa si può vivere, la si deve vivere anche a costo della propria vita.</p>
<p>Santissima Trinità Anno C / DALL’ETERNITÀ SONO STATA COSTITUITA (Pro 8,22-31) / La conoscenza che ogni cosa ha di sé è sì in sé, ma è in sé perché è fuori di sé, è in sé ma come dono che riceve da Dio, dal Signore che è il suo Creatore. Ogni uomo, se vuole conoscersi, lo può solo partendo dalla Sapienza eterna del Padre. Questa Sapienza eterna prima si rivela come Legge, via sulla quale l’uomo deve sempre camminare se vuole possedere la vera scienza di se stesso. Se si pone fuori di questa Legge l’uomo non si conosce, non sa chi è, perde il suo fine eterno, si smarrisce su sentieri di morte. Poi essa si rivela e si manifesta come Parola attuale di Dio che governa ogni azione degli uomini. È in questa Parola la verità di ogni uomo e questa Parola eterna è fuori di loro, non in loro. È alla luce di essa che ogni uomo dovrà sempre pensarsi, farsi, realizzarsi. Infine nel Nuovo Testamento la Sapienza Eterna si manifesta e si rivela come Verbo Eterno del Padre che si fa carne, viene ad abitare in mezzo a noi per darci la grazia e la verità. L’uomo è dalla Sapienza eterna del Padre, ma per essere se stesso deve sempre dimorare in essa e vivere per essa.</p>
<p>SS. Corpo e Sangue di Cristo Anno C / OFFRÌ PANE E VINO (Gn 14,18-20) / Melchisedek offriva al Dio Altissimo pane e vino e come suo sacerdote benedice Abramo. Nel Salmo 109 è detto che il Messia non solo sarà re, ma anche sacerdote, ma non alla maniera di Aronne, bensì alla maniera di Melchisedek. Il Messia di Dio eserciterà un altro sacerdozio, differente per modalità e sostanza da quello esercitato da Aronne e dai suoi figli. Il Messia non offrirà a Dio sangue di animali, gli offrirà il pane e il vino, come segno sacramentale dell’offerta del suo corpo e del suo sangue. È impossibile ancora pensare all’Eucaristia da queste semplici parole. Invece appare in tutta evidenza il cambiamento del culto antico: il Messia di Dio è anche sacerdote, novità assoluta in tutta la Scrittura, dal momento che il sacerdozio era riservato solo ai discendenti di Aronne. Finisce il sacerdozio per discendenza da Aronne e quello che offriva a Dio sangue di tori e di vitelli. Con il Messia di Dio entriamo nel nuovo assoluto. Quale sarà questa novità assoluta solo la si potrà conoscere nel suo compimento e il compimento è nel Cenacolo e sulla croce.</p>
<p>XI Domenica del Tempo Ordinario Anno C / TU SEI QUELL’UOMO! (2Sam 12,7-10.13) / Ogni uomo ha tanta capacità e intelligenza di vedere, giudicare, sanzionare il peccato dei suoi fratelli, mentre con altrettanta facilità e disinvoltura oscura la sua coscienza dinanzi ai suoi misfatti. La via per conoscere i nostri peccati c’è: prendere la Legge del Signore ed esaminare alla sua luce i nostri atti. Per questo però occorre tanta umiltà, tanto timore del Signore, tanta volontà di essere giusti, di camminare nei Comandamenti di Dio. Se questo desiderio in noi viene meno, la durezza del cuore nasconde nel suo abisso il nostro peccato e noi viviamo di sola ipocrisia. Davide è stato abile nel nascondere il suo peccato di adulterio con una serie di omicidi in battaglia. Si è pentito solo dopo che il Signore per mezzo del profeta gli ha svelato i suoi errori. Nel pentimento ha avuto il perdono, le conseguenze del suo peccato furono però amare per tutta la sua vita. Il Signore perdona il peccato, ma non abolisce mai le conseguenze che esso genera e produce nella storia. Le conseguenze le dobbiamo espiare noi nella grande sofferenza e nel grande dolore.</p>
<p>Natività di San Giovanni Battista – Solennità / IL SIGNORE DAL SENO MATERNO MI HA CHIAMATO (Is 49,1-6) / Il mistero della salvezza non è mai forza immanente all’uomo, non viene cioè né dal suo cuore, né dalla sua volontà. La trascendenza della salvezza è il suo stesso mistero ed essa trova la sua origine nella sola volontà di Dio. È Dio che dall’eternità ha scelto l’Incarnazione del suo Verbo, il suo Figlio Unigenito, come unica e sola via per la redenzione dell’umanità caduta sotto il peso del peccato e della morte. Ma è sempre e solo Dio che dall’eternità ha scelto e chiama coloro che devono essere i collaboratori del suo Figlio Unigenito o nell’annunziare Lui che deve venire, o nel donarlo già venuto. Dall’eternità Dio vede, sceglie, crea, chiama, invia, scende con la sua Parola, o con il suo Santo Spirito e queste persone, uomini e donne, sono pronte a vivere la missione loro affidata. Giovanni il Battista è una di queste persone scelte da Dio dall’eternità per essere il Precursore del Redentore, per andare innanzi a Lui e preparare i cuori ad accoglierlo come il loro unico e solo Messia, come il Salvatore promesso e atteso da tanti secoli, come il Redentore dell’umanità.</p>
<p>XIII Domenica T. O. Anno C / SAI BENE COSA HO FATTO DI TE (1Re 19,16.19-21) / Elia è profeta del Dio vivente. Riceve l’ordine di chiamare Eliseo perché divenga profeta dopo di lui. Si reca dall’uomo, gli getta addosso il suo mantello. È un gesto che indica vera chiamata. Lo attesta il fatto che: “Quegli lasciò i buoi e corse dietro Elia, dicendogli: andrò a baciare mio padre e mia madre, poi ti seguirò”. La risposta di Elia non è meno perfetta: “Va’ e torna, perché sai bene che cosa ho fatto di te”. La vocazione è un dono di Dio, una sua chiamata, ma essa va anche suscitata da quanti già sono al servizio del Signore. Se manca la loro opera, molti mai potranno conoscere qual è la volontà di Dio sulla loro vita, mai potranno lasciare ogni cosa e porsi sulla nuova via che il Signore ha tracciato e traccia per loro. La voce umana è necessaria. Essa è la via ordinaria per chiamare altre persone al compimento di una particolare missione di salvezza a beneficio di ogni anima. Senza la voce umana, molte vocazioni non sono conosciute e la responsabilità è di coloro che non hanno dato a Dio la loro voce per chiamare altri uomini e donne alla sequela.</p>
<p>XIV Domenica T. O. Anno C / IN GERUSALEMME SARETE CONSOLATI (Is 66,10-14) / Il popolo di Dio era finito in esilio non per la potenza del nemico, non per la sua supremazia nell’arte della guerra, bensì perché il Signore era in collera con esso, a causa dell’alleanza trasgredita, dei Comandamenti non osservati, del disprezzo che il popolo aveva fatto della sua alleanza. L’esilio era per il Signore la sola via giusta attraverso la quale il suo popolo sarebbe potuto entrare in un sano ravvedimento, in una fruttuosa opera di conversione, in un ritorno alla fede antica, a quella giurata ai piedi del Sinai, quando promise di osservare tutte le parole che il Signore aveva scritto sulle tavole di pietra. Ora cosa annunzia il Signore al suo popolo per mezzo del profeta? Una cosa inaudita, impensabile a quei tempi: ha deciso di essere nuovamente il Dio del suo popolo, a motivo della decisione del popolo di essere nuovamente del suo Signore. Dio aveva stabilito di ridare al popolo la sua Patria e la sua città: Gerusalemme. Il popolo sarà consolato in Gerusalemme. Vi ritornerà da ricco, nell’abbondanza, poiché il Signore ha anche deciso di far confluire lì la ricchezza dei popoli.</p>
<p>XV Domenica T. O. Anno C / SCRITTI IN QUESTO LIBRO DELLA LEGGE (Dt 30,10-14) / La sostituzione del pensiero dell’uomo con la volontà di Dio è assai facile. Come fare per non cadere in questo tranello e insidia di satana? Bisogna sempre partire dalla Parola di Dio scritta, che è pubblica e può essere da tutti controllata, verificata, esaminata. Può essere anche interpretata, ma ogni interpretazione mai potrà rinnegare lo “spirito” contenuto in essa. Lo scritto è fuori del cuore dell’uomo, fuori della sua mente, della sua volontà. Nessuno mai può appellarsi alla propria coscienza per andare contro lo scritto. È sempre sullo scritto che la coscienza va modellata, aggiornata, verificata, formata. Se partiamo dallo scritto e chiediamo a Dio che ci dia l’intelligenza di comprenderlo bene, il Signore dal cielo ci illuminerà con la luce della sua sapienza e della sua saggezza e noi potremo sempre conoscere in pienezza di verità ciò che Lui vuole da noi. Senza lo scritto c’è una sola via che si intraprenderà sempre: il relativismo e il soggettivismo, nei quali ognuno dice ciò che vuole della volontà di Dio, ma in evidente contrasto con quanto il Signore ha rivelato. </p>
<p>XVI Domenica T. O. Anno C / TORNERÒ DA TE FRA UN ANNO A QUESTA DATA (Gn 18,1-10) / Oggi Abramo accoglie Dio sotto la sua tenda. Dio accoglie Abramo nella sua grande misericordia. Abramo si dona da fare per servire bene il Signore, il Signore anche Lui è venuto per fare del bene ad Abramo. Abramo dona al Signore del cibo. Il Signore dona ad Abramo un figlio: “Tornerò da te fra un anno a questa data e allora Sara, tua moglie, avrà un figlio”. Queste parole possono essere compiute solo da Dio, poiché noi sappiamo che Sara era sterile ed Abramo ormai assai avanzato negli anni. Dio è capace di attuare ogni sua promessa. Nessuna condizione umana potrà mai opporsi alla sua parola. La salvezza non si compie per un puro processo della natura umana; avviene per purissima grazia dell’Onnipotente Signore. Che sia solo grazia di Dio lo attesta il fatto che la natura umana è nell’assoluta incapacità di fare qualcosa. Solo Dio può rendere fecondo un grembo sterile e per di più assai avanzato negli anni. Tutto nella salvezza è per dono del Signore, che precede ogni opera umana, anche se poi il dono di Dio suppone e richiede ogni opera umana.</p>
<p>XVII Domenica T. O. Anno C / TUTTO IL MALE DI CUI È GIUNTO IL GRIDO FINO A ME (Gn 18,20-21.23-32) / Il peccato dell’uomo grida senza sosta e smette di alzare la sua voce verso il cielo solo quando il Signore discende, viene a vedere, opera la sua giustizia che è sempre governata dalla sua infinita ed eterna misericordia. Il grido del male che giunge fino al trono di Dio è il segno che la creazione mai si saprà sottomettere al peccato dell’uomo. Infatti non è l’uomo che grida, è il suo peccato, la sua ingiustizia, la sua frode, i suoi inganni. L’uomo mai potrà pensare che forza, sopruso, concupiscenza, arroganza siano le sole leggi del governo del mondo. Ogni peccato che l’uomo fa è un grido che si innalza a Dio contro di lui. Il peccato di Sodoma grida. Il Signore scende per vedere. Decide di distruggere la città peccatrice. Abramo intercede affinché il giusto non sia ucciso assieme all’empio. Sodoma è distrutta, ma il giusto Lot e la sua famiglia sono posti in salvo. Grida il peccato vendetta. Ma grida anche il giusto e chiede pietà. Il Signore ascolta la voce del giusto e concede il perdono in vista del pentimento, della conversione, del ritorno nella verità e nella santità.</p>
<p>XVIII Domenica T. O. Anno C / ANCHE QUESTO È VANITÀ (Qo 1,2; 2,21-23) / Azioni, occupazioni, opere, pensieri, idee, progetti, desideri, tutto di noi è vero, se è buono; è buono se è posto nella verità di Dio, nell’osservanza cioè dei Comandamenti. Nulla perde di valore se tutto si opera all’interno e nel quadro della Legge. Tutto invece svanisce, perde di senso e di significato se viene fatto al di fuori e contro i Comandamenti. Il Qoelet constata che quasi tutte le opere, i pensieri, i desideri dell’uomo sono posti fuori dei Comandamenti, contro la legge della verità e dell’amore, senza la santità che ogni cosa deve avere. La vanità è cosa senza frutto, senza futuro, senza presente, che muore nel momento in cui nasce. È l’inconsistenza, il vuoto, la nullità. Come inseguire il vento è opera persa, così è di ogni cosa che l’uomo fa fuori dei Comandamenti. È un’opera morta, lavoro inutile. Il Qoelet non è un pessimista, un disfattista, un disilluso e disincantato dalla realtà quotidiana. È invece un realista. Egli vede la purissima realtà delle cose e la dice, perché nessuno si illuda di edificare sul solido, mentre in realtà sta costruendo sul vuoto.</p>
<p>XIX Domenica T.O. Anno C / LA NOTTE DELLA LIBERAZIONE (Sap 18,3.6-9) / La vita dell’uomo è un cammino che dalla terra della schiavitù del peccato dovrà condurre alla libertà piena e totale. Perché questo viaggio si compia sono necessarie due cose: l’opera di Dio e quella dell’uomo. L’opera di Dio non solo è liberazione dal male sotto tutte le sue forme, è anche guida perenne, costante indicazione della via da seguire. I figli di Israele non solo furono liberati dalla dura schiavitù del Faraone, furono anche accompagnati dal Signore per tutto il loro lunghissimo viaggio di quarant’anni. Occorre anche l’opera dell’uomo e questa è purissima comunione. Senza comunione reale di vita e non solo spirituale nessun percorso sarà mai possibile. La strada si fa insieme, comunitariamente, divenendo tutti un solo corpo, una sola vita. In questo cammino di comunione la vita dell’uno diventa vita dell’altro, i bene degli uni beni degli altri, ma anche i pericoli e le difficoltà degli uni pericoli e difficoltà degli altri. Dio mette sempre la sua opera. Non sempre la mette l’uomo ed allora il cammino fallisce, perché nulla può fare Dio dove manca l’opera dell’uomo.</p>
<p>XX Domenica T.O. Anno C / SI METTA A MORTE QUEST’UOMO (Ger 38, 4-6.8-10) / Chi deve fare risuonare in mezzo al popolo del Signore la verità della Parola di Dio sono i profeti. In un mondo di tenebra essi devono essere luce, in mezzo ad un popolo che confida nei suoi pensieri, essi devono mostrare quali sono veramente i pensieri di Dio. Nasce l’opposizione, la persecuzione, la condanna. Un popolo infedele, edificato su una religiosità senza verità, difficilmente riconoscerà i suoi misfatti, mai rinuncerà alle trasgressioni della Parola del Signore. Geremia, più di ogni altro, visse questo contrasto. È come se tutto il popolo gli si fosse rivoltato contro. Viene accusato di disfattismo, di sfiduciare i guerrieri, di voler consegnare Gerusalemme al nemico e per questo viene calato in una cisterna piena di fango. Ma il Signore che glielo aveva detto: “Ti muoveranno guerra, ma non ti vinceranno”, suscitò verso di lui la pietà di un funzionario del re, di un estraneo, un Etiope, e così fu liberato: “Prendi con te da qui tre uomini e fa’ risalire il profeta Geremia dalla cisterna prima che muoia”. Di tutti si serve il Signore per salvare i suoi servi fedeli, i profeti.</p>
<p>XXI Domenica T.O. Anno C / TUTTI I POPOLI E TUTTE LE LINGUE (Is 66,18-21) / Il Dio che è Signore dei figli di Israele è anche il Dio Creatore del cielo, della terra, di ogni uomo. È il solo Dio. È l’unico Creatore e Signore. Chi deve far conoscere il vero Dio ad ogni uomo sono proprio i figli di Abramo. Figlio di Abramo è Gesù. In Lui Dio ha posto la benedizione per tutti i popoli. Figli di Abramo sono anche i primi inviati da Cristo Gesù a tutte le genti. La salvezza viene dai Giudei. Per questo noi tutti dobbiamo essere loro riconoscenti e pregare ogni giorno perché il dono che viene a noi attraverso di loro, per la nostra preghiera si riversi anche su di essi. La seconda verità non è meno sorprendente della prima. Anche tra le genti Dio prenderà sacerdoti e leviti. Questa verità solo Dio avrebbe potuto rivelarla. Un figlio di Israele mai avrebbe potuto solamente immaginare una simile cosa. Il Dio vero è uno solo. Il Dio di Abramo. Il Dio vero è il Creatore di ogni uomo. Questa verità deve essere annunziata a tutti i popoli, a tutte le genti. Tutte le genti sono chiamate ad offrire all’unico vero Dio il vero culto, attraverso il vero sacerdozio.</p>
<p>XXII Domenica T.O. Anno C / UNA MENTE SAGGIA MEDITA LE PARABOLE (Sir 3,17-18.20.28-29) / La meditazione degli insegnamenti ricevuti è via di vera crescita in ogni sapienza. Eccone alcuni “Figlio, nella tua attività sii modesto, sarai amato dall’uomo gradito a Dio”. La modestia è virtù essenziale nella vita. Con essa si fa ogni cosa a misura della propria umanità portatrice di un dono di Dio. “Quanto più sei grande, tanto più umiliati; così troverai grazia davanti al Signore; perché dagli umili egli è glorificato”. Con l’umiltà si riconosce che tutto è dono di Dio e si lascia che l’altro viva tutto intero il suo dono. Di questa umiltà si compiace il Signore. “Una mente saggia medita le parabole, un orecchio attento è quanto desidera il saggio”. La saggezza non viene da noi. Viene dall’insegnamento e dalla meditazione di quanto ascoltato. Chi si rifiuta di ascoltare, chi smette di meditare, è semplicemente uno stolto. “L’acqua spegne un fuoco acceso, l’elemosina espia è peccati”. Simile all’acqua l’elemosina spegne il fuoco dell’inferno per chi la compie. Sapendo questo, ogni uomo sa come aprire le porte del Paradiso e chiudere quelle della perdizione eterna.</p>
<p>XXIII Domenica T.O. Anno C / SALVATI PER MEZZO DELLA SAPIENZA (Sap 9,13-18) / “Quale uomo può conoscere il volere di Dio? Chi può immaginare cosa vuole il Signore?”. Queste parole non valgono per l’uomo dopo il peccato originale che in qualche modo ha come oscurato nella coscienza e nel cuore la volontà del Signore; valgono anche e soprattutto prima dello stesso peccato iniziale. Anche prima di quella trasgressione l’uomo era per se stesso e in se stesso incapace di conoscere il volere del Signore. È stato il Signore a rivelarglielo, a farlo sentire al suo orecchio. Glielo ha fatto udire, perché non potesse mai dire a Dio: “Ho immaginato che questo fosse a Te gradito”. La sapienza attraverso la quale il Signore ci ammaestra, ci salva, ci redime è esterna all’uomo. È esterna, perché quella interna, non è sufficiente. Quella interna porta l’uomo ad immaginare anche il male come cosa gradita a Dio. Quella esterna è pubblica, universale, vale per oggi e per sempre, in ogni circostanza della vita. Con questa ognuno si può confrontare, può verificare l’intera sua esistenza. La sapienza pubblica è la sola nostra unica salvezza nel tempo e nell’eternità.</p>
<p>XXIV Domenica T.O. Anno C / SI SON FATTI UN VITELLO DI METALLO FUSO (Es 32,7-11.13-14) / Mentre Mosè è sul monte presso Dio, il popolo si fa un vitello di metallo fuso, gli si prostra e lo adora come il Dio che lo aveva fatto uscire dal paese d’Egitto. Il proposito del Signore è di distruzione dei figli di Israele. Mosè prega perché il Signore conceda il perdono al popolo che aveva peccato, ricordandogli che il dono della terra non dipende dalla sua santità, ma dalla promessa che Lui ha fatto ad Abramo. L’adempimento della promessa non può essere soggetta né alla santità, né al peccato. La promessa va adempiuta perché sua Parola. Questa però riguarda solo il dono della terra. Il possesso di essa non è più sulla Parola della promessa, ma sull’Alleanza giurata al Sinai e l’Alleanza è stata fatta sulla base di un duplice impegno: di Dio e del popolo. Dipendendo il dono della terra solo dalla promessa, “Il Signore abbandonò il proposito di nuocere al suo popolo”. La salvezza ora non è più su una parola unilaterale di Dio, bensì sull’Alleanza e questa è fatta di una doppia parola: di Dio e dell’uomo. la fedeltà è di Dio, deve essere anche dell’uomo.</p>
<p>XXV Domenica T. O. Anno C / VOI CHE CALPESTATE IL POVERO (Am 8,4-7) / La verità della nostra fede è nella piena osservanza dei Comandamenti. La sua santità è invece attestata dall’amore che abbiamo verso il povero, il forestiero, il derelitto. Amos, profeta del Dio vivente, vede un popolo oppresso dal furto, dalla frode, dall’inganno, dai prezzi esagerati e sproporzionati, che costringevano alla miseria, se non addirittura alla schiavitù. Nella relazione commerciale, che è universale, spesso si nascondono i più grandi misfatti. La frode, l’inganno, il furto attraverso la via legale del commercio è grande piaga che genera miseria e morte. Ognuno può scegliere di arricchirsi sulle spalle dei poveri e dei deboli, può anche optare di privare il bisognoso della sua dignità, ma Amos avverte i fautori del male che sopra ogni loro azione disonesta veglia il Signore: “Il Signore lo giura per il vanto di Giacobbe: certo non dimenticherò mai le loro opere”. Il furto non rientra nella giustizia con il solo pentimento. Vi ritorna con la restituzione fino all’ultimo spicciolo di quanto è stato defraudato, tolto, estorto, rapito anche con inganno e scaltrezza.</p>
<p>XXVI Domenica T. O. Anno C / DELLA ROVINA DI GIUSEPPE NON SI PREOCCUPANO (Am 6,1.4-7) / Ognuno è dalla vita degli altri sia per lo spirito che per la materia. Se una fonte di vita va in rovina, priverà di qualcosa di essenziale il mondo intero. Una porzione di società che si lascia conquistare dal peccato provoca effetti nefasti anche sull’altra. Il peccato uccide e rovina non solo chi lo compie, ma anche quanti cadono sotto il suo influsso. Questa verità annunzia Amos: “Perciò andranno in esilio in testa ai deportati e cesserà l’orgia dei buontemponi”. Le conseguenze di morte non sono mai una punizione inflitta da Dio. Sono solo frutto del male che l’uomo ha posto nel seno del suo corpo, ma anche della società. Il peccato non è mai fonte di benedizione, è sempre di maledizione. Chi ama l’uomo, una cosa sola deve fare: non peccare. Nel peccato non c’è bisogno di un intervento diretto di Dio. Esso è già morte e distruzione. È cancro del singolo che distrugge l’intera società. Questa è la verità che oggi Amos annunzia al suo popolo da parte del Signore e l’annunzia proprio a quei peccatori gaudenti che pensavano di sfuggire alle conseguenze del loro male.</p>
<p>XXVII Domenica T. O. Anno C / SOCCOMBE COLUI CHE NON HA L’ANIMO RETTO (Ab 1,2-3; 2,2-4) / La forza di un uomo è la sua fede nella Parola del Signore che si compie contro ogni evidenza della storia. Dopo che Dio ha parlato, bisogna solo sapere attendere e tutto si compirà, anche se non conosciamo né il come, né il quando, né il dove. Abacuc vorrebbe che Dio manifestasse all’istante la sua onnipotenza. Vorrebbe che facesse giustizia contro tutti i malvagi della terra. Il Signore gli risponde rimandandolo alla fede: “Scrivi la visione e incidila bene sulle tavolette perché la si legga speditamente. È una visione che attesta un termine, parla di una scadenza e non mentisce: se indugia, attendila, perché certo verrà e non tarderà”. Quanto il Signore dice, lo compie, non però secondo la fretta dell’uomo, bensì secondo il mistero della sua eternità. Il Signore dice oggi ad Abacuc: “Ecco, soccombe colui che non ha l’animo retto, mentre il giusto vivrà per la sua fede”. Il giusto resti ancorato nella sua fede nella Parola di Dio. È in questa sua fedeltà la sua vita. Forte di questa verità il giusto persevera nella giustizia senza lasciarsi tentare dal male che divora il mondo.</p>
<p>XXVIII Domenica T. O. Anno C / TORNÒ CON TUTTO IL SEGUITO DALL’UOMO DI DIO (2Re 5,14-17) / Eliseo ha indicato a Naaman la via della guarigione dalla lebbra. Questi “scese e si lavò nel Giordano sette volte, secondo la parola dell’uomo di Dio, e la sua carne ridivenne come la carne di un giovinetto: egli era guarito”. Sanato dalla lebbra del corpo ed anche da quella dello spirito che è l’idolatria, decide di essere anche lui adoratore di quest’unico e solo Dio: “Ebbene, ora so che non c’è Dio su tutta la terra se non in Israele”. La guarigione è perfetta nel corpo, nell’anima, nello spirito. Lui è ora un altro uomo, completamente nuovo. Quest’uomo sa anche che Dio opera tramite i suoi strumenti umani, mediatori necessari perché Lui manifesti la sua gloria. Anche questi strumenti Lui vuole onorare, ricompensare: “Ora accetta un dono dal suo servo”. Lo strumento umano sa però che lui è servo del suo Signore ed è sempre e solo il suo Signore che lo ricompenserà sulla terra e nei cieli: “Per la vita del Signore, alla cui presenza io sto, non lo prenderò”. La mia ricompensa è già il servizio reso al Signore. Il Signore che io servo mi dona quanto mi è necessario per vivere.</p>
<p>XXIX Domenica T. O. Anno C / CON IN MANO IL BASTONE DI DIO (Es 17,8-13) / La vita sulla terra si vive nella volontà di Dio attraverso una comunione mirabile di preghiera e di azione. Il Signore comanda l’azione per mezzo di Mosè: “Mosè disse a Giosuè: Scegli per noi alcuni uomini ed esci in battaglia contro Amalek”. Dio si lascia invocare dal suo servo Mosè: “Domani io starò ritto sulla cima del colle con in mano il bastone di Dio”. Azione e preghiera devono essere una cosa sola. Se la comunione viene sospesa per qualsiasi motivo, si sospende anche il compimento della volontà di Dio: “Quando Mosè alzava le mani, Israele era il più forte, ma quando le lasciava cadere, era più forte Amalek”. Perché questa comunione mai si interrompa, è necessario l’aiuto di altre persone: “Poiché Mosè sentiva pesare le mani dalla stanchezza, presero una pietra, la collocarono sotto di lui ed egli vi sedette, mentre Aronne e Cur, uno da una parte e l'altro dall'altra, sostenevano le sue mani. Così le sue mani rimasero ferme fino al tramonto del sole”. La comunione è perfetta ed anche la vittoria: “Giosuè sconfisse Amalek e il suo popolo passandoli poi a fil di spada”. Ha vinto però non Mosè, non Giosuè, ma la comunione con Dio e tra gli uomini.</p>
<p>XXX Domenica T. O. Anno C / CHI VENERA DIO SARÀ ACCOLTO CON BENEVOLENZA (Sir 35,12-14.16-18) / Venera il Signore chi pratica la Legge, chi osserva l’Alleanza, chi fa dei Comandamenti la sua stessa vita, chi sceglie la Parola di Dio per sua casa e sua dimora. La venerazione di Dio diviene misericordia, benevolenza, pietà, compassione verso il povero, che è anche il forestiero, il pellegrino, lo straniero, il profugo, l’immigrato, colui che non ha nulla in questo mondo, perché Dio lo ha affidato alla nostra commiserazione, pietà, benevolenza. Affidando il povero nelle mani della misericordia e carità dell’uomo è come se Dio stesso si mettesse nelle nostre mani. Se l’uomo non venera il povero, non venera neanche il Signore. Il povero è la prova visibile, tangibile della verità della nostra adorazione per il Signore. Se il povero è disprezzato, disprezzato è il Signore. Se il forestiero è trascurato, trascurato è il Signore. Se l’immigrato è maltrattato, maltrattato è il Signore. Venera Dio chi venera il povero, l’umile, il semplice. Costui può veramente pregare Dio, il quale ascolterà sempre la sua preghiera e dal cielo esaudirà ogni sua richiesta.</p>
<p>XXXI Domenica T. O. Anno C / NULLA DISPREZZI DI QUANTO HAI CREATO (Sap 11,22-12,3) / Man mano che cammina con il suo popolo, il Signore si rivela e si manifesta nella sua essenza più pura. Egli è carità, compassione, amore, perdono, misericordia, riconciliazione, offerta di pace. Dio cammina sempre con un uomo storico, che spesso è rozzo, appena abbozzato nella sua umanità. Egli prende quest’uomo lacerato nel suo intimo e lo conduce nella pienezza della sua verità e santità. Dio vede ogni uomo bisognoso di misericordia e di perdono. Anche il vero adoratore di Dio deve vedere tutti gli uomini bisognosi di carità e di compassione. Con il Libro della Sapienza finisce un’epoca, ne inizia un’altra: Dio ha mostrato agli uomini il suo vero volto: non il volto che interviene per punire, ma quello che attende che gli uomini si pentano, si convertano, si aprano alla fede più pura e più santa in Lui. Quello che sa e vuole educare in vista della salvezza. Quello che sarà tutto manifestato sulla croce, quando lo stesso Dio darà il suo Figlio Unigenito per la salvezza dei peccatori, di quanti cioè sono empi e nemici della giustizia e della verità.</p>
<p>XXXII Domenica T. O. Anno C / CI RISUSCITERÀ A VITA NUOVA ED ETERNA (1Mac 7,1-2.9-14) / Con la carità la vita è donata interamente per la salvezza del mondo. Questa verità nel cuore si trasforma in forza irresistibile che ci sostiene in ogni prova. La carità da sola non basta, occorre la speranza e questa è la certezza che ogni vita offerta a Dio non solo viene custodita in uno scrigno eterno nel cielo, quanto anche alla fine dei giorni, essa ci sarà ridonata, ma in una maniera divina, cioè trasformata tutta in luce e in spirito: “Tu, o scellerato, ci elimini dalla vita presente, ma il re del mondo, dopo che saremo morti per le sue leggi, ci risusciterà a vita nuova ed eterna”. Il linguaggio è ancora quello dell’Antico Testamento, il cuore non è stato ancora santificato dalla contemplazione di Gesù in croce, ma la verità della risurrezione comincia ad essere forza irresistibile che spinge al martirio pur di non trasgredire la legge di Dio. È Cristo Gesù il compimento totale, pieno, perfetto del cuore, della mente, dello spirito, dell’anima, della bocca di ogni fedele discepolo del Signore. Tutto è incompleto senza Cristo, anche se la verità comincia a farsi strada nel cuore dell’uomo.</p>
<p>XXXIII Domenica T.O. Anno C / IL GIORNO ROVENTE COME UN FORNO (Ml 3,19-20) / Il giusto giudizio di Dio è verità assoluta ed universale. Un giorno tutti dovremo presentarci dinanzi all’unico Dio e Signore per rendere conto delle opere da noi compiute mentre eravamo nel corpo, sia in bene che in male. Sarà questo un giorno tremendo, perché il giudizio non è di assoluzione o di approvazione, può essere anche di riprovazione e di condanna eterna. Malachia lo grida con forza a tutti coloro che dicono che bene e male sono la stessa cosa presso il Signore: “Ecco, sta per venire il giorno rovente come un forno”. Ogni anima nel giudizio particolare sarà infornata in esso. Se è avvolta dal peccato, brucerà come paglia per l’eternità. Chi non crede in questa verità spesso è proprio il cristiano. La sua non fede trascina in perdizione il mondo intero, perché lo giustifica in ogni suo peccato. Quanto differente è invece la sorte dei giusti: “Per voi invece, cultori del mio nome, sorgerà con raggi benefici il sole di giustizia”. Anche questa parola spesso non è creduta dal cristiano. Chi crede in essa taglia netto con il male e si dona totalmente al bene, pieno di gioia e di dolce speranza.</p>
<p>Nostro Signore Gesù Cristo Re dell’Universo Anno C / TU PASCERAI ISRAELE MIO POPOLO (2Sam 5,1-3) / Davide è stato scelto da Dio come re del suo popolo. Fu consacrato da Samuele in Betlemme. Questo non basta per essere il re di Israele. È necessario che anche il popolo lo scelga e lo acclami come suo vero re. Questo evento ci insegna due verità: è sempre Dio che deve manifestare la sua volontà in ogni cosa; il popolo deve accogliere la volontà di Dio ed attuarla. Se tutto non avviene per volontà di Dio, è segno che l’uomo si è sostituito al suo Signore. Siamo nell’idolatria. Altra grande verità è questa: dalla profezia successiva viene annunziato che il Messia di Dio nascerà da Davide. Un suo figlio sarà l’Unto del Signore. Essere figlio di Davide in nessun modo significa dover essere Messia alla maniera di Davide. Anche in questo caso è sempre la volontà di Dio che deve stabilire ogni cosa. La Parola di Dio profetizza che il Messia sarà un figlio di Davide, la stessa volontà di Dio, nelle successive profezie, annunzierà che il Messia non sarà alla maniera di Davide, sarà invece alla maniera del Servo Sofferente del Signore. È l’abisso infinito.</p>
<p>Prima Domenica di Avvento Anno A / EGLI SARÀ GIUDICE FRA LE GENTI (Is 2,1-5) / La venuta del Messia di Dio porterà sulla nostra terra un radicale cambiamento: si passerà dalla particolarità all’universalità, dalla chiusura nel proprio mondo religioso all’accoglienza dell’unica verità e della sola Legge che dona santità ai giorni dell’uomo sulla terra. Al Dio che il Messia del Signore annunzierà sarà conversione anche tra quanti non sono figli di Abramo. Molti popoli riconosceranno come unica verità di salvezza la Parola del Messia di Dio. Questa Parola dividerà l’egoismo dalla carità, la giustizia dall’ingiustizia, la santità dal peccato, la bontà dalla malvagità. La Parola che il Messia di Dio porterà sulla nostra terra cambierà i cuori e dall’odio li farà passare all’amore. Questo miracolo si compie se ogni uomo che accoglie questa Parola la trasforma in sua vita e la trasmette con le parole e con le opere, in modo che ogni altro uomo possa innamorarsi dell’universalità e della forza di cambiamento dei cuori che è nella Parola dell’Unto di Dio. Questo prodigio universale è affidato alla nostra bocca, al nostro cuore, alla nostra vita.</p>
<p>Seconda Domenica di Avvento Anno A / UN GERMOGLIO SPUNTERÀ DAL TRONCO DI IESSE (Is 11,1-10) / Il Messia che verrà nascerà dalla stirpe di Davide e su di Lui si poserà lo Spirito del Signore che è Spirito di sapienza, intelligenza, consiglio, fortezza, conoscenza, timore del Signore. Egli non si comporterà come tutti i re che sono succeduti a Davide. Il Messia di Dio sarà un uomo tutto pervaso di verità e di giustizia, di equità e di sano e santo discernimento. La verità sarà a fondamento del diritto e di ogni sua decisione. Dove non c’è verità, lì non c’è neanche diritto. La falsità è madre di ogni ingiustizia e c’è sempre ingiustizia dove non regna la verità nel cuore e nella mente. Il Messia di Dio è anche uomo forte. La verità senza fortezza non serve e neanche la fortezza senza verità. La verità non viene però dall’uomo, discende dal cielo, è dono di Dio. La verità vissuta ha un nome nuovo: giustizia. Il cammino nella giustizia si chiama fedeltà. Il Messia di Dio è uomo diverso da ogni altro uomo. Egli è uomo tutto intento a mostrare agli uomini la via della salvezza che è interamente nella Parola e nelle sue opere a favore degli uomini. È questo il virgulto che spunterà dal tronco di Iesse.</p>
<p>Terza Domenica di Avvento Anno A / ALLORA LO ZOPPO SALTERÀ COME UN CERVO (Is 35,1-6.8.10) / Quando l’ombra della distruzione, della fine, della stessa morte sembra ormai avvolgere ogni cosa, ecco che imperiosa risuona la Parola del Signore in mezzo al suo popolo: “Dite agli smarriti di cuore: Coraggio! Non temete; ecco il vostro Dio, giunge la vendetta, la ricompensa divina. Egli viene a salvarvi”. Dio non solo è il Creatore, il Signore dell’uomo, è anche il suo Salvatore potente. La nostra salvezza è voluta tenacemente dal nostro Dio ed essa è attuata con divina ed eterna pazienza. Il Signore manifesta la sua presenza facendo ritornare dall’esilio proprio quelle persone incapaci di intraprendere un qualsiasi viaggio: “Allora si apriranno gli occhi dei ciechi e si schiuderanno gli orecchi dei sordi. Allora lo zoppo salterà come un cervo, griderà di gioia la lingua del muto”. Non solo Dio metterà queste persone in condizioni di poter viaggiare e fare ritorno in Gerusalemme, anche la strada sarà appianata da Lui perché il viaggio sia senza pericoli: “Ci sarà una strada appianata e la si chiamerà “Via santa”, su di essa ritorneranno i riscattati dal Signore e verranno in Sion con giubilo”.</p>
<p>Quarta Domenica di Avvento Anno A / ECCO: LA VERGINE CONCEPIRÀ E PARTORIRÀ UN FIGLIO (Is 7,10-14) / Acaz si rifiuta di chiedere un segno. Dio però glielo dona ugualmente, ma in un modo arcano, misterioso: “Ecco: la vergine concepirà e partorirà un figlio, che chiamerà Emmanuele: Dio–con–noi”. Nel loro compimento immediato, anche se noi non conosciamo le esatte circostanze, queste parole sono un vero segno per l'empio re, il quale avrebbe dovuto convincersi che solo il Dio dei Padri è Dio e nessun altro, perché solo Lui ha in mano le chiavi della vita e della storia. Nel loro significato pieno, di mistero totale, annunziano l’altro grande evento: il concepimento e il parto della Vergine Maria. Nel senso pieno “Emmanuele, Dio–con–noi”, non significa solamente un nome e una presenza, la presenza del Dio di Israele in mezzo al suo popolo, nel senso pieno il Dio–con–noi è il Dio che si fa uno di noi, che assume la nostra stessa carne e da vero Dio si fa vero uomo, nell’unità della sola ed unica Persona divina del Figlio Unigenito del Padre. Il senso pieno solo nel suo compimento lo possiamo comprendere e solo lo Spirito Santo può dirci, rivelarci quando esso si compie.</p>
<p>Santa Famiglia di Gesù, Maria e Giuseppe / CHI ONORA IL PADRE ESPIA I PECCATI (Sir 3,2-6.12-14) / L’uomo, nella sua superbia, sta abolendo l’ordine costituito dal Signore in ogni settore della sua esistenza. Così facendo si apre una sola via: la morte dell’intera società, perché muore la vera umanità così come è stata voluta e creata dal Signore. All’interno del matrimonio che può essere solo tra uomo e donna, con legame indissolubile e con fedeltà sancita da un comandamento, Dio ha anche stabilito quale dovrà essere la relazione del figlio con il padre e del padre con il figlio. Da parte del figlio questa relazione dovrà sempre essere di rispetto, compassione, onore, soccorso, pietà. Il figlio dovrà altresì evitare di contristare il padre e di disprezzarlo. Il premio per questo grandissimo amore è molteplice: “La sua pietà verso il padre non sarà dimenticata, gli sarà computata a sconto dei peccati”; “Chi onora il padre avrà gioia dai propri figli”, “sarà esaudito nella sua preghiera”, “vivrà a lungo”, “chi onora la madre è come chi accumula tesori”. Tutta la vita materiale e spirituale del figlio dipende dal suo onore verso i genitori. Tutto è nella santità di questa relazione.</p>
<p>Epifania del Signore / UNO STUOLO DI CAMMELLI TI INVADERÀ (Is 60,1-6) / In un tempo di caligine e di oscurità in cui le tenebre dello sconforto e della perdita della speranza invadevano i cuori, Gerusalemme è invitata a rialzarsi, a rivestirsi di tutta la luce che le viene dal Signore: “Alzati, rivestiti di luce, perché viene la tua luce, la gloria del Signore brilla sopra di te… Su di te risplende il Signore, la sua gloria appare su di te”. Gerusalemme sarà il centro religioso del mondo perché il Signore brilla sopra di essa, perché è Lui che l’avvolge con la sua luce. È Dio, il Signore che attira i popoli verso Gerusalemme, che fa riversare in essa le ricchezze dei popoli: “Uno stuolo di cammelli ti invaderà, dromedari di Madian e di Efa, tutti verranno da Saba portando oro e incenso e proclamando le glorie del Signore”. Occhio umano non può vedere questo. Ma anche nessun cuore umano potrà mai credere questo quando esso prova solo desolazione. Il Signore che fa vedere l’occhio umano è lo stesso Signore che pone la verità nel cuore degli uomini, perché essi si aprano alla speranza. È Dio e solo Lui che dona la visione ed è sempre Lui che crea la speranza nei cuori.</p>
<p>Battesimo del Signore Anno A / ECCO IL MIO SERVO CHE IO SOSTENGO (Is 42,1-4.6-7) / Il Messia annunciato dal profeta Isaia rompe decisamente con ogni attesa di pensiero umano. È un uomo tutto pervaso di Spirito Santo. È un vero servo di Dio, sempre in ascolto della divina volontà. Egli viene per liberare l’uomo dalla schiavitù di se stesso. Viene per tutti i popoli, tutte le nazioni, anche per le isole più lontane e sperdute. La sua caratteristica sarà la misericordia, la pietà, la compassione. Egli si piegherà sulla canna incrinata e la rialzerà. Farà attenzione a che il lucignolo che fumiga non si spenga, ma riprenda ad ardere e a brillare di verità e di amore. Non sarà un uomo dal cuore pavido. Agirà con fermezza, parlerà con la forza della sua mitezza, non si abbatterà, non verrà meno, compirà la sua missione sino alla fine. Dio lo ha costituito alleanza per il popolo, luce per le nazioni. Dovrà aprire gli occhi ai ciechi, liberare coloro che sono nel carcere del male e fare uscire fuori coloro che sono prigionieri delle tenebre. Egli viene per rifare noi, distrutti dal peccato e avvolti dalla morte; viene per ricondurre al nostro Signore e Dio noi, che dal Signore e Dio ci eravamo allontanati.</p>
<p>II Domenica T.O. Anno A / IO TI RENDERÒ LUCE DELLE NAZIONI (Is 49,3.5-6) / L'universalità della missione del Servo del Signore è la verità che rompe ogni schema antico di salvezza. Se il Servo del Signore dovrà essere luce delle nazioni, è chiaro che non potrà più esserci distinzione tra popoli e popoli. Una sola luce illuminerà tutti i popoli. Una sola verità li guiderà. Un solo Dio sarà il loro Signore. Un solo Messia, un solo Servo, una sola luce, ma anche un solo Dio e Signore. Se c’è un solo Dio, deve esserci un solo Messia, una sola luce, una sola verità, una sola giustizia, una sola volontà manifestata dell’unico e solo Dio. È deleteria contraddizione pensare ad un solo Dio con molte verità, molte parole, molte giustizie, molte concezioni del tempo e dell’eternità. Se ci sono molti Messia e molti Servi è chiaro che ci saranno sempre molti Dei, molte verità, molte vie di salvezza. Ci saranno molte verità ma le une saranno sempre in contrapposizione con le altre. Dove c’è il contrasto nella verità, lì mai ci potrà essere unicità in Dio. Molte verità molti Dei, molte giustizie molti Signori. Un solo Dio richiede una sola verità, una sola parola, una sola volontà manifestata.</p>
<p>III Domenica T.O. Anno A / IL POPOLO CHE CAMMINAVA NELLE TENEBRE (Is 8,23-9,3) / La salvezza viene dal Signore; discende dall’Alto. Essa è riversata tutta sopra una persona particolare, che viene costituita da Dio datrice della sua luce al mondo intero. È nella mediazione che sempre la luce del Signore viene data. Tutti noi “che abitavamo in terra tenebrosa, che camminavamo in terra e ombra di morte” abbiamo ricevuto la luce della salvezza attraverso un mediatore di essa. La mediazione si svolge a vari titoli e gradi. La pienezza della salvezza avviene attraverso la perfetta comunione di queste molteplici gradualità e modalità che sono essenza stessa della mediazione. Per Isaia questa luce è un intervento portentoso di Dio nella storia che avrebbe portato la liberazione dall’esilio ad alcune tribù del suo popolo: si tratta della Tribù di Neftali e di Zabulon. Il Vangelo secondo Matteo vede in questa luce Gesù Signore, il Mediatore unico, eterno, la luce vera che viene per illuminare ogni uomo. Vede che la salvezza inizia proprio dalla Galilea. Dalla Galilea ha iniziato Dio. Dalla Galilea ha iniziato Cristo Gesù. Dalla Galilea inizieranno gli Apostoli.</p>
<p>IV Domenica T.O. Anno A / NEL GIORNO DELL’IRA DEL SIGNORE (Sof 2,3; 3,12-13) / Il Signore è giusto giudice di ogni azione degli uomini. Verrà per tutti il giorno del giudizio. Verrà per ricchi e poveri, buoni e cattivi, compassionevoli e spietati di cuore, pii e malvagi. Il malvagio e l’empio hanno già deciso di vivere senza Dio, di agire come se Dio non ci fosse. Con le loro malvagità hanno già oltrepassato il limite del male, senza più possibilità di ritorno. Ma il povero ancora si può salvare, può avere un giudizio favorevole da parte del Signore. La condizione è però una sola: che non si lasci anche lui tentare dalla malvagità e dalla cattiveria, o travolgere dal male che sempre imperversa in questo mondo. Questo avviene se lui rimarrà nella fede e con cuore puro e sincero cercherà il Signore. Dovrà cercarlo in un solo modo: rimanendo nella sua condizione di povertà, ma senza peccare. Il povero una cosa sola deve sapere: la salvezza gli viene dal Signore. È il Signore la sua salvezza nel tempo e nell’eternità. È il Signore se Lui rimarrà nella purezza della fede e della verità, se conserverà integra nel suo cuore l’osservanza dei comandamenti della vita.</p>
<p>I Domenica di Quaresima Anno A / LA PIÙ ASTUTA DI TUTTE LE BESTIE SELVATICHE (Gn 2,7-9;3,1-7) / La tentazione ha origine dal cuore del diavolo, dalla sua invidia. Lui ha perso il Paradiso. Vuole ogni uomo con lui nella perdizione eterna. Per questo mai si stanca, mai si smarrisce, ne inventa ogni giorno una nuova per convincere gli uomini che le sue proposte sono di vita e non di morte, di salvezza e non di perdizione, di bene e non di male, di verità e non di menzogna. La tentazione si vince in un solo modo: credendo che solo nella Parola di Dio è la vita. In ogni altra parola c’è solo morte. Chi perde la fede nella Parola di Dio è già nella tentazione. Chi si discosta un poco dalla verità che è nel comando del Signore è già nella falsità e nella menzogna di satana. O abbiamo fede in Dio o l’avremo nel diavolo; o ci fidiamo del Signore o la nostra fiducia sarà posta negli uomini. Ma sempre di fede e di fiducia si tratta. Con una differenza: la fede nella parola della creatura ci conduce nella morte. La fede nel comando di Dio ci porta nella vita. Le modalità della tentazione sono molteplici e in perenne mutazione. La via della fede è una sola: la Legge del Signore che resta stabile in eterno.</p>
<p>II Domenica di Quaresima Anno A / COME GLI AVEVA ORDINATO IL SIGNORE (Gn 12,1-4) / Abramo è vero padre nella fede. Lui vive per ascoltare il Signore. Nell’ascolto di Dio è la sua vita. Quanto il Signore gli dice lui lo fa. Gli viene comandato di lasciare la sua terra e lui la lascia. Gli viene promessa la terra e Lui crede alla parola della promessa. Gli si chiede di sacrificare il figlio, il suo unico figlio e lui lo porta sul monte indicato per l’olocausto. Questa è la fede. In questa fede è la benedizione per il mondo intero. Abramo non fa nulla per il Signore che parta dalla sua volontà, o dai suoi desideri. Egli fa tutto per obbedienza, per comando. Ascolta il Signore ed obbedisce ad ogni sua Parola, anche quando gli viene chiesto il sacrificio del suo unico figlio, del suo erede, della sua stessa vita, del suo futuro. Abramo è colui che vive senza passato e senza futuro. Passato e futuro di Abramo sono in Dio e nella sua Parola. L’obbedienza è proprio questa: abbandonarsi totalmente e abbandonare tutto per essere solo della voce e nella voce di Dio che parla al cuore, alla mente, all’orecchio. Per questo Abramo è Padre nella fede. È Padre perché Lui della fede è il figlio.</p>
<p>III Domenica di Quaresima Anno A / TU BATTERAI SULLA ROCCIA (Es 17,3-7) / Dinanzi a Mosè c’è una dura roccia, dalla quale mai potrà scaturire acqua. Questo ci dice la nostra umana scienza e sapienza. La fede invece proclama che la Parola di Dio è creatrice dal nulla anche nelle cose che esistono. Non è la roccia che dona l’acqua. È la Parola di Dio che la crea e la fa scaturire da essa. Gli occhi della carne vedono la nuda, fredda, dura pietra. Gli occhi dello spirito vedono l’onnipotenza creatrice del Signore. L’uomo di fede si lascia condurre dagli occhi dello spirito. Quello di non fede si lascia attrarre e confondere dagli occhi della carne. La fede è una battaglia che l’uomo deve combattere all’interno di sé. È la battaglia degli occhi della sua carne contro quelli del suo spirito. Sta a lui decidere se lasciarsi guidare dagli occhi dello spirito, oppure da quelli della carne. La battaglia non si vince una volta per tutte. Il combattimento è perenne, quotidiano, azione per azione, attimo per attimo, preghiera per preghiera, colpo su colpo. La storia è durezza, impossibilità. La Parola di Dio è creatrice proprio in questa durezza e impossibilità.</p>
<p>IV Domenica di Quaresima Anno A / ÀLZATI E UNGILO: È LUI! (1Sam 16,1.4.6-7.10-13) / Il vero profeta sa che in lui niente è di abituale e di duraturo e per questo invoca il Signore in ogni istante. Nella sua umiltà lo prega e il Signore sempre lo guida, perché sia, la sua, voce umana di Dio in mezzo ai suoi fratelli. Samuele è stato incaricato di consacrare un nuovo re al Signore. Sa che colui che dovrà essere unto è un figlio di Iesse. Questi gli presenta sei dei suoi figli. Samuele è attratto dall’imponente aspetto di qualcuno di loro. Ma il Signore gli dice di scartarlo. Non è colui che è dinanzi agli occhi del profeta il suo consacrato. L’uomo vede le apparenze. Il Signore vede il cuore. Dio non sceglie nessuno dei sei. Samuele chiede se sono tutti lì i figli e Iesse risponde che ce n’è uno a pascolare il gregge. Samuele gli ordina di mandarlo a chiamare. Quando Davide è dinanzi al Veggente, il Signore gli dice: “Alzati e ungilo: è lui”. Non ci sono automatismi nella vita dei veri profeti del Signore. Tutto in loro avviene per volontà di Dio manifestata all’atto. Tutto in loro è compimento della volontà che il Signore rivela loro giorno per giorno, momento per momento.</p>
<p>V Domenica di Quaresima Anno A / ECCO, IO APRO I VOSTRI SEPOLCRI (Ez 37,12-14) / La risurrezione è morale, spirituale, sociale, fisica. Non c'è risurrezione, di nessun genere, di nessun tipo, né sulla terra, né nell'eternità, che non sia operata da Dio per mezzo del suo Spirito. Oggi lo Spirito la opera nel nostro pentimento, conversione, ritorno della nostra vita nella Parola del Signore. La opererà domani, nell'eternità, indistintamente per ogni uomo. Non c'è vera risurrezione senza il nostro ritorno nella Legge santa di Dio. È questa la risurrezione morale, spirituale, dalla quale nasce la risurrezione sociale di un popolo, di una comunità, all'interno della famiglia umana. Domani, nell'eternità, nell'ultimo giorno, la risurrezione non sarà solo per la vita del cielo, sarà anche per la morte dell’inferno. Ci sarà una corrispondenza con la vita vissuta oggi sulla terra. Se oggi abbiamo vissuto la risurrezione morale e spirituale, domani il corpo si risveglierà per la vita eterna. Se invece oggi abbiamo vissuto nella morte, nel vizio, nel peccato, domani ci alzeremo dal sepolcro, non per il cielo, bensì per continuare la nostra morte nel fuoco e nell’ignominia dell’inferno.</p>
<p>Domenica delle Palme Anno A / IL SIGNORE MI HA APERTO L’ORECCHIO (Is 50,4-7) / Il Servo del Signore vive di solo ascolto del suo Dio. A questo ascolto Lui non oppone alcuna resistenza, da esso mai Lui si tira indietro, neanche quando gli sputi ricoprono il suo volto, gli insulti inondano la sua faccia, i flagelli solcano il suo dorso, i chiodi traforano le sue mani e i suoi piedi, quando dalla folla si leva imperiosa e forte la tentazione che gli dice di mostrare la sua potenza, la sua grandezza, il suo vero essere. Il Servo del Signore non è dalla voce degli uomini né dalla loro volontà di male. Egli è solo dalla volontà del suo Dio e Padre, del Suo Signore, di Colui che lo ha inviato. Egli è l’uomo della vera fede. Dio non può abbandonare un uomo alla sofferenza per niente. Non sarebbe questo vero amore. Se lo abbandona alla sofferenza atroce e crudele, spietata e senza alcun limite, il motivo è un bene infinitamente più grande. Il Servo del Signore sa che non resterà deluso e che la sua sofferenza non è vana. Essa è in tutto simile al seme che viene gettato in terra. Esso muore, soffre, ma per produrre infiniti frutti di verità, pace, salvezza, redenzione, giustificazione.</p>
<p>Santissima Trinità Anno A / LENTO ALL’IRA E RICCO DI GRAZIA E DI FEDELTÀ (Es 34,4-6.8-9) / Dio è somma giustizia, verità, santità, misericordia, pietà, grazia, fedeltà. Tutte queste virtù sono mirabilmente governate dalla sua infinita sapienza che è sempre orientata al bene più grande, sommo, divino, eterno. Il popolo ha peccato, ha trasgredito l’alleanza. Ogni sua trasgressione è già sanzionata con la morte, la distruzione di colui che l’alleanza ha distrutto. Dio manifesta a Mosè la volontà di applicare questa legge. Mosè intercede. Chiede pietà per il suo popolo. La dura cervice, essenza di ogni uomo, non si abolisce con la sola punizione, si vince con la grazia, la misericordia, la pietà, la compassione, il piegarsi e il ripiegarsi sull’uomo mentre è in vita per insegnargli come rettamente si cammina per i sentieri dell’alleanza. Mosè non chiede che si abolisca la giustizia, domanda che si usi tutta la misericordia. Quando si sarà esaurita tutta la grazia, allora è il tempo della giustizia. L’ira non viene soppressa, viene semplicemente rimandata. Essa sarà tenuta in serbo fino a che tutta la misericordia e la pietà non saranno state impegnate per la salvezza.</p>
<p>SS. Corpo e Sangue di Cristo Anno A / TI HA NUTRITO DI MANNA (Dt 8,2-3.14-16) / Dopo che l’uomo ha peccato ed è entrato nella morte per essersi sottratto volontariamente a Dio con la sua disobbedienza, il Signore con divina premura, eterna pazienza, somma carità, infinita sapienza altro non fa che condurre la sua creatura a vivere questa unica verità: essere con la Parola una cosa sola, trasformare la divina Volontà in sua vita, fare del Comandamento la sua unica Legge. Si opera tutto questo credendo in ogni parola che esce dalla bocca di Dio come unica e sola via della vita. Il nutrimento che il popolo del Signore riceveva dalla manna, quel cibo prodigioso che giorno per giorno discendeva per esso dal cielo, era un segno, ma anche un aiuto, un sostegno del cammino dell’uomo nel suo difficile apprendimento che la vita non è nelle cose, bensì nel Comandamento. Anzi questo stesso è la vita. La manna è solo un mezzo. Sostiene il corpo fino a che l’uomo non avrà imparato a vivere di Parola e per essa. Quando l’uomo esce dalla Legge esce anche dalla vita e la manna non gli serve più, perché la vita non è nella manna, ma nel Comandamento.</p>
<p>IX Domenica T.O. Anno A / UNA BENEDIZIONE E UNA MALEDIZIONE (Dt 11,18.26-28) / Benedizione e maledizione, salvezza e perdizione sono poste dinanzi ad ogni uomo. Ad ognuno la scelta se camminare nella vita o nella morte, nel bene o nel male, nel giusto o nell’ingiusto, nell’obbedienza o nel peccato. Ognuno riceverà ciò che ha scelto. Chi sceglie la vita camminerà di vita in vita, ma anche chi opta per la morte procederà di morte in morte. La vita è nella Parola del Signore. La morte è nella parola della creatura. Siamo da Dio, non da noi. Siamo dalla sua volontà, non dalla nostra. Nella sua volontà è la vita. Fuori di essa è la morte. Nell’obbedienza l’uomo cammina di vita in vita. Nella disobbedienza avanza verso la morte eterna. Anche visibilmente l’uomo deve ricordarsi che la sua vita è nella Parola di Dio. Il giorno in cui si distaccherà da essa, si distaccherà anche dalla vita. Entrerà nella morte che si trasformerà per lui in maledizione eterna. La storia e l’eternità attesteranno la verità di quanto il Signore ha detto. La nostra quotidiana morte è la più chiara testimonianza della verità di ogni Parola che è uscita dalla bocca di Dio.</p>
<p>X Domenica T.O. Anno A / LA CONOSCENZA DI DIO PIÙ DEGLI OLOCAUSTI (Os 6,3-6) / La Parola è la sola legge dell’amore. Quando questa viene espulsa dal cuore, l’uomo entra nella falsità, nell’ipocrisia, nel culto esteriore magnificato per nascondere la sua vera mancanza di amore. Ai tempi di Osea la Legge non veniva più osservata. Al suo posto regnava la sfarzosità di un culto del quale Dio non poteva in alcun modo compiacersi. Da qui il suo grido: “Voglio l’amore e non il sacrificio, la conoscenza di Dio più degli olocausti”. L’amore che il Signore vuole è obbedienza ai suoi Comandamenti, l’unica e sola Legge di vita per i suoi figli. Conosce Dio chi conosce la sua volontà, manifestata e rivelata tutta nella sua Parola. Quando amore e conoscenza sono assenti da un popolo, il culto con il quale questo onora il Signore è vano, vuoto, inutile, falso. Anche le cose più sante possono essere vane e lo sono sempre quando nel popolo manca la conoscenza del Signore e il suo amore. Quando queste cose sono assenti in parte o in tutto, sorgono nel popolo di Dio infinite cose esteriori che servono solo a coprire la sua falsità e il suo peccato.</p>
<p>XI Domenica T.O. Anno A / SE VORRETE ASCOLTARE LA MIA VOCE (Es 19,2-6) / Israele è uscito dalla terra di schiavitù. Ora è accampato nel deserto davanti al Sinai. Il nostro è il Dio che non inganna, non mentisce, non illude, non dice una cosa per un'altra, non fa alcuna falsa promessa, non garantisce cose che non può mantenere. La sua onestà è grande verso l'uomo. Il nostro è il Dio dai patti chiari, precisi, santi. Il Signore dal suo popolo vuole una cosa sola: che ascolti la sua voce sempre e sempre custodisca la sua alleanza. Nella fedeltà di Israele il Signore farà del suo popolo la sua proprietà, sarà per Lui un regno di sacerdoti e una nazione santa. Lo costituirà segno e testimonianza della sua Onnipotenza, verità, amore, Signoria, divinità. Dalla fedeltà del popolo il mondo intero saprà riconoscere la verità e l'unicità del loro Dio e Signore. Questo però non lo farà il popolo, lo farà il Signore nella loro fedeltà. C'è l'azione di Dio e l'azione dell’uomo. All’uomo Dio chiede la fedeltà. Ogni altra cosa sarà poi Lui a farla e noi sappiamo che il Signore tutte le sue cose le fa bene. Lo attesta la liberazione operata con segni, miracoli e prodigi.</p>
<p>XII Domenica T.O. Anno A / SENTIVO LE INSINUAZIONI DI MOLTI (Ger 20,10-13) / Geremia è uomo sensibile, delicato, quasi timido, dinanzi al grande mistero dell'annunzio della Parola del Signore che grava sulle sue spalle. Lui deve compiere il suo ministero non solo in mezzo ad un popolo di sordi, ma anche e soprattutto tra gente ostile, cattiva, malvagia, che spia i suoi passi e attende che cada in qualche tranello al fine di fargli del male. Geremia vedeva e sentiva questa malvagità, la respirava come l'aria. La sua natura è fragile, debole, timorosa; la sua fede invece è forte, sana, robusta. Lui sa che il Signore è con Lui e niente potrà arrecargli del male. Con questa fede Geremia continua la sua quotidiana missione, sapendo che la sua vita è solo nelle mani di Dio. Sarà messo alla prova, ma lui sa già che alla fine risulterà vincitore, non per le sue capacità, ma perché la sua vita è custodita dal suo Signore. Il cammino verso la piena verità della fede ancora è lungo. Esso si compirà con la morte di Gesù sulla croce che offre la sua vita per gli empi e per loro prega perché il Padre perdoni il loro peccato e la loro colpa.</p>
<p>XIV Domenica T.O. Anno A / ANNUNZIERÀ LA PACE ALLE GENTI (Zc 9,9-10) / Il Messia del Signore verrà per instaurare un universale regno di pace, diverso da ogni altro regno, perché il re che lo governa è diverso da ogni altro re. Il Messia di Dio sarà umile, cavalcherà un asino, un puledro figlio d’asina. Di certo con un umile asino nessuno potrà mai pensare di conquistare i regni della terra. L’asino non è un animale da guerra, è invece di pace, un fedele servitore dell’uomo nelle faccende più umili, ma assai vitali. Porterà la pace cambiando radicalmente ogni persona. Con l’uomo così come esso si è fatto a causa del peccato non sarà mai possibile parlare di pace. I nati da Adamo sono sempre pronti alla guerra. Se il Messia di Dio parla di pace, se Lui è re di pace, se il suo è un regno di pace, dovrà anche esserci un uomo di pace e quest’uomo non esiste in natura. Questo uomo deve essere creato. È questa la grande opera che il Messia compirà sulla nostra terra: Egli verrà per fare l’uomo nuovo, capace di vivere in ogni posto della terra, sotto ogni sovrano umano e tuttavia appartenere solo al regno del Messia di Dio.</p>
<p>XV Domenica T.O. Anno A / NON RITORNERÀ A ME SENZA FRUTTO (Is 55,10-11) / La Parola è proferita da Dio, ma trasmessa sempre per mezzo di un uomo, al quale il Signore ha affidato questo particolare ministero. Chi dice la Parola, da vero profeta può trasformarsi in falso messaggero quando dicendola, introduce in essa parole umane; o se interpretandola e spiegandola, sostituisce la verità contenuta in essa con idee della terra. La Parola di Dio è onnipotente, creatrice, si compie sempre. Ciò che essa dice, lo fa, perché il garante di essa è sempre il Signore Onnipotente e Creatore dal nulla di tutte le cose. La vera profezia è fonte di vita eterna. Quella falsa invece è generatrice di ogni male che è nel mondo. È falsa profezia sia l’attribuzione di una parola al Signore che Lui non ha detto, ma anche la sostituzione della verità contenuta nella vera Parola di Dio con pensieri e idee che sorgono solo dal nostro cuore. Il mondo è pieno di queste false profezie. I mali della vera fede sono tutti in questa sostituzione della verità di Dio con la nostra falsità, i nostri errori, la nostra non giusta e non santa conoscenza della verità del Signore.</p>
<p>XVI Domenica T.O. Anno A / CI GOVERNI CON MOLTA MITEZZA (Sap 12,13.16-19) / Dio non smette mai di illuminarci con la luce della sua verità. Sempre, giorno per giorno, ci manifesta la sua piena essenza che è carità, amore universale, volontà salvifica per ogni uomo. La sua verità a stento penetra nei cuori assetati di vendetta, di somma giustizia, di violenza, di guerra. Non per questo il Signore si arrende. Egli ritorna sempre, attraverso nuove vie a manifestare la sua divina essenza. Oggi il Signore ci rivela tutto il suo amore, la sua divina pazienza, la sua misericordia, la sua compassione, la sua volontà di perdono e di riconciliazione con gli uomini. Se Dio giudica con mitezza e governa con molta indulgenza, anche l’uomo deve fare altrettanto verso i suoi simili. Se Dio concede dopo i peccati la possibilità di pentirsi, anche l’uomo deve concedere ad ogni altro suo fratello questa stessa possibilità. Siamo sempre ad immagine di Dio: dobbiamo esserlo nella sapienza, misericordia, compassione, pazienza, carità, verità, in tutto. La vera nostra umanizzazione è in questa vera imitazione di Dio, frutto della vera conoscenza di Lui.</p>
<p>XVII Domenica T.O. Anno A / CONCEDI AL TUO SERVO UN CUORE DOCILE (1Re 3,5.7-12) / Salomone è re di Israele. Il Signore è con lui per aiutarlo, sostenerlo in questo difficile e arduo ministero. Di notte gli appare in sogno e gli dice: "Chiedimi ciò che io devo concederti". Salomone pensa al popolo che deve governare. Si vede giovane inesperto, per nulla all'altezza di questo compito così vitale per la sua gente. Dalla perfetta conoscenza di sé e dalla pesantezza dell'ufficio che grava sulle sue spalle nasce la sua risposta: "Concedi al tuo servo un cuore docile perché sappia rendere giustizia al tuo popolo e sappia distinguere il bene dal male, perché chi potrebbe governare questo tuo popolo così numeroso?". La risposta del Signore è immediata: "Ecco faccio come tu hai detto. Ecco, ti concedo un cuore saggio e intelligente: come te non ci fu alcuno prima di te né sorgerà dopo di te". Salomone così insegna ad ognuno di noi che la preghiera mai potrà prescindere dal ruolo e dal posto che uno occupa in seno alla società, o comunità degli uomini. Ma neanche potrà mai prescindere dalla retta, santa, piena, perfetta conoscenza di se stessi.</p>
<p>XVIII Domenica T.O. Anno A / O VOI TUTTI ASSETATI VENITE ALL’ACQUA (Is 55,1-3) / Ad un popolo disperso, smarrito, confuso, che consuma inutilmente la sua esistenza nel cercare la salvezza lontano dal Signore e dalle sue vie, risuona imperiosa la voce di Dio per mezzo del Profeta: "O voi tutti assetati venite all'acqua, chi non ha denaro venga ugualmente; comprate e mangiate senza denaro e, senza spesa, vino e latte". Presso il Signore c'è ogni abbondanza e tutto è gratuito. Lontano dal Signore non c'è né abbondanza e né vita, c'è il nulla e per esso l'uomo consuma inutilmente tutti i suoi averi: "Perché spendete denaro per ciò che non è pane, il vostro patrimonio per ciò che non sazia?". Lontano dal Signore l'uomo è sempre nudo, affamato, assetato, forestiero, estraneo. Presso Dio invece è sempre sazio, dissetato, ben vestito, amico e confidente. Ma per questo bisogna accogliere l’invito del Signore, ascoltare la sua voce: " Su, ascoltatemi e mangerete cose buone e gusterete cibi succulenti. Porgete l'orecchio e venite a me, ascoltate e voi vivrete”. La vita dell'uomo è nella Parola del Signore, è un suo dono per chi dimora in essa.</p>
<p>XIX Domenica T.O. Anno A / IL MORMORIO DI UN VENTO LEGGERO (1Re 19,9.11-13) / A poco a poco il Signore sta conducendo il suo popolo a fare un vero salto nella fede: Dal Dio "tremendo" al Dio lento all'ira, ricco di misericordia e di pietà; dal Creatore Onnipotente per forza al Creatore ricco di ogni grazia di salvezza; dal Signore che si manifesta con segni eclatanti per affermare la sua trascendenza e divinità al Signore che si rivela come un mormorio di vento leggero. È il Salvatore che non ucciderà più i figli primogeniti di animali e di uomini per convincere il Faraone a liberare il suo popolo, ma che invece lascia che venga ucciso dagli uomini il suo Figlio Unigenito per la salvezza del mondo. Elia deve imparare la pazienza, la misericordia, l’amore, la compassione, la pietà; deve apprendere che non è solo distruggendo che si costruisce, ma è soprattutto edificando che si distrugge. È come se con Elia all’Oreb Dio avesse dato una nuova rivelazione di Sé. L’ultima la darà sul monte Calvario. Lì è Lui stesso che edifica l’umanità intera lasciando che il suo corpo venga distrutto sulla croce, bruciato dal suo divino amore per ogni uomo.</p>
<p>XX Domenica T.O. Anno A / CASA DI PREGHIERA PER TUTTI I POPOLI (Is 56,1.6-7) / Non è dato teologicamente di pensare che popoli diversi per religione adorino un solo Dio. Teologicamente è data invece una sola verità: che i molti popoli si convertano all'unico Dio che è il Dio di Abramo, di Isacco, di Giacobbe. Nessun Dio di nessun altro popolo è il vero Dio. Il vero Dio è uno solo: il Dio di Abramo e dei Profeti. Non è mai per accordo, per trattato, per convenienza, per irenismo che ci si può appellare alla fede nell'unico Dio. All'unico Dio si giunge solo per conversione nell'unica sua Parola di salvezza e di redenzione. È per essa che la preghiera diviene accetta e gradita al Signore. È in essa che l'uomo entra nella vera salvezza. È sempre in essa che la casa del Signore, il suo tempio santo, sarà casa di preghiera di tutti i popoli. Tutte le genti nella conversione adorano e glorificano l'unico Dio e Signore. Sul monte santo di Dio non si va perché ognuno adori il suo Dio. Si va perché tutti adorino l'unico Dio e l'unico Signore. Questo può avvenire solo per l’accoglienza nella fede dell'unica Parola di Dio che è Parola dell'unico Dio e Signore.</p>
<p>XXI Domenica T.O. Anno A / TI ROVESCERÒ DAL TUO POSTO (Is 22,19-23) / Dio è il Signore della storia. Con divina sapienza, con suprema pazienza, con ogni intelligenza e saggezza, con la fortezza che è la sua onnipotenza Egli interviene nelle vicende dell’umanità al fine di aiutare i suoi figli a ritrovare la via della verità, della giustizia, dell’umiltà, della conversione, del vero ritorno nella sua volontà. Nessuno potrà mai pensare di essere signore assoluto di uomini, cose, eventi. La storia sempre smentisce coloro che si arrogano ogni diritto sopra di essa, lontano dalla ricerca della volontà di Dio e della sua Signoria su uomini e su cose, su eventi e circostanze. Dio interviene, abbassa ed innalza, umilia e glorifica, scaraventa dai troni i superbi, innalza gli umili, ricolma di beni gli affamati, manda a mani vuote i ricchi. Tutto questo è opera della misericordia di Dio, il cui fine è sempre la salvezza eterna di ogni uomo. Ciò non toglie però che la caduta sia amara e l’insuccesso mortificante e che l’innalzamento sia vero e la sazietà reale. Anche questo accade. Il come però è sempre avvolto dal più fitto mistero, che è il vero segno dell’azione di Dio tra noi.</p>
<p>XXII Domenica T.O. Anno A / OGNUNO SI FA BEFFE DI ME (Ger 20,7-9) / Nessuno potrà mai compiere l'opera di Dio secondo le divine modalità, nelle forme e nella sostanza da Lui stabilite, se l’amore per il suo Signore non diviene come un fuoco che lo rode e corrode fino a bruciarlo. Le potenze del male che sono in noi e che si presentano come stanchezza, disagio, debolezza, fragilità e quelle esterne a noi che si manifestano come arroganza, strapotenza, somma ingiustizia, superbia e tracotanza, potere religioso ed anche civile, economico e o militare, noi non possiamo vincerle per natura. Le possiamo abbattere solo per soprannaturale forza, per grazia, per dono di Dio. Geremia avverte il combattimento dentro di sé tra l’onnipotenza della grazia e la strapotenza del male. Il male sembra quasi sovrastarlo. Lui sta quasi per arrendersi. Vuole smettere di parlare di Dio. Ma la grazia in lui è divinamente forte, è simile ad un fuoco che vuole esplodere, uscire fuori. È questa la straordinaria forza dell’amore di Dio e della sua grazia. Senza questo fuoco e questo amore, il mondo ci spegne, ci inaridisce, vince e trionfa sopra di noi.</p>
<p>XXXIII Domenica T.O. Anno A / IO TI HO COSTITUITO SENTINELLA PER GLI ISRAELITI (Ez 33,7-9) / C’è una grande responsabilità dinanzi a Dio per tutti coloro che nella comunità sono chiamati a vigilare, perché in essa non si introduca nulla di non puro, non santo, non buono, non giusto, non vero. Il ministero della vigilanza è questo: riferire alla comunità, o al popolo ogni Parola proferita dal Signore. Quanto il Signore dice, la sentinella deve annunziarlo. Quanto invece il Signore non dice, la sentinella neanche lo deve dire. Essa è costituita per riferire solo la Parola ascoltata. Per questo è necessario che l’orecchio sia attento a cogliere ogni Parola di Dio. Una volta che essa è stata detta, essa deve essere anche riferita. Dire la Parola ascoltata è il compito del profeta. Proferita la Parola finisce la sua responsabilità. Il profeta una cosa sola deve fare: non aggiungere nulla e non togliere nulla a quanto ha ascoltato. Deve sempre dire tutto nella sua più integra e sana verità. Ogni parola non riferita lo rende colpevole dinanzi a Dio. Ogni parola trasformata e modificata, lo costituisce colpevole allo stesso modo. Il male del mondo è da ascriversi anche alla sua mancata vigilanza.</p>
<p>Esaltazione della Santa Croce / FATTI UN SERPENTE E METTILO SOPRA UN’ASTA (Num 21,4-9) / Al suo popolo sempre pronto a mormorare per ogni cosa e in ogni più piccola difficoltà, il Signore manda dei serpenti velenosi dal morso letale. La gente comprende che questi serpenti sono un segno del Signore, a causa del loro peccato e chiede perdono per mezzo di Mosè. Ancora una volta la soluzione è nella fede: “Il Signore disse a Mosè: Fatti un serpente e mettilo sopra un'asta; chiunque, dopo essere stato morso, lo guarderà resterà in vita”. Il popolo deve imparare a fidarsi del suo Dio, ad ascoltare la sua voce. La salvezza è solo in uno sguardo di fede, non in delle medicine, non nell’allontanamento dei serpenti dall’accampamento. Questi saranno sempre nel nostro accampamento, sempre nella nostra casa, in ogni comunità dove viviamo. Questi potranno sempre mordere, ma il loro morso mai sarà letale a causa della nostra fede nella Parola di Dio. Potranno metterci in difficoltà, ma non ucciderci. Non moriremo per la nostra fede. Questa è la sola via della vita. Dove non c’è fede nella Parola di Dio, lì regnerà la morte, perché il morso del serpente sarà sempre letale.</p>
<p>XXV Domenica T.O. Anno A / L’EMPIO ABBANDONI I SUOI PENSIERI (Is 55,6-9) / Non c'è vera conversione se non nell'abbandono di ogni nostro pensiero per assumere e vivere secondo i pensieri di Dio. Cosa è tutto l'Antico Testamento se non la manifestazione di ogni volontà del Signore secondo la quale l'uomo deve iniziare a camminare? Cosa è il Vangelo se non la piena e perfetta rivelazione della verità del Padre, cui ognuno si deve convertire? L'uomo non deve cercare i pensieri di Dio. È Dio stesso che glieli comunica, glieli dona. Deve però convincersi della distanza infinita che sempre esiste tra i suoi e quelli del suo Signore. Nessuno deve immaginare cosa vuole il Signore. Deve invece con umiltà piegare il collo al Vangelo, aggiogarsi ad esso e compiere la traversata della storia per tutto il tempo della sua vita. È questa la vera religione: la trasformazione in nostra vita di ogni Parola del Signore. Qual è la contro religione, o l'antireligione? Offrire a Dio il frutto dei nostri pensieri, come opera a lui gradita. Questa religione non salva chi la pratica, non converte chi la vive, non redime il mondo, non giustifica i cuori.</p>
<p>XXVI Domenica T.O. Anno A / EGLI CERTO VIVRÀ E NON MORIRÀ (Ez 18,25-28) / Non c’è uno stato assoluto, perenne di giustizia o di ingiustizia. Non c’è una giustizia del popolo sotto la quale il singolo, anche se ingiusto, iniquo, possa nascondersi per sfuggire al giusto giudizio del Signore. La giustizia come l’ingiustizia, l’infedeltà come la fedeltà sono della singola persona. Anche la responsabilità è della singola persona, mai della collettività. Uno non è giusto perché vive un una comunità di giusti, né è reo perché abita in un popolo di idolatri e di infedeli. Il giusto può sempre divenire ingiusto, l’ingiusto si può convertire e divenire giusto. Come per tutti c’è la possibilità di cadere nel peccato e nella morte, così per tutti c’è la possibilità di ritornare nell’obbedienza e nella vita. Chi vuole salvare un uomo deve iniziare dal mettere la verità di Dio nella sua mente. Senza verità mai ci potrà essere salvezza e l’uomo percorrerà sempre vie di disumanità. Fuori della purissima verità, anche la religione rischia di divenire disumana, perché costruisce uomini falsi. La falsità, l'errore, la menzogna sono la religione del diavolo. La verità è la religione di Gesù Signore.</p>
<p>XXVII Domenica T.O. Anno A / ATTENDEVA RETTITUDINE ED ECCO GRIDA DI OPPRESSI (Is 5,1-7) / È un lavoro immane quello svolto dal Signore per la sua vigna. L’aveva liberata dalla schiavitù dell’Egitto e condotta per quarant’anni nel deserto, le aveva donato la Terra Promessa, l’aveva protetta da ogni suo avversario, custodendola come la pupilla degli occhi. Era stata piantata bene, con ogni arte, perizia, scienza, esperienza. Quale fu l’ingratitudine di questa vigna? Invece che produrre uva gustosa, fece soltanto uva selvatica, buona a nulla. Invece di opere di giustizia, produsse crudeltà e spargimento di sangue. La delusione è grande. Bisogna provvedere. Non si pianta una vigna per non avere frutti. Bisogna che essa inizi a produrre, ma come fare e soprattutto cosa fare? La soluzione è drastica, ma efficace. La vigna deve sperimentare la cattiveria degli uomini, deve provare le asperità della stessa natura. Deve passare per una esperienza tragica di morte, per convincersi della bontà e dell’amorevolezza del suo Dio. La sofferenza è il grande crogiolo nel quale il Signore permette che la sua vigna venga sciolta per la sua più grande purificazione.</p>
<p>XXVIII Domenica T.O. Anno A / QUESTI È IL SIGNORE IN CUI ABBIAMO SPERATO (Is 25,6-10) / Il Santo di Israele, il Signore è il Dio della speranza, che è un frutto del suo amore e della sua bontà. Il Signore pone il germe della rinascita proprio nel seno della morte che l’uomo ha provocato e provoca con il peccato, le trasgressioni, le sue continue e diuturne disobbedienze. È Lui che opera la risurrezione nella morte, l’abbondanza nella penuria, la vita nella distruzione, il ritorno nell’esilio, il suo tutto dove impera il nulla del peccato del mondo. È Lui che farà tutto questo. Non lo farà però solo per Israele, ma per ogni altro popolo. Egli non è il Dio di un popolo, è il solo ed unico Dio di ogni uomo. La speranza non è solo per i figli di Israele, essa è per tutti gli uomini, chiamati ad essere un giorno figli di Abramo e ad abitare sul monte santo del Signore, in Gerusalemme. Dal compimento di questa profezia nasce la vera fede, la vera adorazione. Si leva dal cuore un inno di lode, di ringraziamento, di benedizione. I sentieri della speranza di Dio sono visibili nella storia. Approdando ad essi si giunge alla beata eternità.</p>
<p>XXIX Domenica T.O. Anno A / IO TI HO CHIAMATO PER NOME (Is 45,1.4-6) / Tutto ciò che avviene sulla terra e nel Cielo è sempre sotto il governo del Signore. L’uomo di Dio, che vive in perenne comunione di scienza e di sapienza con il suo Signore – in un modo particolarissimo questo avviene con i profeti – sa perché le cose avvengono e le rivela per creare attraverso di esse consolazione, conversione, speranza. I profeti sono investiti della scienza dell’Altissimo e vedono l’opera del Signore nella storia. Ciro non è il Messia. Il profeta però vede in lui uno strumento di Dio, lo vede come figura di Colui che dovrà venire. Ciro è un pagano. In lui il profeta vede Dio che opera per suo mezzo la salvezza. È questa la straordinaria potenza di comunione che c’è tra il Signore e i suoi profeti. Questa stessa straordinaria potenza regna anche tra il Santo d’Israele e i suoi servi fedeli. Chi è fuori di questa comunione non possiede la scienza dell’Altissimo e per questo non vede le opere che il Signore vuole compiere attraverso i suoi strumenti umani. Costui è uomo che crea nella storia disperazione, confusione, tenebra, miseria spirituale, infinito dolore.</p>
<p>XXX Domenica T.O. Anno A / NON MOLESTERAI IL FORESTIERO NÉ LO OPPRIMERAI (Es 22,20-27) / Ogni legge che il Signore dona all’uomo è perché possa amare con un amore sempre più intenso, universale, totale. Quanto non genera e non produce questo amore è cosa vissuta male. L’amore che Dio comanda non è verso alcuni uomini: parenti, amici, connazionali, giusti, santi. Esso è universale, verso tutti, senza distinzione, per l’uomo in sé, non per la sua colorazione sociale, etnica, tribale, nazionale. Solo chi sa vedere l’uomo al di là delle etichette che il nostro peccato ha scritto per lui con inchiostro indelebile, può dire di sapere amare. Il suo amore è vero, puro, giusto, santo. Ci sono però delle categorie di uomini che il Signore ama di un amore particolare. Sono i deboli, i fragili, coloro che potrebbero essere alla mercè dei potenti egoisti che si servono proprio delle etichette per sfruttare, opprimere, derubare, spogliare, privare di ogni dignità. Di ogni ingiustizia nell’amore il Signore si fa Lui stesso vindice. Nessuno può pensare che il male resti impunito, specie quello gratuito fatto a persone indifese, piccole, povere, umili, senza alcuna protezione umana.</p>
<p>Commemorazione di tutti i fedeli defunti / ELIMINERÀ LA MORTE PER SEMPRE (Is 25,6.7-9) / Eliminare la morte per sempre per un pio Israelita ha un solo significato: il totale ribaltamento dell’attuale condizione storica dell’uomo. Ciò avviene eliminando il peccato che è la causa di ogni morte con una obbedienza perfetta dell’uomo verso il suo Dio e Signore, nell’osservanza di ogni Parola uscita dalla sua bocca. È il peccato la barriera che separa gli uomini e li rende nemici gli uni degli altri, ostili, ribelli, arroganti, prepotenti, superbi, stolti, insensati, millantatori, guerrafondai, oppressori, sfruttatori, operatori di iniquità, mercanti dei loro fratelli, fautori di ogni oscenità e opera cattiva. È il peccato la causa di tutto questo marciume che regna nel cuore dell’uomo. Il Signore lo promette e di certo lo farà. Tolta la disobbedienza, abolito il peccato, eliminata la morte, nasce una nuova comunità di uomini. I popoli non sono più ostili gli uni verso gli altri. Insieme essi si raduneranno sul santo monte del Signore, in Gerusalemme, insieme gusteranno il banchetto che Dio preparerà per loro. C’è comunione, amicizia, fratellanza, accoglienza, nuova vita.</p>
<p>Dedicazione della Basilica Lateranense / ASCOLTALI DAL LUOGO DELLA TUA DIMORA (1Re 8,22-23.27-30) / È questo il pensiero che regna nel cuore degli uomini al tempo di Salomone: Dio ha due dimore: una nei cieli e l'altra sulla terra. Sulla terra la dimora di Dio è in Gerusalemme, è nel suo tempio santo, è nel santo dei santi. Questa verità si trasforma in preghiera: “Volgiti alla preghiera del tuo servo e alla sua supplica, Signore mio Dio; ascolta il grido e la preghiera che il tuo servo oggi innalza davanti a te! Siano aperti i tuoi occhi notte e giorno verso questa casa, verso il luogo di cui hai detto: Lì sarà il mio nome! Ascolta la preghiera che il tuo servo innalza in questo luogo. Ascolta la supplica del tuo servo e di Israele tuo popolo, quando pregheranno in questo luogo. Ascoltali dal luogo della tua dimora, dal cielo; ascolta e perdona”. Guardando verso questo luogo è come se ognuno con il corpo, con lo spirito, con l’anima e con la mente fosse già in esso. Così il tempio diveniva il centro anche dell’unità spirituale del popolo del Signore. Un solo Dio, un solo tempio, una sola presenza di Dio sulla terra, un solo modo di pregare: si pregava il Dio che risiedeva in Gerusalemme.</p>
<p>XXXIII Domenica T.O. Anno A / LA DONNA CHE TEME DIO È DA LODARE (Pro 31,10-13.19-20.30-31) / Il libro dei Proverbi ci offre l’immagine di una donna attiva, saggia, intelligente, accorta, solerte, impegnata. È una donna nella quale confida il cuore del marito. Confida perché la vede nella sua vera essenza, la vede come quell’aiuto che il Signore gli ha posto accanto che rompe la sua solitudine creaturale e lo fa veramente uomo. Senza la donna il cuore dell’uomo è avvolto di incompiutezza. Questa non pienezza di essenza, o povertà di natura dell’uomo solo la donna la può colmare, perché per questo essa è stata creata da Dio: per essere un aiuto simile all’uomo, un aiuto che fa sì che l’uomo sia veramente uomo. Povera è quella società dove la donna non è posta accanto all’uomo in ogni ambito della sua vita. Ben misera è invece quella in cui l’uomo rifiuta la donna nella sua specifica identità. L’uomo è per la donna. La donna è per l’uomo. Questa donna vive accanto all’uomo tutta la sua femminilità, espressa in un lavoro finalizzato a creare nella famiglia serenità, pace, gioia, abbondanza di ogni bene. La vive nel timore del Signore, rispettando il suo ruolo e la sua missione.</p>
<p>Nostro Signore Gesù Cristo, Re dell’Universo / LE PASCERÒ CON GIUSTIZIA (Ez 34,11-12.15-17) / La nostra salvezza Dio l’ha posta nelle mani di alcuni uomini particolari: sono i suoi pastori. Nell’Antico Israele pastori erano i re e i sacerdoti. Purtroppo molte volte accadeva che i custodi del gregge non se ne curavano affatto. Isaia così tratteggia questa incuria quasi universale: “Voi tutte, bestie dei campi, venite a mangiare; voi tutte, bestie della foresta, venite. I suoi guardiani sono tutti ciechi, non si accorgono di nulla. Sono tutti cani muti, incapaci di abbaiare; sonnecchiano accovacciati, amano appisolarsi. Ma tali cani avidi, che non sanno saziarsi, sono i pastori incapaci di comprendere. Ognuno segue la sua via, ognuno bada al proprio interesse, senza eccezione” (Is 56,9-11). Dinanzi ad una situazione di così grave disastro Dio stesso decide di prendersi personalmente cura del suo gregge. La sua azione è vero giudizio. Sotto la sua vigilanza nel suo ovile regnerà finalmente la giustizia, perché Lui “giudicherà fra pecora e pecora, fra montoni e capri”. Questa profezia si è compiuta tutta in Cristo Gesù che nutre le sue pecore donando loro la sua stessa vita.</p>
<p>I Domenica di Avvento Anno B / RITORNA PER AMORE DEI TUOI SERVI (Is 63,16-17.19; 64,1-7) / Nel grande, irreversibile degrado della vita civile, sociale, politica, economica, religiosa del suo popolo, il Signore suscita lo spirito dei suoi santi profeti perché vedano il dilagare del male e la morte in cui tutti stanno precipitando e con accorato grido confessino la verità di Dio, la sua misericordia, la sua paternità, il suo infinito amore, invitando il popolo alla conversione, ma anche pregando il Signore affinché perdoni il suo popolo, ritornando ad essere il suo Dio per sempre. In un mondo di ciechi il profeta è luce, tra i muti è voce, tra gli idolatri è l’uomo della vera preghiera. È per questa grazia di Dio che la storia risorge ogni qualvolta si incammina per sentieri di sicura morte. Senza questa grazia che previene ogni attesa, ogni speranza, ogni desiderio, ogni volontà dell’uomo, sulla terra regnerebbe solo la distruzione, la stessa umanità avrebbe i giorni contati a causa della sua malvagità. Il profeta è cuore e bocca dell’umanità affranta, stanca, desolata, afflitta, spossata dalle sue stesse colpe, dai suoi innumerevoli peccati. Il profeta è la più grande grazia di Dio per il suo popolo.</p>
<p>II Domenica di Avvento Anno B / CONSOLATE, CONSOLATE IL MIO POPOLO (Is 40,1-5.9-11) / Ad Israele che è nella dura schiavitù di Babilonia il Signore annunzia il suo ritorno in Sion, in Gerusalemme. Gridando questo ritorno è come se proclamasse il ritorno di Israele nella città dei padri. Ma c’è un solo modo perché Israele si metta in viaggio verso Gerusalemme, verso la Terra Promessa: convertendosi e facendo ritorno nell’Alleanza. È questa la strada che bisogna preparare perché il Signore abiti in Sion: bisogna abbassare i monti della non fede, dell’incredulità, dell’idolatria, del peccato e fare una strada bella, appianata con l’accoglienza della divina Parola. Il Signore vuole tornare in Gerusalemme. È necessario che anche il popolo voglia tornare al suo Dio. L’immagine che il profeta ci offre è sublime. È quella di un pastore pieno d’amore per il suo gregge, specie per i deboli, i fragili, gli infermi, gli affaticati: “Come un pastore egli fa pascolare il gregge e con il suo braccio lo raduna; porta gli agnellini sul seno e conduce pian piano le pecore madri”. L’amore del Signore per il suo popolo si riveste di una tenerezza infinita.</p>
<p>III Domenica di Avvento Anno B / LO SPIRITO DEL SIGNORE DIO È SU DI ME (Is 61,1-2.10-11) / Il Messia del Signore è senza alcun modello umano, né di re, né di sacerdote, né di profeta cui ispirarsi. La sua è missione tracciata e segnata da Dio fin dall’eternità. Egli non potrà disporre neanche del più semplice moto della sua volontà in autonomia dalla missione ricevuta, dovrà invece compiere solo la volontà di Colui che lo ha inviato. Tutti i miseri della terra, tutti i cuori spezzati, gli schiavi, i prigionieri, a qualsiasi popolo e razza appartengano sono oggetto della sua missione. L’anno di misericordia, del condono universale, della proclamazione della grazia è per tutti, nessuno escluso. Anche il suo giudizio sugli uomini è per tutti. Il Messia di Dio non dice solo parole. Egli compie opere. Le compie però in modo spirituale, non materiale. Le compie attraverso una via soprannaturale, non naturale. È questa la sua grande vocazione: curare l’uomo attraverso lo strumento della grazia e della verità, attraverso la via soprannaturale della sua Parola onnipotente e creatrice. Per la sua opera nasce sulla terra una speranza nuova: la vera salvezza per tutti i miseri della terra.</p>
<p>IV Domenica di Avvento Anno B / STABILE PER SEMPRE (2Sam 7,1-5.8-12.14-16) / Davide ha in mente di costruire una casa al Signore. Manifesta questo suo proposito al profeta Natan, il quale lo rassicura, dicendogli di seguire il suo cuore. Nella notte però Dio chiama il profeta e gli manifesta che non è Davide che costruirà una casa al Signore, è invece il Signore che costruirà una casa a Davide. Gli costruirà una casa eterna, donando un regno eterno ad uno della sua discendenza. Nasce l’attesa del Messia, dell’Unto del Signore, del Re dal Regno eterno. Che il Messia sia Figlio di Davide non vuol dire in nessun caso che dovrà essere re alla maniera di Davide. Questa identità tra Messia figlio di Davide e regalità alla maniera di Davide sarà causa di innumerevoli fraintendimenti. Questa identificazione farà anche sì che si arresti il cammino dei figli di Israele verso la verità piena della loro storia, della loro vita, della loro missione, del loro stesso modo di pensarsi in ordine a se stessi e al mondo intero. È anche l’identificazione delle due verità – che devono essere diverse e differenti – la causa del rifiuto del Cristo Gesù e della sua condanna a morte.</p>
<p>Santa Famiglia di Gesù, Maria e Giuseppe / UNO NATO DA TE SARÀ IL TUO EREDE (Gn 15,1-6;21,1-3) / Abramo sta camminando con il Signore. Ma che ne sarà del suo futuro se nessuno continuerà la sua vita e la sua missione? La promessa del Signore non tarda a farsi sentire: “Non temere, Abram. Io sono il tuo scudo; la tua ricompensa sarà molto grande”. Le promesse del Signore sono belle, la storia però è ben diversa: Sara è sterile e lui ormai si sta avviando verso la vecchiaia. Dio è però al di là di ogni nostro umano ragionamento, al di là di ogni nostro pensiero, al di là della nostra stessa storia: “Non costui sarà il tuo erede, ma uno nato da te sarà il tuo erede. Guarda in cielo e conta le stelle, se riesci a contarle… Tale sarà la tua discendenza”. Abramo crede in questa parola e su di essa fonda la sua esistenza. Questa fede gli viene accreditata come giustizia. Il Signore gli darà il figlio proprio in ragione di questa fede. È qui l’errore di molta moderna teologia: il pensare la vita eterna come solo dono di Dio, mentre essa è dono di Dio come frutto della nostra fede. Quando l’uomo comprenderà questa verità, nascerà sulla terra la società della fede nel Vangelo.</p>
<p>II Domenica dopo Natale / IO SONO USCITA DALLA BOCCA DELL’ALTISSIMO (Sir 24,1-4.8-12) / La sapienza è solo da Dio, esce dalla sua bocca, non è mai in potere degli uomini. Essa è sopra gli uomini, prima di loro, con loro, dopo di loro. Essa viene dall’eternità, giunge fino all’eternità, senza che alcun uomo abbia un qualche potere sopra di essa. Essa presiede, non è presieduta; dirige, non è diretta; governa, non è governata. Chi cerca la sapienza, dalla sapienza sempre sarà trovato. Chi la brama, da essa sarà sempre saziato. Chi la ama, da essa sarà sempre amato. Chi anela verso di essa, da essa sarà sempre raggiunto. La sapienza non nasce dall’uomo, dalla sua storia, dal suo cuore, dalle sue ricerche. Essa è prima della stessa attività dell’uomo. La sapienza è un dono dell’Altissimo fatto a coloro che glielo chiedono con purezza di cuore, di mente, di spirito, con semplicità di intenzioni e di volontà. La sapienza ha la sua più alta espressione nella Legge del Signore. È la Legge del Signore e tuttavia essa non esaurisce la Sapienza, che è infinitamente oltre la Legge, perché quest’ultima è il frutto della Sapienza increata che è il Logos eterno del Padre.</p>
<p>Battesimo del Signore / ECCO, L’HO COSTITUITO TESTIMONE FRA I POPOLI (Is 55,1-11) / Dio vuole stabilire con gli uomini una alleanza eterna. Compie ogni sua parola di salvezza per mezzo del suo Messia, che “è costituito testimone fra i popoli, principe e sovrano delle nazioni”. Il Messia che verrà è prima di ogni cosa il testimone di Dio tra le genti. Non è testimone di Dio per il suo popolo, ma per tutte le nazioni. Dalla particolarità della salvezza si passa all’universalità. Tutti i popoli sapranno chi è il loro Dio e Signore per mezzo di questo unico e solo testimone. Dove Cristo non testimonia, i popoli rimarranno sempre nella non piena conoscenza del vero Dio. Mancano della pienezza della verità e di conseguenza della pienezza della fede e della morale. Il Messia non sarà solo il Re di Israele, o il Re dei Giudei, sarà invece il Re di tutti i popoli e di tutte le nazioni. Ciò significa che quei popoli e quelle nazioni che non conoscono o escludono Cristo dalla loro vita, sono e saranno popoli senza governo di salvezza. Saranno sempre pecore senza pastore, perché l’unico e solo Re e Pastore di verità e di giustizia è Lui, il Messia di Dio, Cristo Signore.</p>
<p>II Domenica del T. O. Anno B / PARLA, PERCHÉ IL TUO SERVO TI ASCOLTA (1Sam 3,3b-10.19) / Samuele è un giovinetto. Dorme nel tempio. Il Signore durante la notte lo chiama. Lui pensa che sia Eli a chiamarlo e corre da lui. Eli però non lo aveva chiamato e lo rimanda a dormire. Questo avviene per ben tre volte. Solo alla fine Eli comprende. Samuele è chiamato dal Signore per farne un profeta, un messaggero, un inviato in mezzo al suo popolo al fine di manifestare la sua volontà. Samuele accolse la missione che il Signore gli aveva affidato con piena e totale consacrazione ad essa. Lo confermano le parole della Scrittura: “Samuele crebbe e il Signore fu con lui, né lasciò andare a vuoto una sola delle sue parole”. Non basta essere chiamati dal Signore per essere veri profeti. Si è veri profeti quando nell’esercizio del ministero non si aggiunge nulla a quanto il Signore dice e nulla si fa cadere. Tutto invece si ascolta, tutto si riferisce, tutto si insegna, tutto si proclama. Il vero profeta non ha alcuna autonomia nell’esercizio della sua missione. Egli deve essere sempre e interamente dal Signore. L’autonomia è la morte della missione e della profezia.</p>
<p>III Domenica T.O. Anno B / I CITTADINI DI NINIVE CREDETTERO A DIO (Gio 3,1-5.10) / Il libro di Giona ci rivela tutta la potenza di salvezza insita nella Parola del Signore. Veramente il Vangelo è “potenza di Dio per la salvezza di chiunque crede” (Rm 1,16). Nella conversione alla Parola ascoltata è la vita. L’uomo però non comprende l’agire di Dio. Vorrebbe un Dio a propria immagine e somiglianza. Un Dio assetato di vendetta, odio, distruzione, morte, abbandono di quanti hanno trasgredito i Comandamenti e si sono lasciati vincere dalla tentazione e dal male. L’uomo vorrebbe un Dio sempre pronto a distruggere i nostri nemici e a cancellarli dalla faccia della terra. Ma sempre Dio lo ha gridato: “I miei pensieri non sono i vostri pensieri. Le mie vie non sono le vostre vie”. Il nostro Dio è il Dio della vita. Egli non vuole “la morte del peccatore ma che si converta e viva”. La conversione è però solo alla sua Parola, alla sua Legge, ai suoi Comandamenti. Nella conversione e nella fede a Dio si riaprono per l’uomo le porte della misericordia e del perdono. Quando l’uomo inizierà a pensare come Dio, la terra potrà divenire un piccolo angolo di Cielo.</p>
<p>IV Domenica T.O. Anno B / IO SUSCITERÒ LORO UN PROFETA IN MEZZO AI LORO FRATELLI (Dt 18,15-20) / Dio oggi decide che l’uomo, ogni uomo, debba essere educato alla fede da voce, cuore, persona umana. Decide che l’uomo debba essere condotto nella via della verità e della giustizia attraverso un altro uomo. Per questo così annunzia ai figli di Israele per mezzo di Mosè: “Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò”. Nessun uomo potrà mai conoscere la parola del Signore se non per rivelazione, ispirazione, dono dall’Alto. Il vero profeta è colui che ascolta la vera Parola di Dio e la dice tutta intera così come la ha ascoltata, senza nulla togliere e nulla aggiungere. Il vero profeta non dice la Parola solo per gli altri, la dice prima di tutto per se stesso. È questa fedeltà totale che fa di un uomo un vero profeta. L’infedeltà del profeta è pagata con la sua stessa vita. Un profeta infedele è un falso profeta, un seminatore di morte spirituale, fisica, sociale, morale, economica, politica, amministrativa in mezzo al suo popolo. La falsa profezia distrugge spiritualmente e materialmente l’umanità. </p>
<p>V Domenica T.O. Anno B / NOTTI DI AFFANNO MI SONO STATE ASSEGNATE (Gb 7,1-4.6-7) / Giobbe è nella grande sofferenza. Tutto il suo corpo è una piaga. “Satana si allontanò dal Signore e colpì Giobbe con una piaga maligna, dalla pianta dei piedi alla cima del capo. Giobbe prese un coccio per grattarsi e stava seduto in mezzo alla cenere” (Gb 2,7-8). In questa esperienza di dolore, di indicibile sofferenza, dinanzi ad una vita avvolta dalla malattia e dalla solitudine fisica e spirituale, quale speranza potrà mai nascere per un uomo? La speranza può nascere, ma solo dal Signore. È Lui il Dio della vita ed è da Lui che ogni vita si deve attendere. Se da un lato Giobbe è l’uomo che grida la pochezza, il nulla della vita quando l’ombra della morte si avventa contro di essa, dall’altro egli è anche il cantore della vera speranza nel Signore, nel Dio di ogni vita. “Dopo che questa mia pelle sarà distrutta, senza la mia carne, vedrò Dio. Io lo vedrò, io stesso, e i miei occhi lo contempleranno non da straniero” (Gb 19,26-27). Questa fede è la sua forza, la sua vita, il suo presente e il suo futuro. Questa fede è la sua salvezza. Per questa fede sarà riabilitato anche su questa terra.</p>
<p>VI Domenica T.O. Anno B / ABITERÀ FUORI DELL’ACCAMPAMENTO (Lev 13,1-2.45-46) / La condizione del lebbroso nell’Antico Testamento era veramente penosa. Doveva vivere fuori dell’accampamento, senza alcun contatto con i suoi fratelli. Questa esclusione e separazione, questo allontanamento dagli uomini era altissima carità. Era il solo modo per salvare gli altri. Era la sola medicina conosciuta. Per amore della comunità si escludeva dalla comunità. È questa la straordinaria potenza dell’amore: per non contagiare la comunità, ci si lascia allontanare da essa. L’amore è capace di una simile rinunzia. Ci si priva della propria vita di comunione per non intaccare la salute, la vita di tutti gli altri nostri fratelli. Chi ama salva, redime, giustifica, libera. Chi ama preserva, mette ogni attenzione, vive di grande prudenza, accortezza, lungimiranza. Chi ama si priva di ogni bene personale per la salvezza delle persone amate. Chi ama sa sottoporsi ad ogni sacrificio, rinunzia, abnegazione, privazione, limitazione della sua personale libertà in favore del mondo intero. L’amore è questo e solo chi sa amare sa sacrificare la sua vita per una vita più grande dei suoi fratelli.</p>
<p>VII Domenica T.O. Anno B / ECCO, IO FACCIO UNA COSA NUOVA (Is 43, 18-25) / Ieri Dio era confessato potente, anzi il più potente perché era stato capace di aprire il mare facendovi passare a piedi asciutti i figli di Israele. Poiché oggi non c’è più un mare da attraversare, Dio ha finito la sua opera. Finita l’opera di Dio, finisce anche Dio. Nasce lo sconforto, muore la speranza nei cuori. Un Dio che ha esaurito la sua onnipotenza è un Dio che non può più giovare agli uomini. Contro questo pensiero di morte, il Signore interviene con potenza. Invita il suo popolo a non ricordare più le cose passate. Il Dio nel quale il popolo crede è il Dio capace di ogni cosa, anche di trasformare il deserto in una strada e di vincere la sua aridità con fiumi ricchi di acqua. Dio è capace di cancellare il peccato del suo popolo, al posto della morte fare scorrere la vita, al posto dell’esilio il ritorno nella terra promessa. La cosa nuova di Dio è una: la sua volontà di perdonare sempre e sempre fare riprendere all’uomo il suo cammino di fede. Con il nostro Dio sempre si può ricominciare, perché Lui è sempre pronto a ricominciare con noi e ricomincia con il perdono dei nostri peccati.</p>
<p>I Domenica di Quaresima Anno B / QUESTO È IL SEGNO DELL’ALLEANZA (Gn 9,8-15) / Può il Signore salvare l’uomo, portare la pace sulla terra, attraverso un diluvio universale da mandare ogni qualvolta il cuore degli uomini si riempie di malvagità e di cattiveria? Occorrerebbe un diluvio all’anno e neanche sarebbe sufficiente. Ecco allora cosa il Signore promette in cuor suo: «Non maledirò più il suolo a causa dell’uomo, perché ogni intento del cuore umano è incline al male fin dall’adolescenza; né colpirò più ogni essere vivente come ho fatto. Finché durerà la terra, seme e mèsse, freddo e caldo, estate e inverno, giorno e notte non cesseranno» (Gn 8,21-22). Il Signore ha stretto con il cielo e la terra una promessa che manterrà fino alla consumazione dei secoli: “Non sarà distrutta più alcuna carne dalle acque del diluvio, né il diluvio devasterà più la terra”. Dio vuole partire dal cuore dell’uomo. È il cuore che è incline al male ed è sul cuore che si deve intervenire. Ora sappiamo dove dobbiamo operare, se vogliamo la salvezza dell’uomo: sul suo cuore, perché è il cuore la fonte e la radice di ogni male. Chi salva il cuore, salva l’uomo, salva l’umanità intera.</p>
<p>II Domenica di Quaresima Anno B / TUTTE LE NAZIONI DELLA TERRA (Gn 19, 1-2.9a. 10-13.15-18) / È Dio il Pastore del suo popolo. Lui la Guida, la Provvidenza, il Tutto. Lui però nulla opera senza il dono che l’uomo gli fa della sua volontà, dono che non viene elargito una volta per tutte. La volontà non è una cosa, è la stessa vita dell’uomo. Come l’uomo vive attimo per attimo la sua umana esistenza, così attimo per attimo deve fare a Dio dono della sua volontà, dono di se stesso, di tutto il suo essere. Nel momento in cui Dio chiede, l’uomo risponde. Qualsiasi cosa Dio chiede, l’uomo la fa. In questo dono e per esso Dio redime, salva, giustifica, benedice il mondo intero. Il Signore chiede ad Abramo di andare sul monte e di sacrificare il suo unico figlio Isacco. Abramo obbedisce. Il figlio Isacco viene risparmiato da Dio. Abramo viene costituito Padre di una moltitudine immensa e portatore di una benedizione per tutti i popoli: “Si diranno benedette nella tua discendenza tutte le nazioni della terra, perché hai obbedito alla mia voce”. L’uomo dona tutto se stesso a Dio. Dio dona all’uomo il mondo intero per la sua salvezza. È questo il grande miracolo dell’obbedienza.</p>
<p>III Domenica di Quaresima Anno B / NON AVRAI ALTRI DÈI DI FRONTE A ME (Es 20,1-17) / Chi vuole comprendere il significato e il valore dei Comandamenti deve necessariamente rimetterli sui cardini dell’Alleanza. Il popolo di Dio è senza terra, senza presente, senza futuro, in un deserto inospitale, preda della morte, della fame, della sete, della nudità. Il niente è la sua sola prospettiva di futuro. Israele da solo non è, mai potrà essere. Il Signore stringe un patto, gli propone una alleanza. Israele si impegnerà ad osservare i suoi Comandamenti, a rispettare la sua volontà, a camminare nella sua Legge e il Signore si obbligherà ad essere la sua vita, oggi, domani, sempre. Il Signore diviene il presente e il futuro del suo popolo ad un solo patto: che Israele si impegni ad essere sempre il popolo del Signore. Quando Israele sarà il popolo del Signore? Quando dimorerà nella Legge scritta sulle due tavole date a Mosè. Quando Israele uscirà dai Comandamenti, ritornerà nella sua solitudine. Diverrà preda della distruzione, della desolazione, della morte. Quando invece abiterà nella Santa Legge di Dio dimorerà nella vita, perché il Signore è la sua vita.</p>
<p>IV Domenica di Quaresima Anno B / IL SIGNORE, SUO DIO, SIA CON LUI E SALGA! (2Cro 36,14-16.19-23) / L’Esilio è vero tempo di purificazione, conversione, adesione a Dio con cuore puro, fedele, integro. Questo tempo che ci viene concesso per fare ritorno a Lui è vera grazia, vero atto di bontà da parte del Signore. È questa la grande misericordia di Dio: offrire all’uomo dopo il peccato del tempo perché si possa ravvedere. Oggi i falsi maestri insegnano, invece, la misericordia senza la conversione, dicendo che il peccato è già perdonato prima ancora che venga commesso. Per loro l’uomo è già salvato. Chi fa male al fratello non è salvo. La misericordia di Dio è anche nel preparare la via del ritorno nella sua casa. Oggi il Signore suscita Ciro, un pagano, e predispone il suo cuore perché esorti tutti i deportati in Babilonia a prendere la via del ritorno verso Gerusalemme: “Il Signore, Dio del cielo, mi ha concesso tutti i regni della terra. Egli mi ha incaricato di costruirgli un tempio a Gerusalemme, che è in Giuda. Chiunque di voi appartiene al suo popolo, il Signore, suo Dio, sia con lui e salga!”. È veramente grande la misericordia di Dio per l’uomo.</p>
<p>V Domenica di Quaresima Anno B / CONCLUDERÒ UN’ALLEANZA NUOVA (Ger 31,31-34) / Per la salvezza dell’uomo il Signore mandò il diluvio universale. Dio “vide” che questa via era inutile. In seguito il Signore decise di stipulare con i figli di Israele un’alleanza di vita. Ma il loro cuore era rimasto di pietra e nonostante gli infiniti sforzi della sua misericordia il cuore rimaneva sempre incirconciso. Ecco allora che il Signore decide una via radicale: una nuova creazione dell’uomo: ”Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo”. È questo il grande ministero che Gesù ha affidato alla sua Chiesa: fare nuovo l’uomo, donandogli un cuore nuovo, rigenerandolo per opera dello Spirito Santo, immergendolo nella verità e nella grazia di Gesù Signore. L’uomo nuovo solo la Chiesa una, santa, cattolica, apostolica lo può fare perché solo in essa sussiste la pienezza della verità e della grazia di Gesù Signore. Fatto l’uomo nuovo, l’uomo nuovo è capace di cose nuove. L’uomo nuovo cambia il mondo.</p>
<p>Domenica delle Palme Anno B / IL SIGNORE DIO MI ASSISTE (Is 50,4-7) / Un mistero incomprensibile è annunziato dal profeta Isaia. Un uomo chiamato da Dio ad indirizzare una parola allo sfiduciato, viene sottoposto a flagelli, insulti, sputi, al disprezzo e al disonore. Viene lacerato nelle sue carni e nel suo spirito e quest’uomo cosa fa? È sempre in ascolto della volontà del Signore. Non si tira indietro. Non viene meno. Rende la sua faccia dura come pietra e continua la sua missione. Quest’uomo ha una certezza nel suo cuore: il Signore l’assiste e per questo sa di non restare confuso. Egli è sicuro, certo, sarà vittorioso, trionferà a causa della presenza del suo Dio nella sua missione. È questo il mistero della vita che nasce dalla sofferenza, del trionfo che è frutto dell’umiliazione, della risurrezione che è generata dalla morte. Il segreto di questo mistero è tutto nell’obbedienza. Quest’uomo sacrifica tutta la sua vita per obbedienza a Dio e Dio lo fa trionfare proprio dal più profondo della sua umiltà o annientamento. Mistero incomprensibile che solo la Croce di Gesù e la sua passione renderanno pienamente rivelato.</p>
<p>SANTISSIMA TRINITÀ Anno B / IL SIGNORE È DIO (Dt 4,32-34.39-40) / Oggi Dio dona al suo popolo i segni storici della sua unicità, onnipotenza, signoria, verità. Egli è il Signore unico del Cielo e della terra, è Dio nel Cielo e sulla terra. Dio è inascoltabile e invisibile. Eppure Dio si è fatto ascoltare dal suo popolo. È si è fatto ascoltare da dentro il fuoco, da un fuoco che divora. Israele però non è stato divorato dal fuoco del Signore. Questo è vero segno della Onnipotenza di Dio. Altro segno è questo. Israele era un popolo di schiavi, umiliato, sfruttato, condannato ai duri lavori della costruzione di mattoni. Dio è sceso in Egitto e lo ha liberato. Il Dio di Mosè ha sconfitto tutti gli dei degli Egiziani. Questo ha un solo significato per Israele. È il Suo Signore l’unico e solo Dio. È Dio nel Cielo e sulla terra. È il Dio che dona vita e libertà. Nessun altro è Dio. Israele non può pensare di ricercare altri dei. Non esistono. Qual è allora il modo giusto per essere del suo Dio? Obbedire alle sue Leggi; ascoltare la sua voce; osservare i suoi Comandamenti. In questa obbedienza è la sua felicità, la sua libertà, la sua pace, il suo presente e il suo futuro. / Santissimo Corpo e Sangue di Cristo Anno B / ECCO IL SANGUE DELL’ALLEANZA (Es 24,3-8) / Non ci sono più due vite: quella di Dio e quella del suo popolo, ma una sola: quella di Dio che deve divenire vita del suo popolo. L’alleanza è stipulata, il patto è sancito, gli animali sono stati sgozzati, il sangue asperso e versato. Ma basta il solo sangue perché vi sia questa sola vita che unisce ogni membro del popolo al Signore e tra di loro? Al sangue si deve aggiungere l’osservanza della Legge, l’obbedienza alla volontà di Dio. Il sangue non è la vita, ma segno dell’unica vita che deve essere vissuta. La realtà invece è la Legge, che è la manifestazione della volontà di Dio. È la volontà di Dio osservata che trasforma la vita di Dio in vita del popolo. È l’obbedienza ai Comandamenti che fa sì che il popolo sia animato da una sola vita: la vita che si vive in Dio e che deve divenire vita che si vive anche nel popolo. In Dio si vive una vita di perfetta carità e comunione. Anche nel popolo si deve vivere questa vita di perfetta verità e comunione. La si vive osservando la Legge, i Comandamenti. La Legge è il fondamento di ogni amore, ogni verità, ogni comunione.</p>
<p>XII Domenica T.O. Anno B / FIN QUI GIUNGERAI E NON OLTRE (Gb 38,1.8-11) / Giobbe è nell’angoscia mortale. Non sa spiegare il mistero della sua sofferenza. Non comprende perché questa si abbatta sul giusto fino a condurlo alla morte. Vuole penetrare questo mistero e si rivolge a Dio perché glielo spieghi. Il Signore ascolta il grido di Giobbe, ma non spiega nulla, perché tutta la vita è un arcano. Tutto l’universo è avvolto dal mistero. Se tutto viene dall’onnipotenza di Dio e dalla sua divina sapienza, ci potrà mai essere sulla terra un solo uomo capace di penetrare nella mente di Dio e comprendere il perché delle cose esistenti? Cosa c’è di più imponente del mare? Cosa esiste di più furioso delle sue onde? Cosa vive nell’universo che abbia un potenza paragonabile alla massa delle acque che minacciose sembrano inghiottire la terra? Eppure questa meraviglia di forza, di grandezza, di impetuosità giunge a riva e non va oltre. Lì arriva e lì si ferma. È come se la sua forza all’istante svanisse, venisse meno. Nel mistero di ciò che accade si adora il Signore, la cui sapienza l’uomo mai potrà penetrare e questo vale anche per la sofferenza del giusto.</p>
<p>XIII Domenica T. O. Anno B / DIO NON HA CREATO LA MORTE (Sap 1,13-15;2,23-24) / L’uomo non è stato fatto per la corruzione del sepolcro; per ridivenire polvere del suolo. È stato creato invece per la vita; è stato fatto ad immagine di Dio, con vera vocazione all’incorruttibilità e alla vita per sempre. Incorruttibilità e vita erano però condizionate alla sua obbedienza al comando ricevuto: ”Se ne mangi, muori”. Il diavolo, invidioso della felicità dell’uomo, tentò Eva. Eva tentò Adamo. Disobbedirono al comando del Signore. La morte è entrata nel mondo. Il libro della Sapienza opera una distinzione tra la morte fisica e quella spirituale. Tutti coloro che vivono di disobbedienza ogni giorno fanno l’esperienza della morte: l’uomo non si appartiene più, non si governa più, non è più padrone di se stesso, perché schiavo della superbia e della concupiscenza. Chi invece vive di obbedienza vince ogni schiavitù e nel dono dello Spirito Santo ottiene il governo e la padronanza di sé. Non è più schiavo della morte, ma libero della libertà dei figli di Dio. La morte su di lui non ha alcun potere. L’uomo vive da risorto con Cristo già nel tempo su questa terra.</p>
<p>XIV Domenica T. O. Anno B / ASCOLTINO O NON ASCOLTINO (Ez 2,2-5) / La missione di ogni vero profeta del Signore non è quella del convincimento, della persuasione, della raccolta immediata di frutti di conversione che la sua parola genera. È invece quella di dire la parola del Signore in pienezza di fedeltà e di obbedienza. La fedeltà è nel dire ciò che il Signore dice. L’obbedienza è di dirla alle persone presso le quali il Signore invia. Il vero profeta non deve guardare i frutti: ascolto, non ascolto, obbedienza, non obbedienza, ribellione, docilità, noncuranza, sordità verso la Parola da lui proferita. Tutte queste cose sono una tentazione per lui. Lui deve solo dire la parola nelle forme e nelle modalità secondo le quali egli l’ascolta dal suo Dio. Lui è vera sentinella nel popolo del Signore. È suo compito avvertire, gridare, indicare il pericolo. Al popolo del Signore la responsabilità dell’ascolto e del non ascolto. Chi ascolta si salva. Chi non ascolta perisce a causa della sua sordità spirituale. Perisce ma è responsabile della sua morte. Da questa missione svolta con fedeltà e obbedienza nasce la vita nuova nel popolo del Signore.</p>
<p>XV Domenica T. O. Anno B / VA’, PROFETIZZA AL MIO POPOLO ISRAELE (Am 7,12-15) / Amos è un profeta assai singolare. Per tutta la sua vita ha fatto il raccoglitore di sicomori. La Scrittura ci rivela che lui era pecoraio in Tekoa. Un giorno il Signore lo chiamò e lo inviò nel regno di Israele come suo profeta, come annunciatore della sua Parola. Nel regno del Nord c’era però Amasia, un sacerdote prezzolato, un cappellano di corte al servizio del re per lo sfruttamento e la rovina del gregge di Dio. Un sacerdote di Dio che diviene sacerdote di un uomo, di un re, di un principe, di un potente, di un’idea, o anche di una o di molte esigenze dell’uomo, è una sciagura per il mondo intero. Amasia invita Amos ad abbandonare il regno del Nord, lo minaccia perché se ne ritorni in Giudea. Se entrasse la verità nella corte del re, tutto dovrebbe essere rinnovato. Non si potrebbe più sfruttare, angariare, uccidere, opprimere il popolo con le infinite tasse, imposte solo per pagare i vizi dei pochi ricchi. Amos è risoluto. “Qui il Signore mi ha mandato. Qui annunzierò la sua Parola. Io sono profeta del Dio vivente. Non sono un asservito della corte del re”.</p>
<p>XVI Domenica T. O. Anno B / SUSCITERÒ A DAVIDE UN GERMOGLIO GIUSTO (Ger 23,1-6) / Dio dona sempre pastori secondo il suo cuore, ma questi sovente si smarriscono dietro se stessi, disperdendo il suo gregge, scacciando via le pecore e non preoccupandosi affatto per la loro sorte. Venendo meno questi pastori giusti, prudenti, caritatevoli, cosa deve fare il Signore? Di certo non può abbandonare il suo gregge. Non può lasciare che esso perisca. Il suo gregge è la sua stessa vita. Ecco allora che Dio decide di farsi Lui stesso pastore delle sue pecore, prendendosi cura di esse. Vigilando personalmente Lui stesso, sempre troverà dei buoni pastori che avranno a cuore il suo popolo. Questa volontà di Dio si compie in Cristo Gesù, il Figlio Unigenito del Padre, il Verbo della vita, che si fa carne e nella carne diviene il Pastore che conduce il gregge del Padre nutrendolo con la sua stessa Carne, dissetandolo con il suo Sangue, nutrendolo con la sua Parola. Cristo Gesù diviene così il modello vero di ogni buon pastore, che in Lui, con Lui, per Lui ha desiderio di condurre il gregge del Padre nutrendolo di grazia, verità, vita eterna.</p>
<p>XVII Domenica T. O. Anno B / NE MANGERANNO E NE FARANNO AVANZARE (2Re 4,42-44) / Il vero profeta non è mandato nel popolo per compiere opere di misericordia corporali, bensì per ricordare la Parola del suo Dio e Signore. Il vero profeta è l’uomo più povero di questo mondo. Egli infatti lascia la sua professione e si mette a disposizione del suo Dio, vivendo della carità della gente. Ma anche lui è uomo. Anche lui è chiamato ad amare il prossimo suo come se stesso. Anche per lui vale la legge della compassione nelle necessità materiali del suo prossimo. Come farà a vivere il comandamento dell’amore, lui che vive di sola elemosina? Donando ai fratelli quanto oggi gli supera. Per domani penserà il Signore. Eliseo riceve venti pani d’orzo. Sono troppi per lui. Ordina che vengano distribuiti a delle persone bisognose. Chi aveva portato i pani pensa che siano pochi per tanta gente. Il profeta lo rassicura. “Dalli loro. Tutti mangeranno e ne faranno anche avanzare”. È questo il grande insegnamento che oggi ci dona il Signore: anche chi vive di elemosina deve dare in elemosina quanto gli supera. Prende quanto gli basta. Il resto è dei più poveri di lui.</p>
<p>XVIII Domenica T. O. Anno B / È IL PANE CHE IL SIGNORE VI HA DATO IN CIBO (Es 16,2-4.12-15) / Il popolo del Signore è nel deserto, luogo arido, senz’acqua, non coltivabile, senza alcuna fonte di sostentamento. La terra non può produrre alcun nutrimento per il popolo. Cosa fa il Signore? Attesta la sua misericordia e la sua onnipotenza per il suo popolo facendo piovere il pane dal cielo. È questa la straordinaria forza del Signore: Egli non ha bisogno né di terra, né di acqua, né della semente, né di altra cosa per sfamare il suo popolo, quanti credono e per questo si fidano e si affidano a Lui. L’uomo però anche nel ricevere il pane da Dio deve rimanere nella legge della carità e della giustizia. Per carità deve prendere dalla terra ciò che gli è necessario. Quanto gli basta per oggi. Oggi per oggi. Domani per domani. Quanto non gli è necessario oggi è degli altri. Deve vivere la legge della giustizia, ricordandosi che il sabato è del Signore. È il giorno a Lui consacrato. Se è del Signore, non è perché l’uomo si procuri il cibo. Il cibo il Signore glielo ha già dato il sesto giorno. La fede vissuta in pienezza di carità e di giustizia libera l’uomo da ogni affanno.</p>
<p>XIX Domenica T. O. Anno B / ÀLZATI, MANGIA! (1Re 19,4-8) / Elia è profeta del Dio vivente. Sul monte aveva sfidato e vinto i falsi profeti di Baal. Ora è in cammino verso il monte di Dio, l’Oreb. Dopo una giornata è già stanco, sfinito. Dall’abisso della sua prostrazione prega: «Ora basta, Signore! Prendi la mia vita, perché io non sono migliore dei miei padri». Si corica sotto una ginestra in attesa della morte. La sua ora non è ancora venuta. Deve continuare il viaggio. Dio lo attende. Un Angelo lo sveglia e lo invita a mangiare: «Àlzati, mangia!». Lì accanto c’è una focaccia e un orcio d’acqua. Elia mangia, beve, ma poi si corica di nuovo. L’Angelo lo sveglia per la seconda volta e nuovamente lo invita a mangiare e a bere, perché il viaggio è troppo lungo. Elia si alza, mangia e beve. Quel cibo e quell’acqua gli danno la forza di camminare per quaranta giorni e quaranta notti fino al monte di Dio. La Chiesa ha sempre visto in quel pane una figura dell’Eucaristia. Con quel pane Elia ha attraversato il deserto ed è giunto presso Dio. Con l’Eucaristia noi attraversiamo il tempo e la storia fino al raggiungimento del Paradiso. </p>
<p>XX Domenica T. O. Anno B / VENITE, MANGIATE IL MIO PANE (Pro 9,1-6) / La sapienza non è un albero che nasce dalla nostra terra. È invece un dono dell’Onnipotente, una sua purissima elargizione di amore, che discende sempre dal Cielo. La sapienza prepara il banchetto e dona se stessa come nutrimento: «Venite, mangiate il mio pane, bevete il vino che io ho preparato. Abbandonate l’inesperienza e vivrete, andate diritti per la via dell’intelligenza». Per natura ogni uomo è insipiente, stolto, cieco. Riesce anche ad aprire gli occhi e ad intravedere qualcosa, ma è sempre miope. La sua vista è assai corta. Nutrendosi al banchetto della sapienza riceve una intelligenza soprannaturale, divina, celeste. Vede il bene e il male, discerne ciò che è giusto e ciò che è ingiusto, separa la verità dalla falsità, la moralità dall’immoralità, ciò che rispetta la verità della persona umana e ciò che invece la deturpa. Nella superbia l’uomo pensa di non aver bisogno di nutrirsi al banchetto della sapienza e per questo vive di grande stoltezza. Nella stoltezza anche i più orrendi peccati, nefandezze, immoralità, delitti, li giustifica e li dichiara cose sante per sé per i suoi fratelli.</p>
<p>XXI Domenica T. O. Anno B / SCEGLIETE OGGI CHI SERVIRE (Gs 24,1-2a.15-17.18b) / Dio sceglie ogni giorno, ogni attimo. Anche noi dobbiamo scegliere Lui ogni giorno, ogni attimo. La scelta di Dio deve essere fatta in modo esplicito, formale, pubblico, da tutta la comunità, in dei momenti di forte cambiamento, quando ai nostri occhi potrebbe apparire che ormai di Dio ci possiamo anche liberare. È in questi momenti di forte tentazione che il rinnovo della scelta di Dio diviene salutare, vera fonte di pace e di salvezza, perché si ripone nuovamente la vita in Lui, liberandola dalle nostre mani. I figli di Israele hanno conquistato la Terra Promessa. Ora che si è in possesso di essa, Dio potrebbe non servirci più. Ora abbiamo la terra e tutto è da essa e in essa e non più in Dio. Abbiamo la libertà, l’abbondanza e quanto ci serve. Dio è divenuto inutile, da abbandonare. Dio invece mai è inutile perché Lui è per noi libertà, abbondanza, salute, pace, gioia, vita. È Lui, la sua Legge, la sua verità, la sua santità, il suo amore, il progresso vero dell’uomo. Israele sceglie di servire il Signore. Sceglie di essere con il suo Dio perché il suo Dio è il suo tutto e tutto è nel suo Dio.</p>
<p>XXII Domenica T. O. Anno B / SARÀ LA VOSTRA SAGGEZZA E LA VOSTRA INTELLIGENZA (Dt 4,1-2.6-8) / Dio ha dato la sua Legge morale agli uomini. Così come essa è uscita dalla sua bocca, così deve essere conservata per tutti i secoli: pura, intatta, inviolata, senza cambiamento, modificazioni, alterazioni, trasformazioni e cose del genere. La saggezza dell’uomo, la sua sapienza ed intelligenza non è nel voler trovare qualcosa di meglio che possa sostituire la Legge morale data da Dio. Questa intelligenza sarebbe insipienza e questa saggezza grande stoltezza. La vera intelligenza è non aggiungere nulla a quanto il Signore ha stabilito per noi. La vera sapienza sta nel non togliere nulla a quanto il Signore ha deciso per la nostra vita. Dichiariamo peccatori coloro che tolgono alla Legge del Signore. Molto più peccatori invece sono quelli che la rendono gravosa sulle spalle degli uomini con le loro infinite aggiunte. Costoro rendono odioso lo stesso Dio che ha dato la Legge. Quanti aggiungono sono un vero ostacolo perché molti vengano alla fede. Costoro sono i veri distruttori di Dio nei cuori, perché con le loro aggiunte allontanano molti dall’adesione alla fede nel loro Dio.</p>
<p>XXIII Domenica T. O. Anno B / CORAGGIO, NON TEMETE! (Is 35,4-7a) / C’è un popolo oppresso, umiliato, prostrato, incatenato, in esilio, incapace di rialzarsi da solo. Israele in questo frangente è la vera immagine dell’umanità caduta nella schiavitù del peccato. In questa condizione di totale perdita della speranza, ecco che risuona la voce del Profeta, che invita questo popolo di schiavi, di senza vita a non temere. Dio è venuto a liberarli. Ecco l’esercito che il Signore si è scelto per combattere la sua battaglia ed ottenere una esaltante vittoria: il cieco, il sordo, il muto, lo zoppo. Luogo della vittoria è un deserto infuocato. Ecco cosa farà il Signore: al cieco darà la vista, al sordo l’udito, al muto la parola, allo zoppo piedi di cervo per saltare, correre. Il deserto lo trasformerà in sorgenti d’acqua. La natura ostile viene trasformata dall’onnipotenza del Signore in terra accogliente. Dio si serve del “niente” umano per manifestare tutta la sua onnipotenza e la sua gloria. È questa la costante di Dio: trarre ogni cosa dal niente dell’uomo e della natura. Il “nulla”, il “niente” è la “materia” attraverso la quale Dio crea il suo tutto.</p>
<p>XXIV Domenica T. O. Anno B / CHI MI DICHIARERÀ COLPEVOLE? (Is 50,5-9a) / Il Messia del Signore è senza colpa, innocente, puro, integro, immacolato. Egli mai ha conosciuto il peccato, perché ha fatto solo e sempre la volontà del Padre. Se non ha fatto nulla di male, perché con sommo accanimento è stato inchiodato su una croce? Non è possibile fermarsi al puro e semplice errore storico. Gesù subì il martirio, perché volontariamente ha assunto sopra di sé il peccato del mondo e per esso ha espiato la pena che gli era dovuta. La crocifissione non è stata allora un errore giudiziario. È stata una libera scelta di Cristo Gesù. È questa la potenza e la forza dell’amore: prendere il posto del colpevole, del peccatore, dell’ingiusto, dell’idolatra, del malfattore e pagare, espiare, morire al loro posto. Gesù è stato schiacciato nella sua umanità dal peccato del mondo. Apparentemente è il peccato il vincitore, mentre in realtà vincitore è lo sconfitto. Gesù non solo ha vinto il peccato, ha anche vinto la morte che è il suo frutto. L’innocenza di Cristo Gesù, del Messia del Signore, è la via per giungere alla più grande fede in Lui.</p>
<p>XXV Domenica T. O. Anno B / CONDANNIAMOLO AD UNA MORTE INFAMANTE (Sap 2,12.17-20). / La lotta tra il bene e il male è tra l’empio e il giusto. Il giusto ama l’empio e vuole la sua salvezza. L’empio odia il giusto e brama la sua morte. Il giusto pensa secondo giustizia, verità, santità. Agisce ed opera conformemente alla Legge di Dio. L’empio invece opera secondo ingiustizia, falsità, peccato. Tu, giusto, dici di essere figlio di Dio. Se tu realmente sei figlio di Dio, Dio non ti abbandonerà, ti libererà, ti porterà soccorso, non ti lascerà nella sofferenza, non ti consegnerà alla morte. Noi ti possiamo sottoporre ai più infamanti e umilianti castighi, la tua fede ti salverà. Costoro ignorano che Dio non libera dalla tempesta, libera nella tempesta, libera dopo di essa. Costoro ignorano che il male da loro fatto al giusto è veramente male. Ma anche in questo il giusto è per loro modello di verità, fede, carità, amore. Il giusto vive tutta la loro ingiustizia nella più grande giustizia. Subisce tutto il male e riversa su di loro tutto il bene. È per questo bene nel quale ha perseverato sino alla fine che il Signore viene e lo libera. Lo libera però dopo che tutta la sofferenza è stata bevuta fino all’ultima goccia.</p>
<p>XXVI Domenica T. O. Anno B / SEI TU GELOSO PER ME? (Nm 11,25-29) / Dio decide di dividere il peso di Mosè con altri settanta uomini. Prende lo Spirito che è su lui e lo pone su di loro. Due erano rimasti nell’accampamento. Non erano andati nella tenda. Anche su di loro si posa lo Spirito del Signore. Giosuè chiede a Mosè di proibire a quei due di profetizzare. La risposta di Mosè è in tutt’altra direzione: «Sei tu geloso per me? Fossero tutti profeti nel popolo del Signore e volesse il Signore porre su di loro il suo spirito!». Non si deve essere gelosi dei doni del Signore. Anzi dobbiamo volere che tutti siano pieni di Spirito Santo. Non si deve essere invidiosi, ma pregare affinché ogni uomo sia ricolmato di grazia divina. È gretto di animo chi è geloso dei doni altrui. Pecca contro lo Spirito Santo chi ha il cuore pieno di invidia dei carismi dei suoi fratelli. Non ama Cristo Gesù e né il popolo di Dio chi non accoglie lo Spirito Santo che aleggia sulle singole persone della comunità. È la sua grazia la nostra ricchezza. Chi la possiede fa ricca tutta la comunità e anche chi crede di non averne bisogno e per questo rimane nella sua infinita miseria spirituale.</p>
<p>XXVII Domenica T. O. Anno B / NON È BENE CHE L’UOMO SIA SOLO (Gn 2,18-24) / L’uomo plasmato da Dio ha sotto di sé l’intero creato. È il signore di tutti gli animali. Nella creazione però, non trova un aiuto che gli corrisponda. Quella dell’uomo è una solitudine di essere. Tra il suo essere e il loro c’è un vero salto ontologico, un abisso sostanziale e non solamente modale. Dio vede questa solitudine e vi vuole porre fine. Fa scendere un torpore sull’uomo che si addormenta. Gli toglie una costola e racchiude la carne al suo posto. Poi con la costola tratta forma una donna e la conduce all’uomo, che esclama: «Questa volta è osso dalle mie ossa, carne dalla mia carne. La si chiamerà donna, perché dall’uomo è stata tolta». Non è un altro uomo. È essere simile all’uomo, ma diverso. È uguale, ma differente nella forma e nella sostanza, nella vocazione e nelle modalità. È creata la donna, è creata la coppia, è creato il matrimonio umano: unione stabile, per sempre, irreversibile, tra un uomo e una donna: «Per questo l’uomo lascerà suo padre e sua madre e si unirà a sua moglie, e i due saranno un’unica carne». È il disegno eterno di Dio sull’umanità.</p>
<p>XXVIII Domenica T. O. Anno B / PREGAI E MI FU ELARGITA LA SAPIENZA (Sap 7,7-11) / Salomone è re d’Israele. Sa che per governare un popolo assai numeroso l’accortezza umana non gli serve, come è inutile ogni sapienza e saggezza secondo la carne. Per governare se stessi e gli altri, per dirigere il proprio corpo e la propria anima assieme al corpo e all’anima di quanti il Signore ci affida, occorre la sapienza e la saggezza, l’intelligenza e la prudenza di Dio. Occorre che la mente di Dio sia in noi, anzi che la mente di Dio sia la nostra stessa mente e il suo cuore il nostro stesso cuore. La mente di Dio non viene però da noi, non scaturisce dalle nostre ricerche. Essa è dono di Dio e si ottiene per mezzo della preghiera. Per pregare bene occorre la virtù dell’umiltà, attraverso la quale noi vediamo il nostro nulla e la nostra perenne incapacità, e della carità, attraverso la quale noi desideriamo il più grande bene per i nostri fratelli e per noi stessi. Nella superbia ci consideriamo autosufficienti. Sbagliamo. Non preghiamo. Nell’egoismo non vediamo gli altri come persone da amare. Le vediamo come persone da soggiogare e asservire al carro della nostra gloria.</p>
<p>XXIX Domenica T. O. Anno B / IL GIUSTO MIO SERVO GIUSTIFICHERÀ MOLTI (Is 53,10-11) / Il Salvatore del mondo è un uomo sottoposto alla sofferenza. È un martire, persona interamente sacrificata, prostrata con dolori. Non vivrà però il suo martirio come imposizione che viene a Lui dall’esterno, anche se viene da Dio, lo vivrà come vero sacrificio. Si offrirà Lui stesso volontariamente alla sua passione e morte. Sarà Lui stesso che prenderà sulle sue spalle le iniquità di molti. Il suo sarà un vero sacrificio vicario. Egli assume su di sé il nostro peccato ed espia per noi, subisce in vece nostra, muore al posto nostro. Qual è il frutto di questo sacrificio e sofferenza vissuti per l’intera umanità? È la giustificazione di molti. È questa la risposta di Dio alla superbia dell’uomo, alla sua sete di gloria e magnificenza, esaltazione e innalzamento. È la risposta di Dio a tutti coloro che attendevano un Messia glorioso, trionfante, calpestatore dei suoi nemici, conquistatore del mondo, liberatore della terra dei Padri. Il Messia del Signore è persona umile, che si lascia annientare sotto il peso della sofferenza e del dolore. È persona che si umilia fino alla morte e alla morte di croce.</p>
<p>XXX Domenica T. O. Anno B / IL SIGNORE HA SALVATO IL SUO POPOLO (Ger 31,7-9) / Ad un popolo oppresso in terra d’esilio risuona potente la voce del profeta che annunzia la salvezza operata da Dio: «Erano partiti nel pianto, io li riporterò tra le consolazioni; li ricondurrò a fiumi ricchi d’acqua per una strada dritta in cui non inciamperanno, perché io sono un padre per Israele, Èfraim è il mio primogenito». Questa azione potente di Dio deve ricreare la fede nel cuore del popolo del Signore. Solo il loro Dio è il Salvatore, nessun altro li potrà mai redimere, nessun altro potrà farli vivere nella loro buona terra. In questa azione di grazia Dio si rivela come vero Padre, rivela Israele come suo vero figlio: Padre e figlio legati da un amore eterno che mai verrà meno. Potrà sempre venire meno l’amore del figlio verso il Padre, mai però verrà meno l’amore del Padre verso il figlio. Se Israele, in questo contesto storico, è in tutto simile al Figlio prodigo della parabola evangelica, questo non significa che è venuto meno l’amore del Padre, è il figlio che ha deciso e scelto di andarsene lontano dalla sua casa. Ma Dio lo attende per fargli grazia, lo aspetta per avere pietà di Lui.</p>
<p>XXXII Domenica T. O. Anno B / ECCO UNA VEDOVA CHE RACCOGLIEVA LEGNA (1Re 17,10-16) / Il Signore non fa sfamare Elia da persone facoltose, piene di ogni abbondanza, ricche. Si serve invece di una vedova povera, che aveva l’ultimo goccio di olio e l’ultimo pugno di farina e in più anche un figlio da nutrire. Ecco la sua risposta: “Per la vita del Signore, tuo Dio, non ho nulla di cotto, ma solo un pugno di farina nella giara e un po’ d’olio nell’orcio; ora raccolgo due pezzi di legna, dopo andrò a prepararla per me e per mio figlio: la mangeremo e poi moriremo”. Elia è però un profeta e sulla Parola del Signore questo le promette: “Non temere; va’ a fare come hai detto. Prima però prepara una piccola focaccia per me e portamela; quindi ne preparerai per te e per tuo figlio, poiché così dice il Signore, Dio d’Israele: “La farina della giara non si esaurirà e l’orcio dell’olio non diminuirà fino al giorno in cui il Signore manderà la pioggia sulla faccia della terra”. Ella obbedisce. Il Signore dona compimento alla parola di Elia. La donna poté sfamarsi fino al termine della carestia. Sempre Dio si dona in premio a quanti ascoltano la Parola dei suoi profeti e li servono con amore.</p>
<p>XXXIII Domenica T. O. Anno B / CHIUNQUE SI TROVERÀ SCRITTO NEL LIBRO (Dn 12,1-3) / La vita di ogni uomo è fatta di due momenti: uno brevissimo, che si vive nel tempo e l’altro eterno che inizia dopo la nostra morte. Quasi nessuno però crede con fede convinta che è il momento nel tempo che produce il frutto che noi riceveremo come nutrimento eterno dopo la nostra morte fisica. Ecco come il profeta Daniele annunzia ai figli d’Israele questa verità: ”In quel tempo sarà salvato il tuo popolo, chiunque si troverà scritto nel libro. Molti di quelli che dormono nella regione della polvere si risveglieranno: gli uni alla vita eterna e gli altri alla vergogna e per l’infamia eterna. I saggi risplenderanno come lo splendore del firmamento; coloro che avranno indotto molti alla giustizia risplenderanno come le stelle per sempre”. Chi vuole un futuro di gloria nel Paradiso di Dio deve vivere una vita di perfetta di giustizia, fedeltà, misericordia. Chi non vive secondo la Parola di Dio, perché così ha scelto e deciso nel suo cuore, non avrà un vita di gloria, bensì di disonore. Ha disprezzato la giustizia e la verità, raccoglierà i frutti ignominiosi che lo condanneranno per sempre.</p>
<p>Solennità di N. Signore Gesù Cristo Re dell’universo / UNO SIMILE A UN FIGLIO D’UOMO (Dn 7,13-14) / Il mistero di Cristo Gesù è presentato nell’Antico Testamento molte volte e in diversi modi. Una delle più misteriose è quella descritta dalla visione di Daniele: “Guardando ancora nelle visioni notturne, ecco venire con le nubi del cielo uno simile a un figlio d’uomo; giunse fino al vegliardo e fu presentato a lui. Gli furono dati potere, gloria e regno; tutti i popoli, nazioni e lingue lo servivano: il suo potere è un potere eterno, che non finirà mai, e il suo regno non sarà mai distrutto”. Gesù applica questa visione alla sua vera umanità. È Lui il Figlio dell’uomo che riceve dal Padre potere, gloria e regno eterni. È Lui che sarà costituito Giudice di tutta la terra. È Lui che tutti i popoli e lingue sono chiamati a servire. È Lui che edificherà, innalzerà un regno sulla terra e nel cielo che non sarà mai distrutto. Da Dio il Figlio dell’uomo è costituito invincibile. Nessuna potenza potrà mai abbattere il suo regno. Invece ogni altro regno sarà da Lui giudicato, abbattuto, distrutto. Il suo regno si innalzerà su tutti i popoli, perché è un regno universale, per ogni uomo, per tutti i tempi.</p>
<p>I Domenica di Avvento Anno C / ECCO, VERRANNO GIORNI (Ger 33,14-16) / Le promesse di Dio non si compiono da un giorno all’altro. A volte passano secoli, se non millenni. Quando la storia si intristisce, perché il peccato avvolge l’umanità, il male l’attanaglia, la morte fisica e spirituale la governa incontrollata, allora è possibile che l’uomo perda la speranza nel suo Dio, cominci a credere che Lui si sia dimenticato delle promesse di bene fatte in suo favore. In questi frangenti di quasi disperazione ecco che nuovamente risuona imperiosa la parola di Dio per mezzo dei profeti, facendoci sapere che Lui non ha dimenticato le sue promesse. Egli è pronto per la loro attuazione: “Ecco, verranno giorni – oracolo del Signore – nei quali io realizzerò le promesse di bene che ho fatto alla casa d’Israele e alla casa di Giuda. In quei giorni e in quel tempo farò germogliare per Davide un germoglio giusto, che eserciterà il giudizio e la giustizia sulla terra”. Oggi Dio annunzia che compirà la sua promessa di salvezza attraverso il suo Messia. La promessa viene ribadita e circostanziata. Rimane tutto lo spazio per la fede nell’attesa che essa si compia.</p>
<p>II Domenica di Avvento Anno C / IN TRIONFO COME SOPRA UN TRONO REGALE (Bar 5,1-9) / Quanto Dio si sta accingendo a fare per i figli di Gerusalemme deportati in esilio è solo un pallida idea di ciò che il Signore opererà per l’umanità intera. Queste parole della profezia vanno ben meditate: “Deponi, o Gerusalemme, la veste del lutto e dell’afflizione, rivèstiti dello splendore della gloria che ti viene da Dio per sempre. Avvolgiti nel manto della giustizia di Dio, metti sul tuo capo il diadema di gloria dell’Eterno”. E ancora: “Si sono allontanati da te a piedi, incalzati dai nemici; ora Dio te li riconduce in trionfo, come sopra un trono regale”. È l’Onnipotenza divina che compie ogni cosa: “Poiché Dio ha deciso di spianare ogni alta montagna e le rupi perenni, di colmare le valli livellando il terreno, perché Israele proceda sicuro sotto la gloria di Dio”. Dio ha veramente pietà dell’uomo: “Perché Dio ricondurrà Israele con gioia alla luce della sua gloria, con la misericordia e la giustizia che vengono da lui”. Cosa sarà allora per noi la salvezza se Dio stesso, nel suo Figlio Unigenito, ha deciso di divenire carne per abitare per sempre in mezzo a noi?</p>
<p>III Domenica di Avvento Anno C / IL SIGNORE HA REVOCATO LA TUA CONDANNA (Sof 3,14-17) / La Redenzione è un dono della bontà del nostro Dio, il quale non solo revoca la nostra condanna, dopo che l’umanità in Adamo si è voluta incamminare su un sentiero di morte senza ritorno, ad essa ha anche aggiunto il dono di un cuore nuovo capace di amare. Questo mistero è così cantato dal profeta Sofonia: “Rallégrati, figlia di Sion, grida di gioia, Israele, esulta e acclama con tutto il cuore, figlia di Gerusalemme! Il Signore ha revocato la tua condanna, ha disperso il tuo nemico. Re d’Israele è il Signore in mezzo a te, tu non temerai più alcuna sventura. In quel giorno si dirà a Gerusalemme: «Non temere, Sion, non lasciarti cadere le braccia! Il Signore, tuo Dio, in mezzo a te è un salvatore potente. Gioirà per te, ti rinnoverà con il suo amore, esulterà per te con grida di gioia»”. La redenzione è vero rinnovamento, nuova creazione, nuova rigenerazione, nuova nascita. Dio opera tutto questo con divina, eterna, infinita, immensa gioia. Dio vede l’uomo fatto nuovo ed esulta, si rallegra. Il Natale è di certo il giorno della gioia dell’uomo, molto di più è il giorno della gioia di Dio.</p>
<p>IV Domenica di Avvento Anno C / EGLI STESSO SARÀ LA PACE! (Mic 5,1-4a) / Tutto annunziano i profeti della vita e dell’opera del Messia che dovrà venire. Ecco con quali parole Michea profetizza il suo giorno: “E tu, Betlemme di Èfrata, così piccola per essere fra i villaggi di Giuda, da te uscirà per me colui che deve essere il dominatore in Israele; le sue origini sono dall’antichità, dai giorni più remoti. Egli si leverà e pascerà con la forza del Signore, con la maestà del nome del Signore, suo Dio. Abiteranno sicuri, perché egli allora sarà grande fino agli estremi confini della terra. Egli stesso sarà la pace!”. Da Betlemme, la più piccola città di Giuda, il Messia di Dio estenderà i confini del suo regno fino alle estremità della terra. Sarà un regno universale, oltre che eterno. Sarà diverso da tutti gli altri. Tutti gli altri si fondano e durano finché sono forti nell’arte della guerra. Il regno del Messia di Dio invece si fonderà e sarà forte finché in esso regnerà la pace. La pace è lo stesso Re. Egli è il Principe della pace ed è la pace. Egli dona se stesso all’uomo e questi diviene un soldato del suo regno. Costruisce la pace con l’arma della verità e dell’amore.</p>
<p>Santa Famiglia di Gesù, Maria e Giuseppe / ANCH’IO LASCIO CHE IL SIGNORE LO RICHIEDA (1Sam 1,10-22.24-28) / Anna è donna sterile, senza figli. Con animo amareggiato invoca il Signore con voto: «Signore degli eserciti, se vorrai considerare la miseria della tua schiava e ricordarti di me, se non dimenticherai la tua schiava e darai alla tua schiava un figlio maschio, io lo offrirò al Signore per tutti i giorni della sua vita e il rasoio non passerà sul suo capo». La donna chiede un figlio per sentire la vita dentro di sé, per essere madre come tutte le altre donne, per sperimentare l’onnipotenza della divina benedizione nel suo corpo. Poi però il figlio non lo terrà per sé, lo offrirà al Signore. Nasce Samuele. Appena svezzato, Anna lo consacra al Signore, portandolo al Sacerdote Eli: «Per questo fanciullo ho pregato e il Signore mi ha concesso la grazia che gli ho richiesto. Anch’io lascio che il Signore lo richieda: per tutti i giorni della sua vita egli è richiesto per il Signore». Questo figlio io l’ho chiesto al Signore. Ora lascio che il Signore me lo richieda a sua volta. Viene da Lui. È suo. Ora se lo può riprendere per tutti i giorni della sua vita. Se il Signore lo richiede, sarà suo per sempre.</p>
<p>II Domenica dopo Natale / PER TUTTA L’ETERNITÀ NON VERRÒ MENO (Sir 24,1-2.8-12) / La sapienza di Dio è Dio stesso, che si manifesta come sommo bene ai suoi figli. Essendo questo bene racchiuso nella Legge, la sapienza nella sua caratterizzazione storica è la Legge che il Signore diede ai figli di Israele. Solo Israele è sapiente tra tutti i popoli della terra, perché solo lui conosce Dio, conosce la sua volontà, il suo Comandamento, la sua verità, il sommo bene per lui e per ogni altro uomo. La sapienza non cambia, non muta, perché Dio è eterno ed immutabile. Poiché il sommo bene è la sua stessa natura divina, neanche la sua Legge potrà mai cambiare, perché essa è rivelazione della verità di Dio ad immagine del quale l’uomo sempre si deve costruire, formare, divenire. Alla sapienza si oppone la stoltezza, l’insipienza, la falsità, la menzogna, la non verità. Avendo oggi l’uomo abbandonato la Legge di Dio, è sprofondato in un abisso di stoltezza e di insipienza dal quale gli è impossibile venire fuori. Quest’uomo stolto ogni giorno si costruisce una miriade di leggi ma tutte per consolidare e avvalorare la sua insipienza e la sua empietà.</p>

<p>UN GERMOGLIO DI GIUSTIZIA (Ger 33,14-16) Dove c'è il peccato c'è morte, distruzione, disastro, fame, spada, sete, calamità. Israele è nel peccato, si è allontanato da Dio, sta vivendo un momento di vera morte, di annientamento della sua storia, sta scomparendo come popolo e regno dell'alleanza. In questa situazione di non vita il profeta Geremia, per misericordia e compassione del Signore, fa udire la sua voce. Con Dio la speranza non è mai morta, mai finita; con Lui la morte diviene risurrezione e la distruzione inizio di una vita nuova. Questa speranza non sarà però l'uomo a portarla sulla terra, sarà sempre la mano onnipotente e creatrice del Signore, che interviene e dal tronco ormai secco del regno di Davide, fa germogliare un germoglio giusto, che eserciterà il giudizio e la giustizia sulla terra. La salvezza dell'uomo è suscitata sempre da questi interventi prodigiosi del Signore. Non può il non salvato pensare vie di salvezza per gli altri, né il non santo vie di santità per i fratelli. Il Signore interviene Lui direttamente e suscita Colui che con la potenza del Suo Spirito dovrà portare la vera giustizia sulla terra.</p>
<p>AL MOMENTO DELLA VENUTA DEL SIGNORE NOSTRO GESÙ (1Ts 3,12-4,2) La vita cristiana è cammino perseverante nella fede, nella speranza, nella carità, abbondando in ogni opera di bene. Si cammina, andando incontro al Signore che viene per prenderci con sé. Mentre Gli andiamo incontro, viviamo la sua Parola e la mettiamo in pratica. La Parola vissuta produce copiosi frutti di verità, di carità, di compassione, di ogni altra opera buona. Quando avremo raggiunto il Signore, ci presenteremo a Lui ricchi di misericordia, di pietà, di povertà in spirito, di fede, di carità, di giustizia, di obbedienza. La vita cristiana è un cammino nel Vangelo per andare incontro a Gesù. Se vero cammino, è anche vera libertà dalle cose di questo mondo. Chi cammina non si attacca alle cose, anzi si libera da esse, perché il suo cammino sia più spedito, più leggero, più agile. Il cristiano cammina verso Cristo portando nel cuore solo la sua Parola da osservare in ogni sua parte. Quanto appartiene a questo mondo da lui è lasciato, anzi ne fa uno strumento per l'esercizio della carità e per vivere la sua fede in pienezza di ascolto del Signore che parla al suo cuore.</p>
<p>SU UNA NUBE CON POTENZA E GLORIA GRANDE (Lc 21,25-36) Il Vangelo ci dice con chiara luce di verità che Gesù verrà un giorno sulle nubi del cielo per il giudizio dei vivi e dei morti, per dare compimento definitivo al regno del Padre suo. Gesù avverte i suoi seguaci a stare bene attenti a che i loro cuori non si appesantiscano in dissipazioni, ubriachezze e affanni della vita. La dissipazione è sciupare la vita, sbriciolandola e impiegandola per una infinità di cose, ma che non servono a nulla per la nostra eternità. La dissipazione è il peggiore nemico del cristiano. Essa riesce a far sì che la nostra vita con un valore eterno sia alla fine senza valore, senza significato, senza senso, senza finalità. Con le urbiacchezze - le forme sono molteplici e ogni giorno forme di stordimento se ne inventano in numero sempre più grande - si priva la vita di ogni responsabilità. Le ubriachezze fanno sì che la nostra vita sia solo vegetativa. Il nostro spirito, la nostra intelligenza, la nostra sapienza, il nostro cuore, la nostra anima non è in ciò che viviamo. Gli affanni imprigionano l'esistenza nel carcere del presente e del nostro piccolo mondo. Non la si apre all'eternità, non la si colma dell'amore di Dio e dei fratelli. È una vita senza amore e senza la carità nessuno potrà mai entrare nel regno dei cieli.</p>
<p>IN TRIONFO COME SOPRA UN TRONO REGALE (Bar 5,1-9) Il Libro di Baruc rivela quanto potente sia l'amore di Dio per il suo popolo. Israele è disperso tra le genti, asservito alla tirannia dei potenti della terra. Ma lui è del Signore, è il suo popolo, la sua eredità. Può il Signore abbandonarlo, dimenticarsi di lui, lasciarlo marcire in prigioni straniere? L'amore di Dio è grande perché onnipotente, capace cioè di vincere ogni negatività umana. Né la terra, né il cielo, né gli inferi potranno mai impedire la realizzazione del disegno di salvezza dell'amore di Dio a favore del suo popolo. Il deserto dinanzi a questo amore si trasforma in palude, le alte rupi si spianano, gli alberi si inchinano per fare ombra, ogni altra asperità svanisce e ogni pericolo si dilegua per fare sicura, tranquilla la strada su cui dovrà camminare Israele nel suo ritorno verso la Terra di Dio. La salvezza è sempre un atto dell'amore di Dio, frutto della sua misericordia, dono della sua pietà. Nasce la speranza, fiorisce la vita quando il Signore è con il suo popolo. La speranza è vera se è generata nel cuore da un vero movimento di conversione e di fede alla Parola di Dio.</p>
<p>INTEGRI E IRREPRENSIBILI PER IL GIORNO DI CRISTO GESÙ (Fil 1,4-6.8-11) San Paolo sa quanto sia difficile seguire Cristo Gesù. Molti iniziano, pochi perseverano sino alla fine. Per questo egli aiuta in ogni modo i suoi figli e fratelli nella fede perché compiano il cammino della loro santificazione, sino all'ultimo giorno. Lo fa attraverso il dono della verità, necessaria per conservare pura e santa la fede. Li sostiene con la preghiera. Con essa ci si mette dinanzi al Signore, si vede la fragilità e la debolezza dei fratelli e si chiede per loro forza, costanza, perseveranza, abbondanza di fede, ricchezza di carità, fortezza nella speranza, luce per il discernimento, saggezza e intelligenza perché ognuno possa sempre distinguere il meglio. La preghiera, assieme al dono della verità, della sana dottrina, della purezza del Vangelo, riaccende nei cuori la vita della fede, della carità, della speranza e il discepolo del Signore riprende spedito il cammino della propria santificazione. La preghiera per i fratelli è la più grande carità che si può vivere verso di loro. Per essa ci si santifica, ci si perfeziona, si cammina secondo Dio sulla via del cielo.</p>
<p>LA PAROLA DI DIO SCESE SU GIOVANNI (Lc 3,1-6) Il mistero della salvezza ha la sua origine nell'eternità. Prima che l'uomo fosse creato, Dio aveva già pensato come salvarlo in Cristo, con Cristo, per Cristo. A Cristo, Dio ha preparato la via, sia remotamente attraverso i Patriarchi, i Profeti e i Giusti dell'Antico Testamento, sia recentemente, attraverso la vocazione di Giovanni il Battista. Quest'uomo ancora prima di essere concepito, era stato eletto dal Signore precursore del suo Messia. Ora che il momento è venuto di presentare al mondo il Cristo di Dio, la Parola del Signore scende dal cielo, si posa su Giovanni e lui mosso dallo Spirito Santo che lo aveva santificato nel grembo della madre inizia a predicare la conversione, necessaria per accogliere l'Unto del Signore e iniziare con Lui il vero cammino nella santità e nella giustizia perfetta. Questa verità deve farci mettere tutti in ginocchio dinanzi a Dio e invocarlo perché mai smetta di amare l'uomo e sempre dal cielo faccia discendere la sua verità e la sua grazia, che si posi su di un uomo, una donna, e li costituisca strumenti della sua salvezza. L'avvento è anche questa preghiera intensa perché il Signore continui oggi, come ieri, a "far scendere su di un uomo" la sua Parola potente per la salvezza di chiunque crede.</p>
<p>TI RINNOVERÀ CON IL SUO AMORE (Sof  3,14-18) Una volta che l'uomo cade in balia del suo peccato, è impossibile per lui ritornare indietro. Occorre per questo la grazia del Signore, frutto esclusivo del suo amore. È per la manifestazione della carità di Dio che l'uomo risorge e si rinnova, riprende il cammino della verità e della giustizia, si libera dal suo peccato e ritorna in vita. È per grazia e misericordia del Cielo che si può lasciare alle spalle ogni disastro spirituale e materiale e iniziare una vita in conformità alla legge che il Signore ci ha dato per il nostro bene. È urgente che noi tutti crediamo nell'amore di Dio con il quale ci rinnova, ci rigenera, ci ricostituisce, ci perdona, ci dona la speranza che tutto non è perduto, che tutto può essere salvato. La vita può essere redenta e di fatti Dio la redime con la sua eterna carità. Il cristiano, sapendo questo, altro non deve fare se non chiedere la carità di Dio per sé e per gli altri, per il mondo intero. Egli deve annunziare ad ogni uomo questa verità: è possibile uscire dai cammini di morte solo lasciandosi abbracciare dalla carità, dall'amore, dalla verità del Signore nostro Dio.</p>
<p>IL SIGNORE È VICINO (Fil 4,4-7) La tentazione è il pane quotidiano del cristiano, il suo cibo perenne. Egli sa però che in questa lotta non è solo. Egli è con il Signore, che è luce, forza, amore, vittoria, santità, gioia, perfezione, verità, speranza, carità, onnipotenza, grazia, misericordia, aiuto potente per chi lo invoca nella fede e nell'amore sa attendere la sua manifestazione che di certo si farà presente nel momento propizio. Forte di questa fede, al Signore affida ogni necessità. A Lui chiede che intervenga, perché possa raggiungere la salvezza eterna. La sofferenza, il dolore, la morte, le persecuzioni, le umiliazioni, la croce non dureranno per sempre. Il Signore è vicino. Sta per arrivare. Anzi è già alle porte. Il Signore è anche vicino come presenza di grazia, di sostegno, di aiuto, di conforto, di sollievo. Con Lui possiamo vincere il mondo e la storia, il male degli uomini, le avversità di satana, ogni altra negatività che si spande sul nostro cammino. Mosso da questa fede, il cristiano si mette in ginocchio e come Gesù nell'Orto degli Ulivi prega e chiede al Signore che sia Lui il suo sostegno nell'ora della prova.</p>
<p>VIENE UNO CHE È PIÙ FORTE DI ME (Lc 3,10-18) Giovanni è stato mandato da Dio per preparare la via al Messia del Signore. Non si può, né ci si deve fermare a lui, perché la sua opera non è completa, non è perfetta, non è tutta l'opera di Dio. Il suo è solo un battesimo di conversione e la sua parola serve solo a tracciare la via che conduce al Servo del Signore, il quale non solo perdonerà il peccato, cancellandolo dal cuore e dall'anima, battezzerà anche ogni uomo nello Spirito Santo, per rigenerarlo a vita nuova, per farlo nascere come nuova creatura, per immergerlo nel fuoco divino dello Spirito e dargli una nuova essenza, tutta impastata dell'amore e della verità che sono in Dio e che lo Spirito riversa nei cuori. Il Messia di Dio viene per operare la nuova creazione dell'uomo, che è partecipazione della natura divina. Per questo Giovanni non è degno neanche di sciogliere i legacci dei suoi sandali. Non è degno, perché Gesù non è solo uomo, Egli è il Dio che si è fatto uomo, per fare di ogni uomo un essere divinizzato dal suo Santo Spirito. Questo significa battezzare in Spirito Santo e fuoco. L'uomo vecchio viene incenerito dal fuoco divino dello Spirito e nasce la nuova creatura, tutta spirituale, divinizzata, santificata, infuocata di amore per il Signore.</p>
<p>EGLI SARÀ GRANDE (Mic 5,1-4) La salvezza di Dio nasce dall'umiltà dell'uomo, dal suo annichilimento dinanzi al Signore. Essa è per tutti gli uomini e crea libertà universale. Nessuno è più schiavo, nessuno prigioniero, nessuno superiore all'altro, perché la salvezza è uguaglianza nella dignità. Nella redenzione che Dio opererà, ogni uomo sarà pari in dignità ad un altro; tutti saranno liberi perché tali il Signore li ha creati. La grandezza del Salvatore di Israele non saranno le potenzialità umane, sarà invece la potenza della sua Parola e della sua grazia che conquisterà ogni uomo e lo attirerà all'unico Signore. Il Messia di Dio governerà i popoli con la verità e la giustizia, con la misericordia e la santità che sono nel suo nome glorioso e santo. Egli sarà grande perché capace di abolire ogni pensiero dell'uomo e al suo posto metterà il solo pensiero del Padre suo, la volontà di Dio che dovrà governare ogni uomo. Il Salvatore di Israele nasconderà nell'umiltà della sua origine umana una nascita ben più grande. Fin dall'eternità Egli è da Dio ed è Dio. Questa la sua vera grandezza.</p>
<p>ECCO, IO VENGO (Eb 10,5-10) Gesù Signore offre al Padre il sacrificio della Sua volontà, di Se stesso. È in virtù di questo dono che la salvezza si compie. Non potrà esserci salvezza sulla terra, se non nella perfetta obbedienza di Cristo a Dio e la salvezza consisterà per tutti, dopo di Lui, nel dono della propria vita al Signore Dio nostro. Ci salva l'offerta della volontà di Cristo al Padre che diviene sacrificio cruento sulla croce. Saremo noi dei veri salvati nel momento in cui anche noi consegneremo noi stessi al Padre per la nostra santificazione e la conversione del mondo. Siamo salvati, cioè redenti, camminiamo nella redenzione e nella salvezza nella misura in cui facciamo al Padre l'offerta della nostra esistenza, che diviene rinnegamento di noi stessi, annullamento del nostro essere, perché nella nostra vita solo la volontà di Dio regni e si compia in ogni sua parte. È questo l'unico sacrificio che il Signore gradisce e l'unico che in Cristo, per Cristo, con Cristo porta altra salvezza sulla nostra terra. Se questo non avviene, quanto facciamo è vano, inutile, inefficace. La vita vera è nel dono della volontà al Signore.</p>
<p>L'ANIMA MIA MAGNIFICA IL SIGNORE (Lc 1,39-48) La Vergine Maria dona a Dio la sua volontà, si consegna interamente a Lui. Il Verbo della vita viene concepito nel Suo grembo e inizia nel mondo la vera salvezza. Grazie al suo sì, l'Incarnazione è stata possibile; si compie la redenzione sulla terra. Il sì detto a Dio diviene sì detto anche all'uomo. Chi dice un vero sì a Dio, dice anche un vero sì all'uomo per la sua salvezza. Maria ha detto sì a Dio, dice sì anche alla sua cugina Elisabetta. Si reca nella sua casa per servirla, ma la serve con la ricchezza del suo sì che è il Verbo della vita che porta nel grembo. Gesù presente nel suo seno purissimo e santissimo è pieno di Spirito Santo. Ad Elisabetta lo Spirito che è su Maria e su Gesù rivela il mistero di Maria, ma anche le santifica il figlio, che porta nel grembo. È questo il miracolo della salvezza. Essa mai si potrà compiere fuori del sì pieno, totale, dato al Signore, fuori dell'offerta della nostra volontà a Dio perché realizzi attraverso noi la redenzione del mondo. Il nostro sì ci inserisce nel mistero, ci dona in abbondanza lo Spirito Santo, con lo Spirito sopra di noi comprendiamo il mistero che Dio sta attuando attraverso noi. Nello stesso Spirito di Dio innalziamo al Padre il nostro cantico di lode per le meraviglie che Lui si è degnato di operare attraverso il nostro sì.</p>
<p>EGLI È CEDUTO AL SIGNORE (1Sam 1,20-28) Anna è sterile. Non può avere figli. Chiede al Signore la grazia, nella promessa di offrigli il figlio che Lui avrebbe fatto nascere dal suo grembo. La preghiera di Anna sgorga dal cuore, è irrorata dalle lacrime, è innalzata nel silenzio del tempio, incompresa dal Sacerdote Eli che la credeva ubriaca. Da questa preghiera nasce Samuele. Anna mantiene la sua promessa. Porta al tempio il figlio, lo consegna al Sacerdote come proprietà esclusiva del Signore. Samuele è ceduto a Lui per tutti i giorni della sua vita. Il Signore ne faccia ciò che a Lui piacerà. Grande è la preghiera della donna, ma anche grande è la sua fede. Ella è madre, cede però ogni diritto sul figlio al Signore. Per grazia di Dio lo ha avuto, lo affida ora alla Sua volontà. Samuele è doppiamente dono: è dono del Signore ad Anna, è dono di Anna al Signore. La famiglia non sarà mai cristiana finché non vivrà nella fede che ogni figlio è un dono del Signore, non farà di ogni figlio un dono al Signore, non sarà il Signore a potersi servirsi degli uni e degli altri secondo il suo imperscrutabile disegno di salvezza.</p>
<p>FIN D'ORA SIAMO FIGLI DI DIO (1Gv 3,1-2.21-24) C'è la famiglia terrena, del sangue materiale e c'è famiglia spirituale con il sangue spirituale. Questa è la famiglia dei figli di Dio, di tutti coloro che hanno accolto nel loro cuore la Parola di Cristo Gesù e sono rinati a nuova vita da acqua e da Spirito Santo. Questa nascita ci fa una cosa sola in Cristo Gesù, siamo una famiglia il cui sangue è tutto spirituale, divino, celeste: quello di Gesù Signore che circola nelle vene del nostro spirito e della nostra anima. Questa nascita ci fa veri figli di Dio. Dio è Santo, Puro, Immacolato, senza imperfezione alcuna. Il cristiano, mentre vive la sua nuova vita familiare, cammina verso il Padre, purificando il suo corpo, il suo spirito, la sua anima da ogni peccato, da ogni imperfezione, liberandosi da ogni vizio. Dio è luce e noi dobbiamo indossare su questa terra l'abito della luce, se vogliamo andare incontro al Signore ed entrare a far parte della sua famiglia spirituale ed eterna. La famiglia di Dio è costituita da Santi e solo coloro che si santificano sulla terra potranno entrare a farne parte nel Cielo.</p>
<p>PERCHÉ MI CERCAVATE? (Lc 2,41-52) Fin dal primo istante del suo concepimento Cristo Gesù è del Padre, non è dell'uomo, di nessun uomo. Tutto, di Cristo, è del Padre. Se è del Padre, deve esserlo in ogni momento della sua vita. Neanche un attimo appartiene a Lui, perché la sua volontà è stata data al Padre e chi lo governa è il Padre con imperscrutabile divina sapienza. Gesù si reca a Gerusalemme per la Pasqua. Il Padre vuole che Lui rimanga nella Città Santa. Lui obbedisce. Maria e Giuseppe ancora non conoscono in pienezza il mistero che avvolge Gesù. La risposta alla Madre: "Non sapevate che io debbo occuparmi delle cose del Padre mio?", ha un solo significato: "Io non appartengo all'uomo, appartengo a Dio, sono di Dio. È Lui e nessun altro il Signore della mia vita. Ciò che Lui vuole, io lo compio; Lui comanda e io obbedisco, Lui mi muove e io mi lascio muovere". È questa la vera vocazione di un uomo: consegnarsi interamente alla volontà del Padre. È questo l'insegnamento che Gesù dona oggi. Nessuna vita è vera, santa, giusta, se non in questo dono e in questa consegna perenni della nostra volontà a Dio, perché il nostro cuore si occupi solo delle cose che sono del Padre, secondo il proprio carisma e la propria vocazione.</p>
<p>IO SONO USCITA DALLA BOCCA DELL'ALTISSIMO (Sir 24,1-4.8-12) Tutto ciò che esiste è ricolmo di sapienza divina e celeste. Con il peccato l'uomo ha perso, però, la soprannaturale capacità di relazionarsi secondo pienezza di verità con la sapienza che Dio aveva posto in lui, creandolo. Ma Dio non ha abbandonato l'uomo all'insipienza e alla stoltezza. Ora la pienezza, la perfezione della sapienza gli viene data dall'esterno, in modo che a poco a poco si lasci nuovamente impastare di essa e in essa. La sapienza di Dio trova la sua più alta manifestazione nel dono della legge, nei comandamenti, che sono la sapienza eterna secondo la quale ogni uomo deve edificarsi. La sapienza è anche la Parola attuale che Dio fa giungere al cuore di un uomo perché porti nella verità la sua vita. Questa sapienza è vista come una Persona che dal cielo discende sulla terra per abitare in mezzo al popolo del Signore e guidarlo nella verità e nella giustizia. Questa Persona, nel Nuovo Testamento, ha un nome: è Cristo Gesù, il Verbo eterno del Padre, Sapienza increata che si fa anche Sapienza creata per la nostra verità, santificazione, vita eterna.</p>
<p>PER OPERA DI CRISTO GESÙ (Ef 1,3-6.15-18) Cristo Gesù, Sapienza, Redenzione, Giustizia, Santificazione, da molti non è accolto, da quanti lo accolgono sovente non è compreso nel suo mistero e rimangono ai margini del loro nuovo essere, dato per mezzo di Lui, grazie al Suo sangue versato sulla croce. Non solo non vivono di verità il presente, neanche nella verità avanzano verso il futuro, nel compimento della loro vocazione. Paolo sa che senza l'intelligenza piena del mistero di Cristo la vita cristiana è un vero fallimento, sia morale, che spirituale. Sa anche che l'intelligenza del mistero di Cristo Gesù, che è il principio di intelligenza e di realizzazione della nostra vita, è possibile ottenerla solo per grazia da impetrare da Dio ogni giorno. Ogni uomo è chiamato a realizzare il mistero di Cristo in lui. Per questo deve conoscerlo. Lui prega e il Signore a poco a poco lo avvolge del mistero di Cristo, non solo per via intellettiva, di sapienza, di razionalità, ma anche per via di comunione, di partecipazione, di assimilazione. Il Signore lo assimila al mistero e il cristiano lo comprende vivendolo.</p>
<p>E IL VERBO SI FECE CARNE (Gv 1,1-18) Un cristiano senza la conoscenza di Cristo, del suo mistero prima della creazione, nel tempo e dopo il tempo, oggi e nell'eternità, manca del suo modello cui perennemente guardare per realizzarsi. Cristo è l'immagine dataci da Dio, oltre che Sacramento di verità e di grazia, secondo la quale il cristiano deve edificare se stesso. Il cristiano deve pensare come Cristo, come Cristo vivere, amare, sperare, obbedire, essere luce per illuminare ogni uomo. Per conoscere Cristo deve immergersi nella contemplazione, nella meditazione della Parola attraverso la quale lo Spirito Santo gli presenta il mistero di Cristo.  L'apostolo Giovanni che nello Spirito Santo contempla e vede il mistero di Cristo lo annunzia nella sua eternità, nella sua incarnazione, nella sua luce, nella sua verità, nella sua grazia, nella sua abitazione presso gli uomini e nel seno del Padre. Ce lo presenta come la fonte della verità e della luce, della vita, di ogni cosa, perché ognuno lo accolga. Solo accogliendo Cristo si ottiene la vera conoscenza di Dio e nella conoscenza vera di Dio quella di se stessi e dell'intero creato. Il prima ed il dopo, l'oggi e il domani, il presente, il passato e il futuro ricevono la loro intelligenza vera solo in Cristo.</p>
<p>ECCO, IL SIGNORE DIO VIENE CON POTENZA (Is 40,1-5.9-11) Dio viene con potenza e gloria grande, ma per compiere meraviglie ha bisogno che l'uomo vi collabori, vi metta il suo impegno, porti il cuore, la volontà, l'intelligenza, i sentimenti; corpo, anima e spirito devono essere posti a servizio della salvezza che Dio si sta accingendo a compiere. Il Signore viene con potenza per pascolare il suo gregge, per redimere Israele, per ridare dignità e onore alla sua creatura, umiliata dal suo peccato, resa schiava dalle sue iniquità. L'uomo deve preparare la via al Signore, deve raddrizzare i sentieri, colmare le valli. Il Signore cammina su una strada appianata e questa strada è l'uomo a volerla fare, sempre con l'aiuto di Dio e la sua grazia. Ogni qualvolta l'uomo ha sottratto la volontà al Signore è sprofondato nell'abisso del suo peccato e della sua morte. Questo si gridi e questo si predichi: Dio opera, ma nella volontà dell'uomo; Dio salva, ma nell'obbedienza della sua creatura. Dio redime, ma nel dono che l'uomo fa a Lui della sua vita. La salvezza è dono di Dio, ma nella risposta dell'uomo.</p>
<p>MEDIANTE UN LAVACRO DI RIGENERAZIONE (Tt 2,11-14;3,4-7) Tutto inizia in Dio, nel suo amore, nella sua pietà, nella sua benevolenza, nella sua grazia che appare, discende dal cielo, pone la sua dimora in mezzo agli uomini, chiama ogni uomo a lasciarsi rinnovare, santificare, a cambiare la propria vita, a far sì che essa sia interamente trasformata, modificata. La grazia di Dio è Cristo che ci viene dato in dono per la nostra redenzione, giustificazione e salvezza. Questa grazia, elargizione senza merito da parte dell'uomo, ognuno la fa sua immergendosi nelle acque del battesimo. Siamo diventati eredi della vita eterna, verso questa eredità bisogna progredire e si progredisce compiendo il mistero della nuova vita che lo Spirito ha creato in noi. Questo mistero non può essere realizzato senza il dono della nostra volontà, il nostro impegno, la nostra collaborazione con la grazia di Dio. L'errore di molti cristiani, oggi, è proprio questo: pensarsi già nel cielo, ma senza collaborazione con la grazia per vivere in loro tutto il mistero di Cristo nel quale sono stati innestati il giorno del battesimo.</p>
<p>TU SEI IL MIO FIGLIO PREDILETTO (Lc 3,15-16.21-22) Ricevendo il battesimo da Giovanni, Gesù consacra a Dio la propria vita, la consegna alla sua volontà. Gliela dona con atto solenne, pubblico, dinanzi ad ogni altro uomo, in presenza di un testimone mandato da Dio. Immergendosi nelle acque del Giordano, Gesù è nella volontà di Dio che si immerge, è la sua volontà che dona interamente al Padre suo che è nei cieli. Il Padre accoglie la volontà di Gesù e lo consacra suo Messia, coprendolo con il suo Santo Spirito, proclamandolo suo Figlio diletto. Dio vuole la salvezza del mondo. La vuole attraverso l'uomo, chiamato a realizzare la salvezza di Dio in mezzo ai suoi fratelli. Perché un uomo possa essere strumento di Dio è necessario che si consegni tutto a Lui, gli doni la sua volontà e l'intera sua vita. La volontà si dona atto per atto e per questo è necessario che quest'uomo sia ricolmo dello Spirito Santo. È lo Spirito che mette un uomo in comunione perenne, perpetua con la volontà di Dio. Gesù è avvolto dallo Spirito, lo Spirito è il "Suo abito, la Sua veste, la Sua tenda" che lo fa sempre rimanere nella volontà del Padre. Dio proclama Gesù suo Figlio prediletto, in Lui si compiace. In Lui Dio può amare ogni uomo con l'eternità della sua misericordia e del suo amore.</p>
<p>COSÌ TI SPOSERÀ IL TUO CREATORE (Is 62,1-5) La storia è mossa dall'amore eterno che il Signore ha giurato all'uomo ancor prima della sua creazione. La creatura tradisce il suo Creatore, lo abbandona, lo rifiuta come suo Signore, lo rigetta come suo Dio, vuole vivere lontano dal suo Volto di verità e di giustizia perfetta. Tutto il creato viene inquinato da questa decisione insipiente, stolta, insensata. Senza Dio, che è vita e fonte di ogni vita, c'è solo morte. Dio però non abbandona l'uomo, va alla sua ricerca e "non si dà pace" finché non sia ritornato al Suo amore. I profeti vedono questo amore simile a quello di uno sposo per la sua sposa, amore unico, indissolubile, per sempre. L'uomo può decidere di non amare Dio, Dio mai potrà decidere di non amare l'uomo. Rispetta però la decisione dell'uomo di non amarlo e per questo deve lasciare che percorra sentieri di morte, fino alla dannazione eterna. Quando capiremo cosa è l'amore di Dio: il dono totale di sé all'anima per essere sua vita, sapremo cosa è la nostra fede: relazione sponsale tra Dio e l'uomo, stabilita sul fondamento della divina volontà, nell'osservanza della Sua Parola.</p>
<p>VI SONO DIVERSITÀ DI CARISMI (1Cor 12,4-11) L'amore è dono di sé e di tutto ciò che si ha. Non è amore secondo Dio l'amore parziale, misurato, che calcola. Tutto ciò che Dio dona ad una persona, glielo dona perché ne faccia un dono d'amore per i suoi fratelli. Dio ha dato tutto. Anche il cristiano deve dare tutto, senza gelosia, né rivalità, né altro impedimento di vizio o di imperfezione. Dio dona tutto di sé. L'uomo non è tutto. Ognuno ha un dono particolare di Dio ed è questo dono che bisogna offrire ai fratelli per la loro vita. Si dona il dono, però, dopo averlo fatto crescere e fruttificare nella nostra grande santità. Il dono di Dio è per tutti. L'esclusione  di uno solo dal dono, fa il nostro dono non dono, perché viziato dal nostro egoismo, gelosia, invidia, superbia, altro peccato. Fare del dono di Dio una cosa per accrescere la nostra gloria, il nostro prestigio è colpa grave, perché il dono di Dio non è per noi, ma per gli altri. Accogliere il dono che Dio ci fa attraverso i fratelli è adorare Dio. Nella non accoglienza, non c'è vera adorazione, ma idolatria, anche se rivestita di sacralità o di santa cultualità.</p>
<p>CI FU UNO SPOSALIZIO A CANA DI GALILEA (Gv 2,1-12) Lo sposalizio di Cana è reale, ma con forte significanza simbolica. Esso racchiude la verità delle relazioni che devono regolare i rapporti tra Gesù, la Madre sua, i discepoli, i servi, gli sposi e che sono di intercessione e di obbedienza, di fede e di conoscenza. Maria sa chi Ella è. Non è fonte della grazia. Sa chi Cristo è: è la fonte della grazia e della benedizione di Dio sull'umanità. Sa che tutto si deve chiedere a Cristo, sa che bisogna chiederlo con fortezza di fede e di amore. Sa anche che l'agire di Cristo non è sempre diretto, spesso è indiretto. Per questo prima chiede la grazia a Cristo Gesù, poi raccomanda ai servi: "Fate quello che egli vi dirà". Senza l'azione degli uomini, la volontà di Cristo rimane ferma, bloccata. Ma anche senza l'intercessione e la fede degli uomini, la volontà di Cristo resta immobile. Maria intercede, Cristo opera nell'obbedienza dei servi. La grazia è mediata da una comunione di più persone. Questa verità vale per tutti, oggi e sempre: Dio ci serve per mezzo dei fratelli. Beati saremo noi se sapremo accogliere la grazia che Dio ci dona per la nostra santificazione attraverso gli altri, posti al nostro fianco, per essere per noi il dono di Dio per la nostra salvezza.</p>
<p>COSÌ FACEVANO COMPRENDERE LA LETTURA (Ne 8,2-10) Il popolo di Dio riceve la sua unità dalla Volontà divina che aleggia su di esso e questa Volontà è una sola: l'osservanza della sua Parola. Quando il popolo è senza Parola di Dio, in esso non c'è verità, non c'è carità, non c'è regola di vera giustizia. Chi vuole "ricreare", "riformare", "risanare" il popolo del Signore deve far sì che sempre aleggi su di esso la divina Parola. Deve anche far sì che tutti la comprendano. È obbligo di giustizia donare la Parola; è obbligo di carità spiegarla perché appaia a tutti la sua interiore verità, la sola che è capace di trasformare un cuore e immetterlo sulla via della carità, della santa giustizia, della solidarietà e della pace. Nessuno si illuda: a niente serve dare un parola che poi si lascia alla libera interpretazione dei cuori; è pura vanità dare interpretazioni che non sono spiegazione della Parola, o "verità" senza il fondamento dell'unica Parola. Non ci sono frutti se non nel dono della Parola nell'unica verità che essa contiene. Tutti i mali della società sono da ascrivere al non dono della Parola e anche al dono di "verità" non contenute nella Parola.</p>
<p>PER FORMARE UN SOLO CORPO (1Cor 12,12-31) Il cristiano, chiamato a formare un solo corpo in Cristo, deve mettere la sua vita a servizio esclusivo dei fratelli, per il loro bene. Ogni manifestazione, anche nei doni santi che lo Spirito del Signore elargisce, che non è trasformata in servizio per il bene di tutto il corpo, è un uso non santo, anzi peccaminoso, che provoca danni irreparabili nella comunità di Cristo Gesù. Ogni servizio è per la santificazione di chi lo riceve, oltre che di chi lo dona. Chi riceve e chi dona non potrà mai divenire santo se non dona e non riceve il servizio nella verità e carità di Cristo Gesù. Dare il servizio secondo verità è darlo agli altri secondo il proprio dono spirituale, limitandosi solo a questo. Accogliere il servizio secondo verità è sapere che senza quel servizio mai possiamo noi crescere in santità, perché il servizio dell'altro, accolto, è la via della santificazione nostra e di tutto il corpo di Cristo Gesù. Accogliendo il dono dell'altro, si dona vita di verità e di carità al nostro dono e solo accogliendo il dono dell'altro possiamo dare il nostro dono nella pienezza della verità e della carità che sono in Cristo Signore.</p>
<p>OGGI SI È ADEMPIUTA QUESTA SCRITTURA (Lc 1,1-4; 4,14-21) Gesù, di sabato, come al solito, partecipa all'ascolto della Parola di Dio nella sinagoga di Nazaret. Si alza per leggere. Gli viene presentato il rotolo del profeta Isaia, lo apre, trova il passo che annunziava la venuta del Messia, lo legge, arrotola il volume, lo consegna all'inserviente. Non spiega il passo, come di consuetudine. Annunzia che quanto Lui ha letto, oggi si compie. Il Messia che essi attendevano è presente in mezzo a loro. Lui è il Messia di Dio. Su di Lui si è posato lo Spirito del Signore. Egli è stato consacrato con l'unzione e inviato nel mondo per compiere tutte le promesse fatte da Dio per mezzo dei profeti. È questo uno dei momenti più solenni della storia dell'umanità e questo momento si compie non nel tempo di Gerusalemme, nel centro religioso del popolo di Dio, tra acclamazioni e voci assordanti di lode e di ringraziamento al Signore. Si compie in una sinagoga sperduta in un paese anch'esso sperduto, in una regione assai lontana da Gerusalemme, in una Galilea che già dal Profeta era stata annunziata come centro propulsore di una luce di salvezza per tutto il popolo. Le vie di Dio chi potrà conoscerle? Esse sono sempre misteriose, arcane, assai lontano dal pensiero superbo dell'uomo.</p>
<p>TI HO STABILITO PROFETA DELLE NAZIONI (Ger 1,4-5.17-19) Ogni vero profeta è scelto personalmente da Dio, da Lui costituito e inviato per portare la Sua Parola di verità, la sola che libera dal male. Tutte le parole dell'uomo fanno di se stesso e degli altri che le ascoltano degli idolatri. Il vero profeta è chiamato e mandato per liberare l'uomo, ogni uomo, dalla sua idolatria, dal suo peccato, da ogni forma di concupiscenza, di superbia, di invidia, di avarizia, di trasgressione della giustizia. Il vero profeta, proprio perché vero profeta, si scontra con la potenza del male che abita nel cuore dell'uomo, che vuole schiacciarlo, eliminarlo, annientarlo, distruggerlo. Il vero profeta è forte della stessa forza di Dio; in Lui abita il Signore invincibile, indistruttibile, inattaccabile, inaccessibile. Chi combatte il vero profeta combatte il Signore. Nessuno può vincere il Signore, nessuno può vincere il vero profeta. Questa fede è richiesta al vero profeta per non temere gli uomini e portare a compimento la sua missione. Forte di questa fede egli va, annunzia la vera Parola di Dio, chiama gli uomini a conversione, a penitenza, alla retta fede.</p>
<p>UNA VIA MIGLIORE DI TUTTE (1Cor 12,31-13,13) La carità è vivere la propria vita, con ogni dono spirituale, o carisma, assieme allo svolgimento santo del proprio ministero, per il bene dei fratelli. Vive di carità chi imita Cristo Gesù, il Crocifisso per amore, il Consegnato alla croce per la salvezza di ogni uomo. Egli ha fatto di tutta la sua vita un sacrificio di amore per il bene di ogni uomo. È questo il motivo per cui la carità è paziente, benigna, non è invidiosa, non si vanta, non si gonfia, non manca di rispetto, non cerca il suo interesse, non si adira, non  tiene conto del male ricevuto, non gode dell'ingiustizia, ma si compiace della verità. Chi viene meno in una sola di queste caratteristiche della carità, ama o per convenienza, o in modo assai imperfetto. Questo amore non fa crescere in santità. È anche questo il motivo per cui chi ama: tutto copre, tutto crede, tutto spera, tutto sopporta. La carità vede l'altro solo come persona da salvare e la salvezza dell'altro si ottiene in un solo modo: offrendo in sacrificio a Dio l'intera nostra vita, allo stesso modo di Cristo, che amò sino alla fine, perdonando e scusando dall'alto della croce.</p>
<p>OGGI SI È ADEMPIUTA QUESTA SCRITTURA (Lc 4,21-30) Ciò che Gesù dice è bello. Ma le parole di Cristo Gesù, oltre che belle, sono anche vere? Può Lui, un figlio di carpentiere, essere il Messia di Dio? Può una persona così umile, semplice, povera assolvere all'altissimo compito che la missione del Servo del Signore comporta? Gesù previene ogni obiezione. Loro non credono perché guardano l'uomo, non guardano Dio che sceglie. Chi guarda l'uomo e non guarda Dio, avrà sempre da dubitare. Nessun uomo sarà mai in grado di poter svolgere anche la più piccola missione che viene da parte di Dio. Ogni uomo può assolvere il compito che Dio gli affida solo perché Lui è con l'eletto. Gesù deve essere creduto per la parola che ha detto, non per i miracoli che loro chiedono. Elia ed Eliseo sono profeti e non hanno fatto grandi miracoli. Il miracolo non è segno di verità. Segno di Dio è la verità che la Parola contiene in sé. Gesù, però, un segno della verità che Dio è con Lui lo dona. Quando i suoi concittadini stavano per gettarlo giù dal precipizio, Egli passando in mezzo a loro, che divennero come statue di sale, se ne andò per la sua strada. L'inviato di Dio non è soggetto al volere degli uomini. Egli è solo di Dio e solo il Signore decide della sua vita, mai l'uomo.</p>
<p>ECCOMI, MANDA ME! (Is 6,1-2.3-8) Dinanzi al Santo di Israele che si rivela nella sua fulgida essenza anche Isaia sente il peso di appartenere ad un popolo di peccatori, dal cuore incirconciso, lontano dal Signore, nella perenne trasgressione dei comandamenti. Uno dei Serafini si avvicina con un carbone ardente e gli purifica le labbra, mondandolo da ogni iniquità, da ogni peccato. Il Signore si manifesta ad Isaia, perché ama il suo popolo, lo vuole salvare. Si chiede chi scegliere, chi mandare loro perché annunzi e proclami la Parola, nella quale solo vi è salvezza. Isaia si offre: "Eccomi, manda me!". Quando si vive a contatto con il Signore, si vede la gloria di Dio, da Dio ci si lascia purificare labbra e cuore, mente e spirito, solo allora l'uomo inizia a vedere come Dio, a pensare come Lui, a desiderare secondo i Suoi desideri. Dio ha un solo pensiero, una sola volontà, un solo amore: la salvezza dell'uomo. Anche Isaia ora vede che c'è bisogno di qualcuno che porti la salvezza in questo mondo e si offre al Signore. Si offre perché, libero dal peccato e dalla colpa, può vedere con gli occhi di Dio e amare con il suo cuore.</p>
<p>ALTRIMENTI, AVRESTE CREDUTO INVANO! (1Cor 15,1-11) Il Vangelo è potenza di Dio per il totale rinnovamento della mente e del cuore quando esso è conservato intatto, creduto nella sua interezza, vissuto nella sua totalità. I più gravi pericoli per il Vangelo sono nella sua trasmissione, nella sua comprensione, nella fede in esso. Sono di trasmissione quando lo stesso predicatore del Vangelo lo travisa, riducendolo a pensiero dell'uomo, privandolo del mistero che esso contiene; sono di comprensione, quando lo si altera nella sua verità; si introducono in esso dei pensieri che non sono di Dio; si legge il pensiero di Dio sottoponendolo al vaglio del pensiero dell'uomo. Si vive col Vangelo, ma si dona ad esso un'interpretazione che lo svuota del suo contenuto di mistero. L'ultimo pericolo riguarda la fede di chi lo accoglie. Il Vangelo non si accoglie per un giorno. Esso porta salvezza, se si persevera in esso sino alla fine e la fine è la nostra morte. Il Vangelo dona giustificazione eterna se si conserva in tutto lo splendore della verità e del mistero che esso contiene. La forza della Chiesa è la sua fedeltà e la sua fede al Vangelo.</p>
<p>D'ORA IN POI SARAI PESCATORE DI UOMINI (Lc 5,1-11) Gesù dice a Simone: "Prendi il largo e calate le reti per la pesca". Conosciamo la risposta di Simone: "Maestro, abbiamo faticato tutta la notte e non abbiamo preso nulla; ma sulla tua parola getterò le reti". È questo il segreto che dovrà accompagnare la Chiesa in tutta la sua storia. Se essa vorrà prendere uomini nella rete del regno di Dio, potrà farlo in un solo modo: annunciando, predicando, insegnando, donando la Parola di Gesù. Solo sulla Parola di Gesù è possibile gettare la rete del Vangelo e prendere pesci per il regno. Quando ci si muoverà senza la divina Parola, pesci non se ne prendono. Viene manifestata così la vanità della nostra opera, l'inutilità della nostra predicazione, l'assenza di ogni frutto di vera salvezza. Pietro fa quanto Gesù gli ordina e prende una grande quantità di pesci al punto che la rete sta per spezzarsi. Ma anche lui è stato preso nella rete del Vangelo, è stato chiamato e costituito da Gesù pescatore di uomini. L'immediatezza della risposta è il segno della potenza della Parola quando essa entra in un cuore. È anche il segno della capacità di attrarre a Sé che possedeva Gesù. Loro si sono lasciati attrarre da Cristo, perché Lui aveva una Parola attraente, ricolma di Spirito Santo.</p>
<p>BENEDETTO L'UOMO CHE CONFIDA NEL SIGNORE (Ger 17,5-8) Dio è la benedizione dell'uomo. La benedizione è vita, pienezza e abbondanza di vita: spirituale, morale, economica, sociale, politica. Regna la vita dove regna il Signore. Ma dove regna il Signore? Il Signore regna dove è osservata, praticata, realizzata ogni Parola che è uscita dalla Sua bocca. Non regna il Signore dove non c'è nei cuori la Sua Parola, la Sua Legge, la Sua Verità, i Suoi Comandamenti. Non regna il Signore in quella comunità, in quella città, in quella nazione che si è emancipata da Dio, cioè dai Suoi comandamenti. Questa città, questa nazione sono destinate ad ogni fallimento. Non c'è vita vera se non nella Parola di Dio osservata in ogni sua più piccola prescrizione. Geremia è spettatore di un popolo che va alla rovina, che precipita nel baratro della sua distruzione. Il suo grido si innalza forte, vigoroso: nessun uomo è principio, sorgente di benedizione per un altro uomo. L'uomo senza Dio porta solo morte. La sorgente di ogni vita è solo il Signore nella Sua Parola. Sperare una salvezza dagli uomini, abbandonando il Signore, è la più grande stoltezza.</p>
<p>SE CRISTO NON È RISORTO (1Cor 15,12.16-20) Nel mistero di Cristo è posta la verità del mistero dell'uomo. I Corinzi, partendo da una falsa concezione dell'uomo, annullano e vanificano il mistero di Cristo. Nessuno conosce se stesso se non in Cristo e chi non conosce Cristo secondo verità, mai si potrà conoscere. Né si deve partire dalla falsa conoscenza di se stessi per rendere falso il vero mistero di Cristo; bisogna invece partire dal vero mistero di Cristo per portare nella verità ogni falsa conoscenza dell'uomo. Il corpo non è "la prigione dell'anima" da cui bisogna disfarsi. Il corpo è l'uomo e l'uomo è corpo. Il corpo è lo strumento dell'anima e l'anima la vita del corpo. Anima e corpo sono l'uomo. La persona umana esiste così, o non esiste affatto. Con la morte la persona non esiste più. Esiste l'anima, esiste la cenere del corpo. L'uomo è morto. Con la risurrezione l'uomo si ricompone, la persona ritorna nella pienezza della sua essenza. Cristo proprio per questo è venuto: per riportarci in vita, oggi con la guarigione degli effetti del peccato, nell'ultimo giorno ricomponendo la persona umana, avvolgendola con la Sua risurrezione.</p>
<p>ALZÀTI GLI OCCHI VERSO I SUOI DISCEPOLI (Lc 6,17.10-26) Chi sceglie Cristo deve scegliere la Sua Parola; non si può scegliere Cristo e ignorare la Sua Parola; né tanto meno si può optare per la Sua Parola e ignorare Lui, dimenticarlo, rinnegarlo nella sua più pura essenza e missione. La vita dell'uomo Dio l'ha posta tutta in Cristo e nella Sua Parola. Si sceglie Cristo e la Sua Parola, si segue Cristo secondo il Suo Vangelo. Gesù parla oggi a coloro che lo hanno scelto, che hanno visto il Lui il Salvatore, il Messia, il Redentore, che credono nella salvezza che Egli offre a coloro che si consegnano a Lui. Non vuole che ci sia consegna a Lui senza la consegna alla Sua Parola. Lui e la Sua Parola sono una cosa sola, indivisibile, inseparabile in eterno. La Parola è una, uno è Cristo, una è la missione di salvezza. È Suo discepolo non chi va dietro Gesù con i suoi pensieri, i suoi progetti, le sue idee, le sue verità, bensì chi va dietro di Lui per ascoltarlo, per lasciarsi parlare da Lui, accogliendo ogni sua Parola secondo la verità che Lui mette in essa e non secondo la falsità con la quale noi la interpretiamo. La verità che Cristo ha messo nella sua Parola, accolta, ci fa suoi discepoli; la falsità che noi mettiamo nella sua Parola ci fa rimanere seguaci del padre di ogni menzogna: il diavolo.</p>
<p>NON UCCIDERLO! (1Sam 26,2.7.9.12-13.23-23) "Non uccidere" è comandamento della Legge di Dio che vale sempre, in ogni istante. In nessuna occasione, o condizione è lecito all'uomo togliere la vita con atto volontario, meditato, consapevole. Davide è perseguitato da Saul, geloso e invidioso della fama che si era acquistato in battaglia. Da lui fugge, evitando con sapienza e intelligenza di cadere nelle mani del suo nemico. Ora, però, Saul, per ben due volte, potrebbe essere ucciso da Davide e dai suoi guerrieri. Questi ultimi vorrebbero farla finita. Se possono ucciderlo, perché non farlo? Davide lo vieta loro severamente. Uccidere è vietato dalla Legge del Signore. Uccidere è peccato dinanzi a Dio, il Signore di ogni vita. Con Davide il Signore inizia a liberare il cuore dell'uomo da ogni sete di sangue, di vendetta, di odio. Al sangue versato dalle nostre mani è preferibile la persecuzione, la fuga, il rifugio tra i monti e anche fuori della propria patria. Rispettare la vita vale ogni sacrificio, ogni rinunzia, abnegazione, privazione di ogni bene, perché la vita è il bene supremo nostro e degli altri. La vita vale il Paradiso, vale Dio.</p>
<p>IL SECONDO UOMO VIENE DAL CIELO (1Cor 15,45-49) La prima risurrezione è quella dello spirito e dell'anima. Lo spirito viene rivestito della verità di Cristo, l'anima dalla sua stessa vita divina. L'uomo inizia a ricomporsi, a ritornare nella sua unità di anima e di corpo che vivono l'una per l'altro, l'anima dona al corpo la sua verità e la sua grazia, il corpo dona all'anima la perfetta obbedienza al suo Dio. La verità dello spirito, la grazia dell'anima modellano il corpo e lo conformano in tutto alla volontà di Dio. Il corpo consegnato interamente all'anima e allo spirito diviene lo strumento di bene, di verità, di carità, di servizio ai fratelli. Questa risurrezione è un processo inarrestabile; si compie nella santità perfetta, quando nessun pensiero è più secondo la carne e ogni moto del corpo è secondo la legge di Dio. L'altra risurrezione, quella del corpo dalla polvere del suolo, avverrà nell'ultimo giorno, ma solo come frutto di questa prima risurrezione. Chi non risorge con Cristo durante la sua vita, risorgerà ugualmente, ma non rivestirà la gloria di Cristo. La sua sarà una risurrezione di ignominia eterna e di condanna.</p>
<p>AMATE I VOSTRI NEMICI (Lc 6,27-38) Gesù è venuto sulla nostra terra per rivelarci il cuore del Padre. Chi è il Padre? È Colui che ama l'uomo. Ma chi è l'uomo che il Padre ama? È il suo nemico, perché empio, avendolo rinnegato, rigettato, sconfessato come suo Signore, Creatore. Per il suo nemico, perché divenisse suo amico, suo figlio adottivo, partecipe della divina natura, Dio si è lasciato crocifiggere. Quello del Signore è vero amore oblativo, di olocausto, di consumazione totale per la sua creatura. Se il Padre ha fatto tutto questo per noi, se Lui ci assimila a sé, ci assimila proprio al suo amore che è il dono totale di sé per la vita degli uomini. L'amore che Dio versa nei nostri cuori dispone la nostra natura ad un amore simile al suo. Ogni norma di amore che Cristo oggi ci comanda è solo una specificazione o esemplificazione di questo amore divino che Dio ha riversato in noi, perché noi siamo nella capacità di amare come Lui ama ogni giorno ciascuno di noi. Se Dio dona tutto di sé, possiamo noi amare come Lui senza la nostra volontà a dare tutto di noi ai fratelli, indistintamente, per la loro vita? Il calcolo non è amore secondo Dio e neanche la parzialità. L'amore di Dio è totale, sino alla fine, verso tutti, perché entrino nella vita, nella Sua vita, oggi e per l'eternità beata.</p>
<p>IL SIGNORE ASCOLTÒ LA NOSTRA VOCE (Dt 26,4-10) L'uomo è da Dio per creazione, senza la sua volontà; deve essere da Dio per redenzione, con il dono della sua volontà. Questa è la retta, giusta, santa professione di fede che egli deve sempre operare nel suo cuore. L'essere stati da Dio nel passato deve divenire forza, perseveranza, statuto di verità per esserlo oggi, domani, sempre. Israele è da Dio per vocazione e per liberazione. Anche la sua storia di popolo libero deve essere da Dio. È da Dio se con volontà ferma, decisa, essa è posta nell'osservanza dei Comandamenti. Se è nella Legge santa, è in Dio e si fa quotidianamente da Dio. Perché Israele mai dimentichi che la sua vita è stata, è e sarà da Dio, egli vive l'evento della liberazione, ricordandolo come fatto attuale, ringrazia il Signore, riconoscendolo Dio della sua vita di ieri, di oggi, di domani. Il culto diviene così la più alta professione di fede. In esso si proclama che la vita è da Dio, in Lui la si vuole ricondurre, perché sia da Lui, oggi e sempre, per l'eternità beata. Siamo stati da Dio, vogliamo essere in Lui: questo è il valore di ogni professione di fede.</p>
<p>RICCO VERSO TUTTI QUELLI CHE LO INVOCANO (Rm 10,8-13) Per essere in Dio, occorre essere in Cristo. Si è in Cristo, se si è nel suo Vangelo, nella sua Parola, nella sua vita, nella sua grazia, nella sua verità. Il cristiano è chiamato a fare professione di fede in Cristo Gesù, confessando  il suo mistero di morte e di risurrezione per la nostra salvezza. Siamo da Cristo, siamo dalla sua grazia e dalla sua verità. La grazia ci fa veri, perché ci fa nuovi, santi, immacolati, ci rigenera alla vita eterna, ci aiuta ogni giorno a vivere secondo la novità creata in noi da Cristo. Questa grazia e questa verità non sono solo per alcuni; sono per tutti coloro che facendo professione di fede in esse, le accolgono, le vivono, si lasciano da esse trasformare, rinnovare, giustificare, santificare, elevare a dignità divina. Questa professione di fede tutti la possono fare; da essa nessuno potrà mai venire escluso. Essa è offerta ad ogni uomo. La confessione però deve essere fatta su Cristo parola e grazia, verità e santità, Vangelo e vita eterna. L'esclusione di una parte di Cristo, ci esclude dal vero Cristo; rimaniamo nel nostro peccato, non siamo salvi.</p>
<p>TENTATO DAL DIAVOLO (Lc 4,1-13) Chi vuole vincere la tentazione del diavolo, deve conoscere qual è la volontà attuale di Dio sul suo ministero, sul suo carisma, sulla vocazione e missione che il Signore gli ha offerto e che lui liberamente, con il dono della propria volontà, si è assunto. Deve sapere altresì che il diavolo è astuto, scaltro; è intelligenza depravata, orientata solo a volere il male, a trovare le forme esatte perché la sua mai appaia come tentazione bensì come un bene più grande, una prospettiva di bene migliore. Egli inizia con il modificare, cambiare, trasformare le modalità della missione, dell'esercizio del carisma o del ministero, con il dare loro un'altra essenza, un altro contenuto, altre forme e altre vie diverse da quelle stabilite, volute, pensate da Dio. La missione produce salvezza se conservata nella pienezza della volontà di Dio anche nell'esercizio della sua forma. Se un solo cambiamento viene introdotto in essa, anche minimo, la salvezza non si compie, o si compie male. Quando si è posti fuori del vero ministero della salvezza, che si faccia ogni altra cosa non serve a nessuno, serve solo al diavolo per condurre in rovina il più gran numero di anime.</p>
<p>PER DARTI IN POSSESSO QUESTO PAESE (Gn 15,5-12.17-18) Chi cammina con Dio sa quando si inizia, non sa però quando e dove si finisce. Il cammino si esaurisce solo quando saremo approdati nell'eternità. Per questo si deve vigilare, porre ogni attenzione, essere attenti a non stancarsi. Ci si stanca perché mai si vede la fine della nostra speranza, ogni giorno bisogna iniziare daccapo, Chi cammina con Dio non è solo, non è abbandonato a se stesso, è sorretto, aiutato, spronato, incoraggiato dal suo Dio che sempre a lui si manifesta come suo futuro, sua vita, suo dono d'amore, di grazia e di bontà. Il futuro promesso non è fuori di Dio, è Dio ed è dono di Dio, non frutto dell'opera dell'uomo, né un suo merito. Abramo ormai da lungo tempo cammina con il Signore. Cammina, ma è come se procedesse senza meta, non vede la realizzazione del futuro promesso, sperato e atteso. Il Signore lo rassicura. Personalmente si impegna a realizzare per Abramo ogni Parola uscita dalla sua bocca, promettendogli un futuro sicuro, di abbondanza di vita in una terra tutta sua, figura di una Patria eterna che gli sarà offerta in dono. È questa l'alleanza.</p>
<p>LA NOSTRA PATRIA È NEI CIELI (Fil 3,17-4,1) La sequela di Cristo è lunga, dura una vita e nel presente non promette niente, nessuna realizzazione umana. Il cammino stanca, da esso si retrocede, ritornando nei vizi e ai peccati di un tempo. Chi vi ritorna però non è lo stesso uomo che ne è uscito. Prima era un uomo non conformato a Cristo, non segnato dalla sua croce; ora invece è un uomo configurato a Cristo, sigillato con il suo sigillo, immerso nel mistero della sua morte e della sua risurrezione. Per questo chi ritorna nel peccato, si comporta da nemico di Cristo, della sua croce, della sua risurrezione. Lo scandalo è grande ed è causa di non salvezza per molti suoi fratelli. San Paolo vede questo pericolo e grida tutta la sua fede. Il cristiano può smettere di camminare solo quando arriva nella Patria del cielo. Fino a quel tempo bisogna quotidianamente impegnarsi per essere veri testimoni di Cristo Gesù, suoi discepoli sulla terra, per essere definitivamente conformati a Lui nel mistero della sua risurrezione. Finché questa gloria non sarà rivestita, egli deve impegnarsi con ogni forza, pena il suo fallimento eterno.</p>
<p>FACCIAMO TRE TENDE (Lc 9,28-36) Gesù deve preparare i suoi allo scandalo della croce. Lo fa chiamando a testimoni Mosè ed Elia, la Legge ed i Profeti. La croce è l'unica conclusione messianica della sua vita. Lo fa anche mostrando loro la gloria divina nascosta nella sua carne mortale. Il messianismo di Cristo si realizza in Gerusalemme, si compie sul monte Calvario. Lì Gesù prende possesso del suo regno. Lì sarà il suo trono regale. Di questa rivelazione e testimonianza autorevole Pietro comprende poco, o niente; lui è ancora nei suoi pensieri, si lascia attrarre dalla visione e ancora una volta diviene un tentatore di Cristo, poiché gli chiede di poter fare tre tende e rimanere lassù nella contemplazione di questo istante. Pietro vuole fermare la storia di Cristo verso Gerusalemme. Cristo ferma invece la tentazione di Pietro, scende dal monte e si dirige verso il Golgota. Anche se non comprendono nulla di ciò che è avvenuto, essi però hanno visto. Sarà lo Spirito Santo a spiegare loro ogni cosa, quando sarà il momento. Ora essi sanno che la Parola di Cristo è Parola del Padre e che è volontà del Padre che Gesù vada a Gerusalemme. Ora Pietro sa perché lui pensa secondo gli uomini e non secondo Dio, perché non pensa ancora secondo la Parola di Cristo Gesù.</p>
<p>QUEL ROVETO NON SI CONSUMAVA (Es 3.1-8.13-15) La storia della salvezza è fatta di vocazioni particolari, ognuna delle quali ha un suo inizio, una sua missione, una sua conclusione. Ogni cammino di liberazione deve farsi secondo metodi e forme, contenuti e vie voluti da Dio, non pensati dall'uomo. Le forme dell'uomo svaniscono, le forme di Dio rimangono in eterno. Questo principio vale anche per noi, affaticati ed oppressi a trovare forme nuove di salvezza che Dio non ha mai pensato, mai voluto, mai chiesto di compiere. Anche noi, a volte siamo come Mosè: vorremmo liberare il mondo a modo nostro, ignorando che la via giusta è solo quella di Dio ed è di Dio se Lui ce la manifesterà e ci dirà di attuarla oggi, in questa storia, dinanzi ai moderni faraoni. Per attrarre Mosè a Lui, Dio si servì di un roveto che ardeva e non si consumava. Era un fuoco divino, non prodotto dal legno, altrimenti il legno si sarebbe consumato. Dal mezzo di questo fuoco Dio si manifesta, si rivela come il Dio che viene per compiere ogni sua promessa, ma anche come il Dio che ha bisogno dell'uomo per attuare quanto egli ha detto.</p>
<p>PER AMMONIMENTO NOSTRO (1Cor 10,1-6.10-12) San Paolo è ministro e araldo della salvezza che Dio ha operato in Cristo Gesù. Egli sa che essa ha un inizio, ma anche un cammino lungo tutta la vita dell'uomo. Sa che solo chi mantiene fede alla Parola abiterà con Dio nella Sua casa eterna. San Paolo è l'apostolo che insegna a perseverare nella Parola per tutti i giorni della nostra vita, a crescere e ad abbondare in ogni frutto di Parola. Nessuno deve avere la presunzione di essere già arrivato, tutti devono vivere nella più grande umiltà di un cammino che inizia ogni giorno daccapo. La salvezza è un dono che quotidianamente bisogna chiedere al Signore, accompagnandolo con una degna condotta di vita. L'illusione, e peggio la presunzione di essere già salvati è il peggiore nemico del cristiano. Quando la presunzione si impossessa del cuore, subito si abbandonano le armi del combattimento spirituale e il peccato ci schiaccia, facendoci morire nello spirito. Questa morte si trasformerà in morte eterna, se subito non ci si rialzerà per continuare il cammino nella più grande fedeltà alla Parola di Gesù.</p>
<p>VEDREMO SE PORTERÀ FRUTTO PER L'AVVENIRE (Lc 13,1-9) Oggi Gesù ci pone dinanzi alla necessità della conversione per entrare e possedere la vita eterna. Ci insegna anche l'amore che ognuno deve avere per la salvezza dei propri fratelli. Ognuno ha bisogno degli altri per produrre frutti di vita. Ognuno deve dare ogni disponibilità al Signore che ha bisogno della nostra opera per salvare il mondo. Il fico della vigna non produce frutti. Il Padrone sta per tagliarlo. Il vignaiolo interviene, si offre, dona la sua opera, mette ogni suo impegno nell'aiutare il fico a risvegliarsi dal suo sonno e iniziare a fruttificare per il padrone, che attende da lui frutti abbondanti. A volte, direttamente, Dio chiede la cooperazione dell'uomo; a volte mette alla prova l'uomo per saggiare tutto il suo cuore e scoprire quanto amore di salvezza per gli altri vi è in esso. Il vignaiolo, ricco di amore, di carità, ha un solo desiderio: aiutare il fico a produrre frutti per il padrone. Questo amore lo fa interporre tra il fico e il padrone e in qualche modo lo fa anche responsabile del fico. Per qualche anno si prenderà lui cura di esso. Di certo l'albero, con il suo aiuto, produrrà frutti gustosi. È questo il grande amore di Cristo, Lui che si interpose tra noi e Dio e promise al Padre la sua morte per irrorare con il suo sangue la nostra anima spenta.</p>
<p>NON CI FU PIÙ MANNA PER GLI ISRAELITI (Gs 5,9.10-12) Per quarant'anni, nel deserto, il Signore aveva nutrito il suo popolo con la manna, pane prodigioso, cibo disceso dal cielo, che si adattava al gusto di chi lo mangiava. Il Signore che libera, dona anche i mezzi per portare a compimento la liberazione. Ora il popolo è nella Terra Promessa, non ha più bisogno della manna e questa smette di cadere. Ma il popolo ha sempre bisogno della vita, e la vita è solo nella Parola. Questa Parola dovrà cadere ogni giorno dal Cielo, dovrà essere la nuova manna, manna celeste, pane divino che dona vita a chiunque la mangia quotidianamente con fede, con amore, nella più grande fedeltà. Questa Parola non smetterà mai di scendere dal Cielo, questa Parola i figli di Israele dovranno sempre raccogliere nel loro cuore, custodirla, prepararla, mangiarla secondo le esigenze personali di ciascuno, in modo che tutto il popolo si conservi nella vita e cammini verso la vera liberazione che il Signore sta preparando per loro, verso quella vera Terra Promessa di cui quella ora conquistata è solo figura, immagine, ma non realtà.</p>
<p>LE COSE VECCHIE SONO PASSATE (2Cor 17-21) Il cristiano è chiamato a camminare verso Cristo, per divenire in tutto simile a Lui. Cristo è sempre dinanzi a noi, irraggiungibile, inafferrabile, sempre vicino, ma anche sempre così lontano. Quando lo si è raggiunto, ecco che subito Lui sparisce dai nostri occhi perché noi continuiamo a cercarlo ancora con desiderio sempre più intenso, più nuovo, più santo. Cristiano è colui che guarda avanti, con gli occhi fissi sempre su Cristo Gesù, sulla sua verità, sul suo amore, sulla sua giustizia, nel suo dolore, nella sua preghiera, in quella costante comunione con il Padre che si trasforma in servizio di carità e di verità verso i fratelli, in quella sua passione che si fa confessione della verità del Padre. Egli sarà sempre nuovo, perché nuovo è Cristo che è dinanzi ai suoi occhi e che lui è chiamato ad imitare per conformarsi interamente alla sua vita, alla sua morte, alla sua risurrezione. Attratto da Cristo, si riconcilia in Cristo con Dio e inizia il cammino della conformazione a Cristo, nella santità, per essere come Cristo, in Cristo, con Cristo, giustizia di Dio in mezzo ai suoi fratelli.</p>
<p>QUESTO MIO FIGLIO ERA MORTO (Lc 15,1-3.11-32) "Dio non vuole la morte del peccatore ma che si converta e viva". Nel pentimento, che diviene cammino nella Legge, Lui ha sempre donato il suo perdono. Dio agisce così, vuole che ogni suo vero adoratore agisca allo stesso modo con i suoi simili. Invece lungo il corso dei secoli non solo non si è recepita questa essenzialità divina di vivere e di praticare la misericordia, in aggiunta il cuore dell'uomo si è chiuso in se stesso e ha proclamato autonomamente un'altra legge: il santo è sempre santo, mentre il peccatore è e rimarrà sempre peccatore. Applicando questa legge con somma disinvoltura - filtrando il moscerino per gli altri e ingoiando il cammello per sé - i farisei e tanti altri dicevano se stessi santi e peccatori gli altri, da rigettare e disprezzare. La parabola del Figliol prodigo se da un lato rivela dove conduce l'uso cattivo della libertà dell'uomo, dall'altro ci mostra che c'è il cuore del Padre sempre pronto ad accogliere il figlio che lo ha abbandonato, per andarsene lontano da Lui. Ci insegna anche che chi non perdona è assai distante dalla verità di Dio e di Cristo, dalla loro carità e dal loro amore. La religione di chi non perdona è falsa, perché il perdono è l'essenza e la verità dell'amore di Dio e di Cristo.</p>
<p>NON RICORDATE LE COSE PASSATE (Is 43,16-21) Attraverso il profeta Isaia, il Signore invita l'uomo rivolto verso il passato, anche se è di Dio, opera delle Sue mani, a guardare in avanti, a pensare a ciò che Lui si sta accingendo a fare per la sua salvezza e liberazione. Ciò che fu è niente di fronte a ciò che sarà. Nulla è impossibile a Dio e ciò che è stato in nessun caso potrà servire da modello per le Sue azioni future. Il nostro è il Dio della novità assoluta, del pensiero eterno, che nessuna Sua opera può imprigionare. È questa la fede cui chiama il Signore oggi e sempre: l'impensabile con Lui è già pensato, l'impossibile è già possibile, l'inimmaginabile è già stato immaginato, ideato, programmato. Se si legge la Scrittura Antica ci si accorge che in ogni situazione di impossibilità umana Dio risponde con novità assoluta. Oggi promette di fare del deserto un mare di acqua dolce perché Israele possa dissetarsi, attraversandolo, per ritornare nella sua terra, in pace, accompagnato dalla gioia del Signore. Questa fede è la forza e la vita della speranza; senza di essa nessuna speranza potrà mai essere vera.</p>
<p>PROTESO VERSO IL FUTURO (Fil 3,8-14) Paolo vede la vanità della sua vita di un tempo, fondata sull'uomo e sulle sue opere. Ora sa che quel mondo nel quale lui credeva e per il quale combatteva, è un mondo chiuso in se stesso, senza possibilità di redenzione. Quel mondo, però,  non è fine a se stesso, è tutto orientato a Cristo, finalizzato a Lui. È Cristo la vita di quel mondo e lui era divenuto uccisore di quanti avevano creduto in Cristo Gesù ed erano entrati nella vita. Neanche il Cristo conosciuto è pienezza compiuta; Lo è se Lo si raggiunge e questo avviene realizzando la Sua vita in noi facendola divenire strumento di salvezza per i fratelli, camminando speditamente verso il Cielo, perché è lì che avviene il compimento della nostra speranza. Dalla Legge che non dona vita Paolo è passato alla vita di Cristo nella Sua grazia e nella Sua verità e camminando in esse, progredisce verso il raggiungimento di Lui nel Cielo. Il viaggio si conclude in Paradiso, nella gloriosa risurrezione dell'ultimo giorno. Cristo è dinanzi a noi; ieri e oggi non sono completi se non aggiungiamo il domani del tempo e dell'eternità.</p>
<p>VA' E D'ORA IN POI NON PECCARE PIÙ (Gv 8,1-11) Il peccatore si può convertire, può abbandonare la condotta perversa di un tempo, può vivere di obbedienza alla Legge di Dio. Dio ama l'uomo, lo perdona, lo ricolma di grazia, di ogni bontà perché non pecchi più. L'uomo però non solo pecca, è anche incapace di perdonare. A volte la cattiveria lo spinge a divenire giudice crudele dei suoi fratelli, invocando per essi la morte. Oggi gli scribi e i farisei escogitano un piano diabolico contro Cristo, per coglierlo in fallo nei Suoi insegnamenti. Gli presentano una donna colta in flagrante peccato di adulterio e vogliono che pronunzi un Suo giudizio su di lei: di condanna, o di assoluzione. Gesù non è venuto né per assolvere, né per condannare. È venuto per manifestare la misericordia del Padre e chiamare ogni uomo alla conversione, nel pentimento e nella fede al Vangelo. Per la legge divina si assolve chi è pentito, si condanna chi persevera nella sua malvagità e cattiveria del cuore. Gesù dona una terza possibilità: che lapidi la donna chi è senza peccato. Tutti si  ritirano. Gesù non si ritira, applica la legge alla donna: non ti condanno, ma tu non devi peccare più. Ogni assoluzione è data sulla legge del pentimento, della conversione, della volontà di rimanere nei Comandamenti del Signore.</p>
<p>HO PRESENTATO IL DORSO AI FLAGELLATORI (Is 50, 4-7) Chi salverà Israele: un re potente, invincibile, che assoggetta i popoli dominandoli con scettro di ferro, o un uomo umile, mite, perseguitato, oltraggiato, insultato, sputato? Salva l'uomo la ricerca dell'onore o la sottomissione al disonore? Dio annunzia che salverà il mondo il Suo Servo vestito di carità e misericordia che ogni giorno si piega sull'uomo, su questa creatura fragile, debole, peccatrice e gli insegna come si ama il Signore, come Lo si ascolta, come si compie la Sua volontà, come si realizza ogni Suo desiderio, e questo non in una vita di gloria e di onore, bensì di sofferenza, umiliazione, scherno, ludibrio, onta, flagellazione, crocifissione, morte. Salva il mondo il Servo del Signore che è pronto ad offrire la vita per la redenzione dell'uomo. L'amore che salva è nel dono della propria vita nella grande tribolazione e sofferenza proprio per coloro che sono nemici di Dio e degli uomini, traditori di Dio e dei fratelli, flagellatori di Dio e degli uomini. Il Servo del Signore sa che questa è la via della vita, l'accoglie e la percorre sino alla fine.</p>
<p>FACENDOSI OBBEDIENTE SINO ALLA MORTE (Fil 2,6-11) Gesù è Dio, è Figlio Unigenito del Padre, è il Creatore dell'uomo, il suo Signore. Lui è di natura divina; questa gli appartiene per generazione eterna. Lui, il nostro Dio e Signore, per amore della sua creatura, per condurla alla salvezza, dalla creatura si lascia sputare, insultare, ingiuriare, condannare, flagellare, deridere, schiaffeggiare, spogliare, inchiodare. Per amore Gesù si lascia crocifiggere perché un frutto di vita eterna maturi sull'albero della croce, dal suo corpo. Questo frutto è per Sé e per noi. Per Lui è la risurrezione gloriosa, la trasformazione del suo corpo in spirito, avvolto interamente della gloria del Padre; per Lui è anche l'innalzamento alla destra di Dio come Giudice e Signore dell'universo. Dinanzi a Lui ogni ginocchio dovrà piegarsi per riconoscerlo come il suo Salvatore e Redentore, Signore e Dio. Per noi è la grazia della giustificazione e, nell'ultimo giorno, della risurrezione gloriosa nel cielo. Chi vuole partecipare alla salvezza del mondo sa cosa deve fare: imitare Cristo nel suo amore fino alla morte di croce, in ogni insulto e sofferenza.</p>
<p>TU DUNQUE SEI IL FIGLIO DI DIO? (Lc 22,14-23,56) Gesù non sarebbe potuto morire se non per la verità, non solo per la verità su Dio, ma anche per l'affermazione della verità su Se stesso, sulla Sua persona, sul Suo ministero, sulla Sua essenza. In Lui non furono trovati né falsità, né inganno, né alcuna trasgressione od omissione che avrebbero potuto costituirlo reo dinanzi a Dio e agli uomini. Egli visse nella pienezza dell'amore e della verità. Cristo Gesù da Dio è stato generato, inviato, consacrato con l'unzione, mandato per salvare il mondo e illuminarlo con la luce del Vangelo. Gesù non sarebbe potuto morire neanche per l'affermazione di una verità secondaria sulla Sua vita, bensì per la verità che dona consistenza ad ogni altra cosa. La verità è solo una: egli è Dio, consustanziale con Dio e con gli uomini, vero Figlio di Dio e dell'uomo. La divinità gli appartiene per generazione eterna dal Padre. Questo è il mistero di Cristo, per affermare il quale è stato condannato, dopo essere stato giudicato reo di morte. Veramente da Dio Egli è stato costituito Messia e Salvatore. Da Lui ognuno deve imparare a rendere testimonianza alla verità, verità su di Lui, verità su noi stessi: verità su ciò che Dio ha fatto di Lui e perché lo ha fatto; verità su ciò che Dio ha fatto di noi e per mezzo di chi lo ha fatto.</p>
<p>DIO LO HA RISUSCITATO AL TERZO GIORNO (At 10,34.37-43) Pietro è nella casa di Cornelio. È stato mandato a lui, che è un pagano, perché gli annunci il mistero della salvezza che si è compiuto in Cristo Gesù, a favore di ogni uomo. La salvezza è per Cristo, ma anche in Lui e con Lui. Ma chi è in verità Cristo Gesù? È  Colui che, consacrato da Dio in Spirito Santo e potenza, passò in mezzo a noi beneficando e risanando tutti coloro che erano sotto il potere del diavolo, preda cioè del peccato e della morte. I Giudei Lo hanno ucciso, ma Dio Lo ha risuscitato al terzo giorno, attestando così la verità sulla sua Persona e sulla sua opera. Di tutto questo Pietro e gli Apostoli sono testimoni. Hanno vissuto con Cristo prima della morte e anche dopo la sua risurrezione per quaranta giorni. Ora loro devono annunziare ad ogni uomo che Egli è il Giudice dei vivi e dei morti, perché tale è stato costituito da Dio. Anche la remissione dei peccati è nella fede nel suo Nome. La salvezza del mondo è in queste tre cose: verità di Cristo, testimonianza apostolica, fede dell'uomo. Cercarla altrove, o per altre vie, è cercarla veramente invano, inutilmente.</p>
<p>CRISTO, NOSTRA PASQUA, È STATO IMMOLATO (1Cor 5,6-8) L'immolazione dell'Agnello dava inizio alla celebrazione della Pasqua con l'obbligo di togliere dalle case ogni lievito. Se Cristo è stato immolato, è veramente iniziata per noi la vera liberazione e noi dobbiamo operare il passaggio dalla schiavitù del peccato alla novità di vita, dobbiamo metterci in viaggio per il raggiungimento del regno di Dio. Non possiamo attardarci nel vecchio lievito della malizia e della perversità, dobbiamo invece camminare con gli azzimi della verità e della sincerità. Se Cristo è immolato, e Cristo è la nostra Pasqua, allora è giusto che il cristiano viva anche lui la legge della Pasqua, non di quella antica, bensì della nuova: quella di Cristo Gesù, quella degli azzimi del cuore, della mente, della volontà, dello spirito, dell'anima, del corpo. In lui non vi deve essere niente del vecchio peccato, tutto invece deve essere nuovo della stessa novità di Cristo Signore. Se dall'uomo, cioè dal suo cuore, non viene tolto ciò che appartiene al peccato, lui vive in modo non santo il mistero della Pasqua, lo vive in modo peccaminoso e non per la sua salvezza.</p>
<p>HANNO PORTATO VIA IL SIGNORE DAL SEPOLCRO (Gv 20,1-9) Pietro e Giovanni corrono al sepolcro. Giovanni arriva per primo, si ferma, non entra. Giunge Pietro ed entra. Cosa vedono? Le bende per terra e il sudario, non per terra con le bende, ma piegato in un luogo a parte. Da questa scena nasce in Giovanni la fede nella risurrezione. Lui vide il sepolcro vuoto e credette nella risurrezione del Signore. Lui credette senza aver visto il Signore risorto. Il segreto della fede di Giovanni è tutto nel suo amore per Cristo Gesù. L'amore in lui era attento ascolto e custodia di ogni Parola che usciva dalla bocca del suo Maestro. Le Parole di Cristo sono tutte vere e sono parti di una sola realtà, di un unico mistero. Gesù aveva sempre parlato di morte e di risurrezione. Si era compiuta la parola di morte, ora si compie la parola di vita. L'amore che diviene ascolto, l'ascolto che si fa custodia di ogni parola, è la via della fede. Giovanni ama Cristo e l'ascolta. La Chiesa, se vuole suscitare la fede nei cuori, deve anche essa passare attraverso la via dell'amore. Deve farsi amare come Cristo, come Cristo farsi ascoltare, perché venga custodita nel cuore ogni sua parola. Perché questo accada ella è chiamata ad amare come il Suo Maestro e Signore, offrendo se stessa sulla croce del mondo in sacrificio a Dio.</p>
<p>INTANTO ANDAVA AUMENTANDO IL NUMERO (At 5,12-16) Gesù lo aveva detto: "Il regno dei cieli si può paragonare a un granellino di senapa..." (Mt 13,31-32). Gesù ha seminato sulla nostra terra il seme della sua grazia e della sua verità, lo ha seminato nel cuore degli Apostoli e dei primi discepoli. In essi, poiché irrorati dallo Spirito Santo il giorno di Pentecoste e da Lui vivificati, il seme ha iniziato a germogliare, a divenire grande, a coprire tutta Gerusalemme e da Gerusalemme ha iniziato a estendere i suoi rami nel mondo intero. Oggi vediamo il seme di Cristo operare prodigi, miracoli, attrarre altri uomini, altre donne. Questo seme comincia a creare una comunità nuova, con cuore nuovo, spirito nuovo, tutto è nuovo in questo seme; il popolo se ne accorge a tal punto che esalta questo stile di vita anche se per alcuni ancora è difficile andarsi a riposare alla sua ombra, annidare tra i suoi rami. Questo seme è carico di una potenza straordinaria: esso è capace di produrre ogni frutto di bene, di amore, di verità, di santità, di guarigione, è capace di sanare l'anima, lo spirito, lo stesso corpo; è capace di creare la vera nuova umanità.</p>
<p>MANDALO ALLE SETTE CHIESE (Ap 1,9-19) La potenza di vita eterna sgorga dalla Chiesa se essa è capace di rimanere sposa fedele del suo Signore. Per questo occorre che quotidianamente sappia esaminare la sua coscienza perché in essa vi regni la verità di Cristo e anche scrutare il cuore perché solo l'amore per il suo Signore viva in esso. Anche l'anima deve essere scandagliata ogni giorno, perché sede della grazia del suo Maestro. Lo Spirito viene in aiuto alla nostra debolezza e servendosi dei suoi "profeti straordinari", uomini e anche donne ai quali rivela e manifesta la pienezza della sua verità, aiuta l'intera Chiesa ad un esame vero di coscienza. L'Apocalisse è questo esame secondo verità alla Chiesa e ad ogni cristiano. Il parametro di verità, l'unico, dal quale partire è la croce di Cristo Gesù e il suo amore crocifisso. La storia si attraversa portando la croce come Cristo sino in fondo. Chi non porta la croce, non attraversa la storia. Si ferma al primo incrocio, perché il dono di Cristo all'uomo è la sua croce. Questo è il diadema regale con il quale incorona la sua sposa il giorno delle nozze battesimali.</p>
<p>RICEVETE LO SPIRITO SANTO (Gv 20,19-31) Gli Apostoli devono continuare la missione di Gesù, devono fare ciò che Lui ha fatto, dire ciò che Lui ha detto, dirlo e farlo allo stesso modo in cui lo ha fatto e detto Lui. Questo non è possibile in nessun modo, se non attraverso l'azione dello stesso Spirito che ha mosso e spinto Lui in ogni sua azione. Per questo Gesù dona il suo Spirito agli Apostoli, lo dona perché continuino la sua missione sino alla fine: amino come Lui, come Lui parlino, agiscano, si relazionino, dialoghino; come Lui facciano tutto e sempre. Lo Spirito ricevuto e trasmesso conserva gli Apostoli e con essi l'intera Chiesa sulla via di Cristo, nella sua verità, nella sua vita, nella sua grazia, nella sua carità, nella sua croce. Li conserva perché lo Spirito Santo, che è Spirito di Cristo e della sua missione, mette gli Apostoli sempre in comunione di amore e di verità con Cristo Gesù. È Lui la perenne novità degli Apostoli e della Chiesa. Lui agisce, però, se Lo si invoca, ma anche se si cresce in pienezza di grazia e di verità. Crescendo di virtù in virtù, allontanandoci da ogni vizio, entrando nella perfetta obbedienza, siamo sempre pronti ad ascoltarlo. Nella santità Lui si manifesta e dona la volontà di Dio, oggi, per la salvezza eterna nostra e del mondo.</p>
<p>SIAMO TESTIMONI NOI E LO SPIRITO SANTO (At 5,27-32.40-41) Pietro insieme agli Apostoli risponde al sommo sacerdote che "Bisogna obbedire a Dio piuttosto che agli uomini". Gesù è veramente risorto. "Dio lo ha innalzato con la sua destra facendolo capo e salvatore, per dare a Israele la grazia della conversione e il perdono dei peccati". Quanto loro insegnano è verità confermata dalla storia. Del mistero di Cristo sono testimoni loro e lo Spirito Santo. La duplice testimonianza è richiesta dalla duplice verità che avvolge Cristo: verità storica, verità salvifica. Gli Apostoli testimoniano ciò che loro hanno visto. Lo Spirito che è in essi dona la comprensione secondo verità di ciò che loro hanno osservato. Fino alla consumazione dei secoli gli Apostoli attestano la storia di Cristo, la trasmissione degli eventi, lo Spirito conduce gli Apostoli e, per loro mezzo, la Chiesa verso la verità tutta intera. Senza Apostoli non c'è la storia di Cristo. Senza lo Spirito non c'è il mistero salvifico di Gesù. Apostoli e Spirito Santo donano Cristo secondo la storia e secondo il mistero, secondo piena conoscenza della storia e del mistero.</p>
<p>A COLUI CHE SIEDE SUL TRONO E ALL'AGNELLO (Ap 5,11-14) All'Apostolo Giovanni il Signore manifesta un momento della liturgia celeste, inno di lode, ringraziamento, benedizione a Dio e a Cristo, l'Agnello che fu immolato, crocifisso, il Figlio dell'uomo visto dal profeta Daniele: "Guardando ancora nelle visioni notturne, ecco apparire, sulle nubi del cielo, uno, simile ad un figlio di uomo; giunse fino al vegliardo e fu presentato a lui, che gli diede potere, gloria e regno; tutti i popoli, nazioni e lingue lo servivano, il suo potere è un potere eterno, che non tramonta mai, e il suo regno è tale che non sarà mai distrutto" (Dn 7,13-14). Tutto questo Gesù lo è divenuto nella sua umanità, passando attraverso la croce, costituita da Dio unica e sola via per giungere fino a Lui. La gloria nasce dalla croce, dalla sofferenza, dal martirio subito a causa della verità, del Vangelo, della testimonianza resa a Cristo. Chi vuole celebrare nel Cielo questa liturgia di gloria e di lode, di esultanza e di pace eterna, deve necessariamente sottoporsi al giudizio della croce. Chi lo supererà entrerà nelle dimore eterne, per tutti gli altri ci sarà lo stagno di fuoco e zolfo.</p>
<p>PASCI I MIEI AGNELLI (Gv 21,1-19) L'amore è la vita di ogni missione. Esso però non è per la missione, è per Cristo e solo per Lui. Si ama Cristo, amando la sua Parola. È amando Cristo che si serve l'uomo. Se per un solo istante si toglie lo sguardo da Gesù, immancabilmente si cade anche dal giusto e santo servizio verso l'uomo. Pietro ha il compito di "pascere gli agnelli e le pecore" di Gesù. Deve pascerli, nutrendoli di Cristo, donando loro la sua Parola, il suo corpo, il suo sangue. Per questo dovrà lui per primo scegliere il Vangelo come unico e solo punto di riferimento della sua vita. Per questa scelta dovrà annientarsi, annullarsi, farsi crocifiggere, non dovrà conoscere nessuno, perché dovrà amare solo Cristo. Dovrà rinnegare amici, parenti, fratelli, padre, madre, conoscenti, ogni altro. Solo Cristo dovrà regnare nei suoi pensieri, nel suo cuore. Per questo non dovrà neanche avere più pensieri, volontà, desideri personali. L'unico pensiero dovrà essere la Parola di Cristo e l'unica verità quella di Dio. Questo è il sacrificio che Pietro ogni giorno dovrà offrire al Signore ed è in questo e per questo sacrificio che agnelli e pecore di Gesù potranno essere condotti alle sorgenti delle acque della vita, che è la purissima verità di Cristo Signore.</p>
<p>LA PAROLA DI DIO SI DIFFONDEVA (At 13,14.43-52) La parola di Dio non cammina da sola. Si diffonde se qualcuno la porta, la dice, l'annunzia, la proclama, la insegna, la spiega, la rende comprensibile, aiuta i fratelli a custodirla nel cuore. Se la Parola di Dio è capace di generare conversione e fede, perché alla grande quantità di Parola che si dice non corrisponde una altrettanta quantità di frutti di salvezza e di redenzione? La risposta è duplice: la Parola per produrre ha bisogno di cuori che vogliono accoglierla e custodirla come la perla preziosa e il tesoro nascosto. La parabola del seminatore ci insegna che non tutti i campi sono terreni produttivi per la Parola. La strada non produce e così il terreno sassoso e quello pieno di spine. L'altra verità è più "dura" da accogliere: molte parole che risuonano nella Chiesa non sono parola di Dio, sono parole, pensieri, volontà di uomini. Questi semi umani sono sterili, manca in essi la potenza di generare figli a Dio. La Chiesa esiste per dare la Parola: annunziandola e anche facendola sacramento di salvezza. È questo il duplice mandato che Cristo le ha dato.</p>
<p>SONO PASSATI ATTRAVERSO LA GRANDE TRIBOLAZIONE (Ap 7,9.14-17) I credenti in Cristo sono nel pericolo di cadere nella tentazione dell'apostasia. Perché questo non accada, Il Signore mostra all'apostolo Giovanni uno squarcio della gloria del Cielo. Gli fa vedere le anime di quanti sono stati perseguitati per il nome di Cristo avvolte dalla luce di Dio, che è gioia eterna. La gloria del Cielo vista, contemplata, rivelata alla Chiesa da sola non basta, essa deve essere messa nel suo giusto contrasto e il contrasto è uno solo: la brevità della sofferenza oggi, l'eternità della gioia domani. Giovanni annunzia alla Chiesa sofferente che domani quanti avranno sopportato la sofferenza di un istante: "Non avranno più fame, né avranno più sete, né li colpirà il sole, né arsura di sorta, perché l'agnello che sta in mezzo al trono sarà il loro pastore e li guiderà alle fonti delle acque della vita. E Dio tergerà ogni lacrima dai loro occhi". Il discepolo di Gesù ora può scegliere. Sa la verità: un momento fugace di non morte oggi e domani la morte eterna, oppure la morte e la sofferenza di un istante oggi, a favore della gioia e della vita eterna domani.</p>
<p>LE MIE PECORE ASCOLTANO LA MIA VOCE (Gv 10,27-30) Il Vangelo di oggi pone un serio, grave problema alla nostra coscienza e ognuno ha l'obbligo di dare una soluzione secondo verità, senza inganno, senza ipocrisia, senza finzione. Perché molte pecore oggi non ascoltano più la voce di Cristo, che risuona attraverso la voce della Chiesa, sia dei Pastori che dei fedeli laici? Non l'ascoltano perché si rifiutano e quindi la responsabilità ricade su di loro, oppure perché non riconoscono nei cristiani la voce di Cristo, del buon Pastore che conosce le sue pecore e le chiama per nome? Ognuno ha l'obbligo grave di coscienza di esaminare ogni sua parola e se questa non è di Cristo deve toglierla dalla sua mente e dal suo cuore. Il cristiano, come il sacerdote, nelle questioni della salvezza non può avere né pensieri, né opinioni, né idee, né volontà propri. Pensieri e volontà, idee ed opinioni devono essere tutti e interamente di Dio. Nella commistione tra pensieri di Dio e pensieri dell'uomo non si è più voce di Cristo. Si risolve il problema, rispondendo con verità ad una sola domanda: sono io vera voce di Cristo? La mia parola è sua Parola? "Sono voce di Colui che grida nel deserto?". La risposta è personale ed anche la responsabilità dinanzi a Dio e agli uomini, nel tempo e nell'eternità.</p>
<p>RESTARE SALDI NELLA FEDE (At 14,21-27) Paolo e Barnaba compiono la missione di annunziare il Vangelo presso quanti non sono discendenza di Abramo. Da loro anche noi possiamo apprendere la scienza divina dell'evangelizzazione. Il loro lavoro missionario consiste di tre momenti: predicazione, costituzione delle comunità evangelizzate attorno ai Presbiteri, vigilanza affinché quanti hanno accolto la Parola rimangano in essa, anche nelle persecuzioni e nelle prove cui viene posto ogni discepolo del Signore. Loro sanno nello Spirito Santo - ed è assoluta verità - che una comunità abbandonata a se stessa, senza il conforto della parola autorevole del missionario di Cristo, prima o poi sbanda, esce dalla verità, si consegna nuovamente alla falsità di un tempo. Per questo ritornano nelle comunità da loro fondate, "rianimando i discepoli ed esortandoli a restare saldi nella fede". La fede è sempre tentata e per questo ha bisogno di essere perennemente rifondata e rinsaldata nei cuori. Può fare questo solo chi si è lasciato trasformare dalla Parola di Gesù e ad essa ha consegnato tutta la sua vita.</p>
<p>EGLI SARÀ IL "DIO-CON-LORO" (Ap 21,1-5) La carità di Dio, effusa nei nostri cuori per mezzo dello Spirito di verità che ci è stato dato, è vita di comunione con Dio, perché partecipazione della divina natura, in Cristo Gesù. Questa comunione non si esaurisce sulla terra, diviene e si fa eterna nel Cielo, nel quale si trasforma in abitazione: Dio abita con il discepolo di Gesù, il discepolo di Gesù abita con Dio, nella Sua casa eterna, nella Città del Cielo, la Gerusalemme celeste. In questa comunione eterna, nella quale Dio è la vita dei suoi figli, l'uomo ritrova ogni pienezza del suo essere. Tutto è nuovo in questa Città, perché in essa non c'è il peccato. Essa è la Città senza il male. È la Città dell'amore purissimo, santissimo, divino, nella quale Dio è lo Sposo dei redenti, e i redenti la Sposa del loro Dio, in eterno, in un amore che è perfetta donazione dello Sposo alla Sposa. È questa la vocazione dell'uomo: entrare nella vita di amore che si vive nella Trinità ed è questa la novità che Dio si accinge a preparare per i suoi eletti. Il Dio-con-loro nel Cielo è il Dio-in-loro e loro sono in Dio.</p>
<p>AMATEVI ANCHE VOI GLI UNI GLI ALTRI (Gv 13,31-35) L'amore di Cristo per noi è di redenzione, giustificazione, santificazione, salvezza eterna; è l'offerta della Sua vita al Padre, perché Egli ne faccia un sacrificio per il perdono dei nostri peccati e per il dono della Sua grazia, che ci rigenera a nuova vita, facendoci rinascere da acqua e da Spirito Santo. L'amore di Cristo, essendo relazione purissima di obbedienza che si vive tra Lui e il Padre, è trascendenza vera e santa. In quanto vera trascendenza, diviene e si fa anche vera immanenza. È vera carità, vero amore perché dona loro l'unico e sommo, eterno bene di cui essi hanno bisogno: la salvezza, o il loro ritorno nella casa del Padre. Chiediamoci: ama un uomo un suo fratello che lo sa nella perdizione eterna e non offre la vita per la sua salvezza? Si ama quando si negano i beni eterni e ci si ritiene soddisfatti per aver dato qualche bene terreno per risolvere problemi per l'esistenza nel tempo? Gesù ama perché con il sacrificio della Sua vita apre le porte dell'eternità. Noi amiamo, se con il sacrificio di tutta la nostra vita aiutiamo i fratelli ad attraversare le porte della vita eterna che Cristo Gesù ha aperto per loro. Non ama chi lascia che un suo fratello finisca dannato nell'inferno e nulla fa per condurlo in paradiso.</p>
<p>LO SPIRITO SANTO E NOI (At 15,1-2.22-29) La Chiesa delle origini è in agitazione spirituale. C'è tensione di verità a causa del pensiero dell'uomo che pretende annidarsi nel pensiero di Cristo per trasformarlo, adattandolo alla tradizione dei Padri: "Se non vi fate circoncidere secondo l'uso di Mosè, non potete esser salvi". Per grazia di Dio, la Chiesa è fondata sugli Apostoli. A loro il mandato da parte di Cristo di risolvere nella verità dello Spirito Santo ogni tensione di fede. Lo Spirito Santo e gli Apostoli decidono che solo la fede in Cristo salva. Ma anche stabiliscono che bisogna rispettare quelli che vengono dalla Legge di Mosè e per questo danno alla comunità questa norma: "astenetevi dalle carni offerte agli idoli, dal sangue, dagli animali soffocati e dalla impudicizia". Lo Spirito dona agli Apostoli la pienezza della verità di Cristo. Gli Apostoli donano alla Chiesa la forza della loro Autorità. Verità dello Spirito e Autorità Apostolica conservano la Chiesa nella purezza della fede. Sono queste le due fonti perenni della vera fede. Se una delle due viene a mancare, o viene esclusa, viene a cadere anche la retta fede.</p>
<p>NON VIDI ALCUN TEMPIO IN ESSA (Ap 21,10-23) Giovanni vede la Gerusalemme celeste e la descrive in tutta la sua bellezza. Lui conosce la Gerusalemme della terra. In essa la casa più bella, più grande, era il tempio, nel quale Dio aveva stabilito la sua dimora tra gli uomini. Nella Città del Cielo non c'è tempio. Annota Giovanni: "Non vidi alcun tempio in essa perché il Signore Dio, l'Onnipotente, e l'Agnello sono il suo tempio". Prima il tempio di pietra, poi il tempio del corpo del cristiano, Corpo di Cristo, erano l'abitazione di Dio sulla terra. Nel Cielo invece è Dio che si fa tempio del cristiano; sono Dio e l'Agnello. Il cristiano abita in Dio e in Cristo, per lo Spirito Santo. Ma cosa significa abitare in Dio e in Cristo per Giovanni? Significa che l'eternità, la divinità, la carità, la verità, la luce, la pace, la gioia avvolgono il discepolo di Gesù e lo trasformano in esse, lo fanno divenire cioè eternità, carità, verità, luce, pace, gioia, perfettamente partecipe della natura divina, perché da essa avvolto e reso tutto divinizzato. Cosa è un attimo di sofferenza per rapporto a questa eredità che ci è conservata nei cieli? Niente di niente. Nulla.</p>
<p>SE UNO MI AMA, OSSERVERÀ LA MIA PAROLA (Gv 14,23-29) Gesù vuole che tra Lui e ogni suo discepolo nessuna confusione, nessun fraintendimento, nessuna illazione sorga sul concetto, il significato, la stessa forma di amore. Gesù non vuole neanche che vi sia una qualche autonomia nell'amore. Per il cristiano l'amore è uno solo e tale deve restare per tutta l'estensione della storia. L'amore vero, puro, è obbedienza; questa è ascolto della Parola di Cristo Gesù, che è Parola del Padre. "Se uno mi ama, osserverà la mia parola... La parola che voi ascoltate non è mia, ma del Padre che mi ha mandato". È giusto allora chiedersi: se l'amore che Gesù ci chiede è tutto nell'osservanza della Sua Parola, perché tutti noi non iniziamo a insegnare la stessa Parola, secondo la pienezza di verità cui conduce lo Spirito, in modo da dare al cristiano la verità del suo amore? Possiamo sostituire il Vangelo con le differenti teologie di questa o di quell'altra tendenza? Perché non lasciamo che sia il Vangelo a dare consistenza di verità alle differenti teologie, invece che fare delle teologie delle regole ferree per la vanificazione del Vangelo, unica ed eterna regola del vero amore? Ad ognuno l'obbligo di scegliere. Cristo Gesù lo dice ed io lo credo: amare è osservare la Sua Parola. Altre vie non sono sue.</p>
<p>FINO AGLI ESTREMI CONFINI DELLA TERRA (At 1,1-11) Gesù sta per salire al Cielo, sta per portare a compimento la missione che il Padre gli ha affidato nella visibilità del suo corpo mortale, che è ora risorto. Invisibilmente, ma sempre presente, accompagnerà i suoi per le vie del mondo per confermare con segni e prodigi la verità di quanto loro annunziano. Invisibilmente Lui darà sempre lo Spirito Santo a quanti ascolteranno la vera parola della predicazione perché si convertano e si pentano dei loro peccati. Cristo Gesù e i suoi discepoli dovranno camminare insieme, se si vuole operare salvezza e Cristo cammina con il discepolo, se il discepolo cammina con la verità, la santità, la libertà del Vangelo, compiendo il mistero di morte e di risurrezione del Signore nella sua vita. Senza Cristo nel discepolo che effonde lo Spirito di conversione, di pentimento, di verità e di santità, i cuori rimangono freddi, insensibili ad ogni sua parola. Cristo nel discepolo attira al Padre, perché converte e crea vera santità nei cuori. Cristo e il discepolo devono essere sempre un solo mistero di morte, di risurrezione, di verità, di grazia, di santità.</p>
<p>LA PROFESSIONE DELLA NOSTRA SPERANZA (Eb 9,24-28; 10,19-23) È sufficiente che un solo dubbio si introduca nel mistero di Cristo, perché la mente ritorni nella sua idolatria di un tempo. La speranza dalla quale mai dobbiamo vacillare è questa: la salvezza del mondo si fa per mezzo di Gesù Signore. È Lui l'unico, eterno, sommo Sacerdote della Nuova Alleanza ed è in Lui e per Lui che ogni promessa di Dio si compie. È per il suo sacrificio che abbiamo non solo la purificazione dei peccati, ma anche la possibilità di accedere al trono della grazia di Dio e attingere ogni aiuto divino necessario per portare a compimento la salvezza che già si è operata in noi il giorno in cui siamo divenuti credenti. La nostra fede è Cristo e si vive in Cristo, per Cristo, con Cristo. Qual è il fine della nostra speranza se non quello di portare a compimento il suo mistero nel nostro corpo? Ma se noi vacilliamo dalla fede in Lui, dove attingere la salvezza, se altro nome non ci è stato dato? Dio non ha altra salvezza da offrirci se non quella che ci ha donato in Cristo. Il Dio fedele che ha promesso, tutto ha già realizzato nel suo Servo Gesù.</p>
<p>ALZATE LE MANI, LI BENEDISSE (Lc 24,46-53) Cristo Gesù sta per salire al Cielo. Prima di ritornare nella sua eterna invisibilità, Egli alza le mani e benedice i suoi discepoli. La benedizione non è solamente un augurio di bene, di verità, di santità; essa fa l'altro buono, vero, santo, misericordioso, pio, umile, obbediente, perfetto dinanzi a Dio e agli uomini. Dio benedice e le cose diventano buone. Benedicendo i suoi discepoli, Gesù li rende idonei per il ministero, per la missione evangelizzatrice, per la quale li ha chiamati, formati, preparati, ammaestrati. Loro benedetti, porteranno nel mondo la benedizione di Gesù, che è dono di pace, di misericordia, di verità, di grazia. La benedizione è su di loro e rimane in loro. Chi li accoglie, accoglie la loro benedizione, chi li rifiuta rimane nella sua natura di peccato e di morte; resta nella sua vanità e idolatria, perché in nessun altro modo potrà entrare nella bontà del suo essere, se non attraverso la benedizione che porta con sé il discepolo di Gesù. Chi rifiuta il discepolo di Gesù, rifiuta la benedizione di Dio che è salvezza eterna; chi combatte colui che il Signore ha benedetto, combatte e si allontana dalla benedizione di salvezza. Non c'è vita per chi rifiuta, o combatte colui che il Signore ha inviato per portargli la sua benedizione.</p>
<p>APPARVERO LORO COME LINGUE DI FUOCO (At 2,1-11) Anche nel modo in cui lo Spirito Santo si manifesta, donandosi, viene rivelato il mistero della sua azione nella storia. La sua prima manifestazione è forza imprevedibile, irresistibile, non imprigionabile dall'uomo. Nessuno potrà mai governare lo Spirito Santo, nessuno potrà ridurlo in suo potere. Egli sarà sempre come rombo, tuono, che sconvolgerà la storia e anche la Chiesa. La seconda manifestazione odierna ci rivela che la pienezza dello Spirito nella Chiesa e nel mondo nasce dalla comunione di tutti coloro che Lo hanno ricevuto. Chi si pone fuori della comunione, non ha la pienezza delle manifestazioni dello Spirito Santo e la sua azione è sottoposta alla vanità, o all'inefficacia che è sempre in agguato per rendere effimero, o nullo ogni lavoro. Questo ci deve condurre a cercare "le altre lingue come di fuoco" che ci mancano e che sono nei nostri fratelli. Nell'umiltà le cerchiamo, nella carità le accogliamo, nello zelo per la salvezza ce ne serviamo per dare forza e vita allo Spirito che è in noi per la nostra santificazione e la salvezza del mondo.</p>
<p>LO SPIRITO DI DIO ABITA IN VOI (Rm 8,8-17) C'è differenza sostanziale tra il battezzato e il non battezzato, tra chi si è lasciato immergere nella morte e nella risurrezione di Gesù Signore e chi ancora non ha conosciuto Gesù, o si è rifiutato di credere in Lui. Il cristiano ha ricevuto lo Spirito del Signore, fonte di vita eterna, che deve portare a compimento la nuova creazione che è stata da Lui stesso operata il giorno in cui, attraverso il battesimo, lo ha generato in Cristo come vero Figlio adottivo del Padre. Non solo lo Spirito è il Creatore di questa nuova realtà, o nuova essenza, è anche Colui che la vivifica, la anima, la fa crescere, la porta a maturazione, la fa giungere alla sua pienezza in Cristo. È questo il motivo per cui il cristiano è differente dal non battezzato. In lui tutto è una nuova realtà, una nuova vita e questa realtà e questa vita sono affidate allo Spirito Santo perché dia loro pieno compimento in Cristo Gesù. Il cristiano diverrà tutto questo, se si consegnerà interamente allo Spirito e a Lui si abbandonerà, attraverso il suo quotidiano allontanamento dal male, dal peccato, da ogni idolatria e vanità.</p>
<p>LO SPIRITO SANTO CHE IL PADRE MANDERÀ (Gv 14,15-16.23-26) È possibile rimanere fedeli alla Parola di Gesù, se tutto l'Antico Testamento e il Vangelo stesso ci dice che la Parola di Dio è sempre sottoposta a tre invisibili nemici che sono nel cuore dell'uomo: "elusione, annullamento, trasformazione"? Per il cristiano è possibile sia conoscere secondo pienezza di verità la Parola di Gesù, come anche rimanere fedele ad essa. È possibile non ad un solo cristiano, ma indistintamente a tutti i discepoli di Gesù a motivo dello Spirito Santo che è stato riversato su di noi. È lo Spirito Santo la perenne verità e fedeltà della Parola di Cristo in noi. È Lui che quotidianamente deve darle vita, perché produca frutti abbondanti di santità e di salvezza, di conversione e di fede, di sano ed efficace lavoro nella vigna del Signore. È Lui il Maestro dei cuori che insegna secondo verità la Parola di Gesù. Perché allora se Lui è il vero Maestro ed è dato ad ogni cristiano, molti smarriscono la via della verità e si perdono? Si perdono perché omettono: di recarsi alla sua scuola; di crescere di virtù in virtù; la preghiera quotidiana e la frequentazione dell'insegnamento degli Apostoli; di mangiare in santità il Corpo e il Sangue di Cristo; di vivere una vita tutta protesa alle opere di carità; di dire e testimoniare la sua fede.</p>
<p>DALL'ETERNITÀ SONO STATA COSTITUITA (Pro 8,22-31) Dio ha creato l'universo, l'uomo e ogni altra realtà e tutto ha ricolmato della sua sapienza eterna. Questa sapienza interiore che ogni realtà creata possiede, l'uomo non è capace di vederla nello splendore della sua verità, né per se stesso, né per gli altri. Non vedendola, spesso tratta le cose con stoltezza; non se ne serve cioè secondo la loro interiore verità, bensì le usa avvalendosi della miopia spirituale del suo cuore, trasformando così la verità in falsità, la luce in tenebre, l'amore in egoismo, l'umiltà in superbia, la virtù in vizio e in peccato. Il Signore con infinita ed eterna pazienza ha messo a disposizione dell'uomo un'altra sapienza, questa volta esteriore alle cose, alla realtà: la sua santa Legge, nell'Antico Testamento; una sapienza infinitamente più alta, nel Nuovo. Questa sapienza è eterna, increata, è Persona, è il Figlio Suo Unigenito che si è fatto carne, è entrato nella creazione per riportare l'uomo e con l'uomo l'intera creazione nella sapienza della sua verità: ridare l'uomo e le cose al suo unico Signore e Dio, che è vita, verità, saggezza e sapienza dell'uomo e delle cose.</p>
<p>PER MEZZO DELLO SPIRITO SANTO (Rm 5,1-5) Dopo che Cristo Gesù si è offerto al Padre per la nostra redenzione eterna con amore totale e gratuito, cambia la nostra relazione con Dio. Questa non può essere se non pieno, totale, esclusivo dono al Padre di tutta la nostra vita, perché Lui ne faccia un sacrificio d'amore per la nostra santificazione e la conversione del mondo. L'amore di Cristo per il Padre, unica ed eterna regola di ogni altro amore possibile tra l'uomo e Dio, è stato versato dallo Spirito nel nostro cuore. Lo ha versato perché anche noi vivessimo di quest'unico amore e lo realizzassimo tutto nella nostra vita. Per mezzo dello Spirito lo accogliamo, lo trasformiamo in un frutto del nostro cuore, lo viviamo alla maniera di Cristo, e sempre per mezzo dello Spirito lo ridiamo al Padre perché sia Lui a farne nuovamente un dono per mezzo dello Spirito ad altri uomini da salvare e da condurre nella più alta santità. È l'amore di Cristo la fonte di ogni altro amore,  ma è lo Spirito che lo versa nei nostri cuori e lo riversa tutto in Dio, se da noi offerto al Padre come frutto di una obbedienza perfetta alla sua volontà.</p>
<p>EGLI VI GUIDERÀ ALLA VERITÀ TUTTA INTERA (Gv 16,12-15) La Chiesa cammina guidata dallo Spirito Santo verso la verità tutta intera. In questo cammino gli Apostoli vigilano affinché sempre quanto lo Spirito dice corrisponda alla Parola che Cristo ha lasciato loro in eredità. Se c'è discontinuità, o alterazione, o annullamento, o vanificazione di quella Parola, non c'è né vera ispirazione, né vera guida dello Spirito verso la verità tutta intera. La Chiesa conosce la Parola storica di Cristo, lo Spirito conosce tutto il suo mistero. Parola e mistero di Cristo non possono mai trovarsi in contraddizione, in opposizione, in divergenza. Se questo dovesse avvenire, è vera la Parola storica di Cristo, è falsa la guida attribuita allo Spirito. Senza discernimento apostolico non c'è alcuna garanzia di verità. L'Apostolo è la garanzia dello Spirito Santo, lo Spirito è la perenne verità dell'insegnamento dell'Apostolo. Apostolo e Spirito Santo, insieme, verità storica e guida dello Spirito verso la verità tutta intera sono l'unica rivelazione, l'unica conoscenza del mistero di Cristo e in Cristo conoscenza perfetta del mistero del Padre e dello Spirito Santo. La storia della santità della Chiesa è il frutto di questa mirabile unità: verità donata dallo Spirito Santo e discernimento dell'Apostolo.</p>
<p>MELCHISEDEK, RE DI SALEM, OFFRÌ PANE E VINO (Gn 14,18-20) Di Melchisedek la Bibbia dice quasi niente. La sua storia è tutta contenuta in questi pochi versetti: "In quei giorni, Melchisedek, re di Salem, offrì pane e vino: era sacerdote del Dio altissimo" (Cf. Gen 14,18-20). Poi Melchisedek scompare per apparire nel Salmo 109, nel quale viene detto a proposito del Messia: "Oracolo del Signore al mio Signore: Siedi alla mia destra, finché io ponga i tuoi nemici a sgabello dei tuoi piedi... Il Signore ha giurato e non si pente: Tu sei sacerdote per sempre al modo di Melchisedek". Cristo Gesù è vero Sacerdote. È Sacerdote eterno. È l'unico e il solo sommo Sacerdote della Nuova Alleanza. Tutti gli altri lo sono perché Lui li rende partecipi del suo Sacerdozio secondo ordine e grado differenti. Egli non è Sacerdote alla maniera di Aronne. Cambia il Sacerdozio, cambia il sacrificio, cambia la Legge assieme alla promessa. Finisce l'Antica Alleanza, in Lui viene stabilita la Nuova, nella quale non si offre più il sangue dei tori e dei vitelli, ma il Sangue di Cristo e il suo Corpo, nei segni sacramentali del pane e del vino.</p>
<p>NELLA NOTTE IN CUI VENIVA TRADITO (1Cor 11,23-26) La cena del Signore è Sacramento della Nuova Alleanza, sacrificio, attualizzazione della morte e della risurrezione di Gesù e il pane e il vino, dopo le parole della consacrazione, non sono più pane e vino, ma vero, reale, sostanziale Corpo e Sangue di Cristo. Chi mangia il Corpo di Cristo diviene una cosa sola con Lui. Cristo si consuma per amore dei fratelli. Divenuto una cosa sola con Cristo, per aver mangiato il suo Corpo e bevuto il suo Sangue, anche il cristiano diviene colui che si consuma, si dona, muore per i fratelli. Il cristiano è il donato al Padre perché il Padre ne faccia un dono per continuare ad amare l'uomo con lo stesso amore con il quale lo ha amato Gesù Signore sino alla fine, con il dono totale di sé. C'è allora qualcosa che il cristiano può tenere per sé, senza rendere partecipi gli altri? No. L'Eucaristia è la vera fonte della nuova socialità, o perfetta comunione che deve regnare tra gli uomini. L'amore donato è l'essenza stessa dell'Eucaristia e chi la mangia si trasforma in amore consegnato in Cristo per ogni uomo, per la sua salvezza e redenzione.</p>
<p>DATEGLI VOI STESSI DA MANGIARE (Lc 9,11-17) Siamo nel deserto, la folla è tanta. I discepoli vedono la pochezza delle loro sostanze - cinque pani e due pesci - e dichiarano la loro impossibilità a fare qualcosa. Gesù non si lascia prendere dalla loro visione "atea", senza Dio. Il Padre può dare loro da mangiare. È sufficiente invocarlo con fede, con amore. Basta pregarlo, benedire i pochi pani e i pesci e tutti potranno mangiare a sazietà. Quella degli Apostoli è una visione che guarda in se stessi, dove c'è solo impossibilità, incapacità, nullità. Quella di Cristo invece è visione rivolta verso Dio, nel Padre suo, dove c'è perenne creazione, novità, ogni possibilità. Tutti mangiano, si saziano e si raccolgono dodici ceste di pezzi avanzati. La visione di vera, retta fede cambia la relazione con gli uomini. La Chiesa è chiamata a dare loro da mangiare la verità e la grazia di Cristo, deve dare Cristo verità e grazia per ogni uomo, anche il pane e il vino dell'Eucaristia deve offrire loro. Se guarderà ai suoi mezzi, si scoraggerà, si abbatterà, non farà mai niente di buono. Se invece guarda in Dio e si inginocchia dinanzi a Lui per chiedere di benedire le piccole cose, i piccoli mezzi, i pochi uomini, tutto si moltiplicherà e l'umanità intera potrà così sfamarsi.</p>
<p>GUARDERANNO A COLUI CHE HANNO TRAFITTO (Zc 12,10-11) Chi non si pone dinanzi al Crocifisso per guardarlo con occhi di vera pietà, mai potrà pervenire alla verità, alla conversione, alla salvezza. Nel Crocifisso scoprirà ogni invidia, ipocrisia, durezza del cuore, crudeltà, stoltezza, insipienza di scelte e di decisioni che sono del male per il male; vedrà la sua non volontà di giustizia, di carità, di sollievo, di aiuto, di compassione, di misericordia; percepirà che la sofferenza vissuta nel più grande amore, offerta per coloro che ne sono la causa, è l'unica via che porta salvezza in questo mondo. Guardando al Crocifisso saprà che non c'è alcuna possibilità di salvezza rimanendo nella ricerca di un presente di gloria, di onore, di benessere, di vizio, di peccato, di oppressione. La salvezza dell'uomo è in una sola forza: quella di amare i propri nemici e di pregare per i propri persecutori, donando la vita per loro. Togliere il Crocifisso dal cuore è incamminarsi su una strada di non amore. Solo Lui è il Maestro che ci può insegnare come si ama, perché Lui ci ama dalla Croce e la Croce è quella sulla quale lo hanno inchiodato coloro per i quali Egli muore.</p>
<p>TUTTI VOI SIETE UNO IN CRISTO GESÙ (Gal 3,26-29) Chi vuole far fruttificare la sua nuova realtà, creata dalla fede in Cristo Gesù, deve far sì che la stessa fede diventi forte, robusta, rigogliosa, piena di verità, ricca di tutta la santità di cui essa è apportatrice. Questa nuova realtà è l'unità di un solo corpo, operata dallo Spirito Santo nel battesimo. Siamo una cosa sola, un solo corpo in Cristo. Questa unità ontologica, soprannaturale deve divenire unità di operazione, di pensiero, di azione, di comunione, di volontà. Potrà divenire tutto questo se quanti sono responsabili della formazione dei cristiani impegnano ogni loro energia a far crescere nella fede più pura i discepoli del Signore. Costoro devono sapere che ogni infiltrazione di falsità, di errore, di ambiguità, di pensiero umano nella fede, indebolisce l'unità operativa, perché con l'errore si indebolisce l'unità ontologica. La falsità che si fa peccato ci rende tralci secchi in Cristo, rompe l'unità vitale, crea la divisione operativa. Chi non lavora per la fede, lascia il mondo nella sua divisione, anzi lo immerge in una tenebra ancora più fitta, oscura, caliginosa.</p>
<p>MA VOI CHI DITE CHE IO SIA? (Lc 9,18-24) Pietro confessa che Gesù è il Cristo di Dio, il Messia del Signore, l'Inviato di Dio per restaurare il suo Regno sulla nostra terra. Sa chi è Gesù, ma non sa né i contenuti della sua missione, né le modalità del suo svolgimento. Questi sono ignorati, eppure tutta l'antica profezia aveva insistito molto sulla missione del Servo del Signore e l'aveva descritta in ogni suo particolare. Possiamo dire che il Vangelo, nelle sue parti vitali, è tutto contenuto nell'Antico Testamento. Di questa pienezza di rivelazione una sola voce ebbe il sopravvento su tutte le altre: Il Messia di Dio sarebbe stato il Re di Israele per la liberazione del suo popolo. In questa voce però c'è tanta difformità con la rivelazione. La liberazione promessa da Dio non è alla maniera umana, bensì alla maniera divina, non è liberazione dell'uomo dall'uomo, ma dell'uomo da se stesso, dal suo peccato, dalla sua falsità, dalla non verità che è fonte di morte, sorgente di schiavitù sia fisica che spirituale, causa di tutti i mali. La fede è vera non solo se è vera la sua professione, ma anche se è vera la sua comprensione; non solo se afferma il fatto nella sua realtà storica, ma anche se vera rimane la comprensione del fatto secondo la verità che è nella mente di Dio.</p>
<p>SAI BENE CHE COSA HO FATTO DI TE (1Re 19,16-19-21) La vocazione ha un solo Padre: Dio Onnipotente, Creatore e Signore di ogni uomo. Lui esercita questa sua paternità direttamente, attraverso l'opera di ispirazione dello Spirito Santo, che muove il cuore e la mente, la volontà e i desideri per il compimento della Sua volontà impressa in ogni essere al momento della sua creazione; oppure per via indiretta, per voce profetica. Il Signore manifesta la sua volontà al profeta e questi la riferisce alla persona indicata. È quanto avviene con Elia nei confronti di Eliseo. Non è Elia il padre della vocazione di Eliseo. Lui è lo strumento di cui il Signore si serve per chiamare Eliseo. Ognuno nella Chiesa può divenire strumento di vocazione: con la parola, l'invito, la preghiera, la testimonianza di una vita santa. La Chiesa, che è madre, discerne la verità di ogni vocazione, esamina i requisiti richiesti per il suo svolgimento secondo Dio, accoglie, forma, consacra, invia, sostenendo vocazione e missione, ministero e suo esercizio perché rimangano sempre nella verità di Dio e nelle modalità da Lui indicate.</p>
<p>SIETE STATI CHIAMATI A LIBERTÀ (Gal 5,1-13-18) La libertà cristiana, cui il Signore chiama ogni uomo, ha un solo imprescindibile fondamento: la verità. Per Paolo la verità nasce dalla carità e questa è il dono della propria vita, consegnata all'osservanza dei comandamenti, non solo, ma anche a lasciarsi muovere dallo Spirito Santo per il compimento perfetto della volontà divina in ordine alla nostra giustificazione, santificazione, salvezza eterna. Segno che si è schiavi della falsità è il non amore all'interno dell'unico corpo di Cristo Gesù. Chi non ama il corpo di Cristo Gesù, cioè i suoi fratelli di fede, non è nella verità, bensì nella falsità e nel peccato di giudizio e di condanna. Chi segue i desideri e le passioni della carne, cioè del suo essere che vive in piena e perfetta autonomia da Dio, neanche costui è nella verità, è invece nella falsità e nel peccato. Cammina nella verità chi sa liberarsi da ogni vizio, da ogni concupiscenza, da ogni desiderio contrario alla volontà di Dio. È libero chi è senza peccato, senza vizi, senza desideri e moti contrari al Vangelo che Dio ci ha rivelato in Gesù Cristo, suo Figlio e nostro Signore.</p>
<p>TI SEGUIRÒ DOVUNQUE TU VADA (Lc 9,51-62) Seguire Gesù si può, ad una condizione: che si abbandonino pensieri, desideri, affetti, moti del cuore, anche i più santi, giusti, legittimi e innocenti. Seguire Gesù per essere come Lui, inviato del Padre nel mondo intero, per costruire il suo Regno vuol dire consacrare interamente la vita al Regno. Se la si consacra al Regno, essa dovrà essere tutta del Regno. Niente, nessuna cosa, neanche un solo innocente affetto deve distrarci dallo svolgimento della missione che ci siamo assunti. Il sacrificio della nostra vita è niente dinanzi ad un'anima che si converte e che ritorna nella Casa del Padre. Se Cristo Gesù si è liberato da ogni pensiero, affetto terreno, anche il più santo, per essere solo della missione che il Padre gli ha affidato, si comprende la verità della sua parola che invita a lasciare ogni cosa e dedicarsi con piena disponibilità al Regno di Dio. Strappare un'anima al peccato, alla falsità, alla morte eterna, portarla in paradiso vale più della nostra morte e della rinunzia all'intera vita. Tutto deve dare a Dio chi vuole che per mezzo di lui le anime ritornino nella casa del Padre. Ha dato tutto Cristo, lasciando che il suo corpo fosse appeso alla croce, deve dare tutto il discepolo di Gesù che vuole edificare il Regno di Dio sulla nostra terra.</p>
<p>LA MANO DEL SIGNORE SI FARÀ MANIFESTA AI SUOI SERVI (Is 66,10-14) Ognuno è chiamato a riflettere sul mistero dell'amore di Dio, che si fa misericordia e salvezza. Esso previene ogni peccato, ma anche opera nel peccato dell'uomo attraverso una grazia particolare che è di pentimento, di conversione, di invocazione di perdono. Se Dio non concedesse questa grazia, l'uomo rimarrebbe sempre nascosto nei cespugli, come Adamo, per timore del suo Dio. Invece è il Signore che va, lo trova, lo chiama, gli annunzia il grande dono della salvezza; lo muove a pentimento, a conversione; lo invita a ritornare nella sua Parola, unica casa di vita eterna e di benedizione. Agli Israeliti in Esilio, in terra di schiavitù e di morte, il Signore va incontro e annunzia loro il grande dono della liberazione, del ritorno in Gerusalemme. Tutto questo è per grazia di Dio, è un dono della sua misericordia, una elargizione del suo amore che vince ogni peccato. Questo amore necessita però dell'accoglienza da parte dell'uomo. Lo si accoglie entrando nuovamente nella verità della Legge e dei Comandamenti sui quali è stata stipulata l'alleanza che dona la vita.</p>
<p>NELLA CROCE DEL SIGNORE NOSTRO GESÙ CRISTO (Gal 6,14-18) Paolo dal mondo è stato rinnegato, lapidato, percosso, fustigato, scacciato da città e villaggi. Lui ha crocifisso il mondo con la forza della verità di Cristo Signore, il mondo lo ha crocifisso con la sua superbia e volontà satanica di restare nella falsità, nell'errore, nella menzogna, che si fanno violenza e oppressione. Paolo non si gloria della croce di Cristo come uno spettatore che la guarda da lontano e ammira il suo Maestro e Signore per la santità con la quale Egli la vive. Se così fosse, questa gloria sarebbe vana, inutile. Lui si gloria della croce di Cristo, perché come Cristo e in Lui, per Lui e con Lui si è lasciato crocifiggere. Lui si gloria dalla croce e nella croce, affisso sopra di essa. Lui porta i segni di Cristo nel suo corpo, mostrando al vivo Cristo Crocifisso e per questa "ostensione" molti cuori si convertono, lasciandosi attrarre dall'amore di Dio. Paolo ha vinto il mondo perché è crocifisso con Cristo. Questa è la sua gloria e il suo vanto. Lui e Cristo sono una sola vita, perché sono una sola morte, una sola croce, un solo mistero di salvezza.</p>
<p>LA VOSTRA PACE SCENDERÀ SU DI LUI (Lc 10,1-12.17-20) Gesù è la pace perché è la vita; perché è dono di grazia e di verità. Questa sua ricchezza Lui l'ha donata ai suoi discepoli, da Lui designati e mandati nel mondo per portarla nella verità e nella grazia, nella misericordia e nel perdono, nella giustizia e nella santità che discendono da Dio. Dono e messaggero di pace sono una cosa sola. Il messaggero dona la pace; perché la dia, deve essere anche accolto come datore di essa. Se viene rifiutato, scacciato, lui si riprende la sua pace e tutto ritorna nelle tenebre, nella morte, nella non vita. Il missionario, l'inviato deve avere coscienza di questa sua grande missione. Egli è l'uomo che porta la pace. Se manca di questa coscienza, manca della coscienza della sua missione. Dio lo ha costituito per questo: per dare al mondo la Sua pace nella verità e nella grazia di Cristo Signore. Nessuno può separare pace e missionario, datore e dono, l'uno è nell'altro e con l'altro, insieme stanno, insieme si accolgono, insieme vengono respinti, insieme se ne vanno. La pace si dona e chi la dona è l'inviato di Cristo. Chi lo accoglie, accoglie la pace; chi lo rifiuta, rifiuta la pace. Questa verità deve dire al mondo l'inviato di Cristo, ma anche con questa coscienza egli deve presentarsi ad esso.</p>
<p>QUESTA PAROLA È MOLTO VICINA A TE (Dt 30, 10-14) Chi è di buona volontà, chi è di cuore semplice e puro, chi è umile e mite, chi cerca la verità, perché la ama e ad essa intende consacrare tutta la sua vita, sappia che può trovarla. La troverà nella Legge, che è la manifestazione di quella Verità eterna ed immutabile ad immagine della quale l'uomo è stato fatto. Ogni uomo è stato come "impastato", creato con la verità di Dio. Il peccato ha indebolito gli occhi della coscienza i quali non riescono più a vederla nella sua bellezza e spesso anche la confondono con la falsità e la menzogna dei pensieri della terra. A quanti hanno nel cuore un desiderio sincero di pervenire alla verità, Dio dona la particolare grazia di vedere nella Sua rivelazione la verità che è nascosta nella loro coscienza, nelle fibre del loro essere. Questa grazia il Signore la concede ai semplici e ai puri di cuore. La nasconde invece ai superbi e quanti si sentono ricchi di sé. La Parola è vicina, la Legge è nel cuore perché lì viene messa da Dio. Dio però domanda l'umiltà, la semplicità, il desiderio vero di conoscere la bellezza della verità per dedicare ad  essa l'intera nostra vita.</p>
<p>CRISTO GESÙ È IMMAGINE DEL DIO INVISIBILE (Col 1,15-20) Cristo è immagine del Dio invisibile per generazione eterna, prima del tempo, e nell'eternità non c'è prima il Padre che genera il Verbo e poi il Verbo generato dal Padre, come avviene nella generazione sulla terra. Lì, nello stesso istante eterno in cui il Padre è Padre, il Figlio è anche Figlio, senza prima e senza dopo, senza successione di attimi, o di istanti eterni. Da sempre e per sempre Dio è Padre, Figlio e Spirito Santo. Da sempre il Figlio è generato dal Padre e lo Spirito Santo procede dal Padre e dal Figlio. Il prima e il dopo non esistono nella natura divina che è eterna, una, indivisibile. Cristo, che è immagine del Dio invisibile, è Colui per mezzo del quale il mondo è stato fatto. Il mondo gli appartiene per creazione, gli appartiene anche per redenzione. Ma se il mondo è stato fatto per mezzo di Lui, è anche solo in Lui che troverà la sua ragion d'essere e la sua vita. Senza Cristo l'uomo è senza ragion d'essere. Manca in lui il principio della vera vita. La vita è in Cristo, non fuori di Lui, si attinge in Lui, ma per essere vissuta in Lui, per Lui, con Lui. È questa l'essenza della fede.</p>
<p>VA' E ANCHE TU FA' LO STESSO (Lc 10,25-37) Cristo Gesù, il Verbo che si fece carne, muore per la salvezza di ogni uomo; muore il Creatore per salvare la sua creatura. Ama Dio chi si lascia avvolgere dal suo stesso mistero di amore, cioè chi si consegna, come Cristo, alla morte per amore dell'uomo. Non c'è separazione tra amore di Dio e amore dell'uomo, perché l'amore di Dio per l'uomo è dono totale di sé fino alla morte e alla morte di croce. Questo amore è senza distinzione, senza differenze, è per giusti e per ingiusti, per malati e per sani, per santi e per peccatori, per buoni e per cattivi. Tutti devono lasciarsi avvolgere da questo amore per avere la vita e per fare di questo amore la loro stessa vita, che deve spendersi, consegnarsi all'amore. Il Samaritano che soccorre colui che è incappato nei briganti è dato a tutti noi come modello da imitare perché lui non fece differenza tra persona e persona e neanche si chiese se fosse o non fosse abilitato a quel soccorso, al contrario del sacerdote e del levita, che si ritenevano esclusi a motivo dell'esercizio del culto. Il culto di Cristo è il sacrificio dell'amore supremo di Dio per noi. Separare culto e amore è separare Cristo dal suo sacrificio, mentre in realtà sono un solo, unico, inseparabile mistero di carità e di compassione per ogni uomo.</p>
<p>TORNERÒ DA TE FRA UN ANNO A QUESTA DATA (Gn 18,1-10) Dio visita l'uomo per portargli la sua benedizione, che è fonte di ogni bene. Nasce la vita dove entra il Signore. È benedetta quella casa che accoglie il Signore e lo serve con tutta la ricchezza del proprio cuore. Abramo riceve Dio nella sua tenda. Mette a sua disposizione tutto quanto è necessario per onorare l'Ospite. L'uomo dona a Dio ciò che ha; anche Dio dona all'uomo ciò che ha. Ma Lui è l'Onnipotente, il Creatore, è il Signore del cielo e della terra. Nulla gli è impossibile. Anche un grembo sterile Lui può rendere fecondo. Inoltre Sara è anche avanzata negli anni. L'uomo ha paura di Dio, della Sua Parola, della Sua verità; ha paura di fargli spazio nel suo cuore, nella sua casa, nella sua anima. Non sa che Dio non viene per prenderci qualcosa. Viene solamente per donarci la vita e ce la dona, donandoci Se Stesso, offrendoci tutto di Sé. Abramo ha tutto, ma è senza vita. Non ha futuro umano. Dio gli dona un futuro umano e un futuro divino, celeste, eterno. Abramo accoglie Dio nella sua tenda, Dio accoglie Abramo nel suo mistero di salvezza e di benedizione.</p>
<p>A FAVORE DEL SUO CORPO CHE È LA CHIESA (Col 1,24-28) L'Apostolo del Signore ha ricevuto da Dio una missione particolare. Lui deve annunziare il mistero di Cristo, invitando ogni uomo a divenirne parte, realizzandolo tutto nel suo corpo, nella sua vita. Cristo è di Dio ed è da Dio per compiere tutta la Sua volontà, per annullarsi in essa, annichilirsi, annientarsi, facendosi obbediente fino alla morte di croce. Di questo mistero ogni uomo è chiamato a divenire una cosa sola, non però fuori di esso, ma dentro di esso, in Cristo, con Cristo, per Cristo. La Chiesa è questo mistero, perché la Chiesa è il corpo di Cristo e il corpo di Cristo è inchiodato sulla croce dagli uomini. Paolo è anche lui appeso al legno della persecuzione, della sofferenza, del rifiuto del mondo. Questa sua quotidiana mortificazione la vede come il compimento del mistero di Cristo nella sua carne, la vede anche come il compimento del mistero di Cristo nel corpo della Chiesa. Lasciandosi crocifiggere in Cristo, lui compie ciò che ancora manca al corpo di Cristo per raggiungere la sua perfezione. Al corpo di Cristo manca solo la nostra personale crocifissione.</p>
<p>TU TI PREOCCUPI E TI AGITI PER MOLTE COSE (Lc 10,38-42) Oggi Gesù entra in una casa e due donne lo accolgono. Anche quando sale in croce, ci sono due uomini ad accoglierlo. Marta incontra Cristo; vive però nel suo mondo; si preoccupa di dare a Cristo cose di questo mondo. Maria invece esce dal suo mondo e si incontra con il mondo di Cristo: mondo della verità, della luce, della santità, della libertà, della purezza dei sentimenti, della vera bellezza dell'anima, dello spirito e dello stesso corpo, frutto in noi della santità di Dio e della sua divina carità con la quale ci avvolge. Gesù viene per introdurci nel suo mondo: "Oggi sarai con me nel paradiso" e il paradiso inizia nel momento stesso in cui Cristo ci rivela il suo cuore e noi ci lasciamo conquistare da esso. Chi si incontra con il paradiso, comprende la falsità di questo mondo e la menzogna che ci avvolge e ci distrugge. Gesù vede Marta prigioniera del suo mondo e glielo dice: "Tu ti preoccupi e ti agiti per molte cose". Loda invece Maria perché si è scelta la parte migliore: la verità che la rende libera per amare Cristo, e, in Cristo, Dio, e, in Dio, tutto il creato con un amore nuovo, puro, santo. Ora che Maria ha conosciuto Cristo, può amare il mondo come lo ama Cristo e l'amore di Cristo è di salvezza eterna.</p>
<p>DAVVERO STERMINERAI IL GIUSTO CON L'EMPIO? (Gn 18,20-21.23-32) La preghiera di Abramo nasce dalla rivelazione che Dio gli fa, a motivo della sua particolare vocazione: "Il Signore diceva: Devo io tener nascosto ad Abramo quello che sto per fare, mentre Abramo dovrà diventare una  nazione grande e potente e in lui si diranno benedette tutte le nazioni della terra?" (Gn 18,17-18.20-21). Sgorga anche dal profondo senso di giustizia, di verità, di santità che è nel cuore di Abramo: "Allora Abramo gli si avvicinò e gli disse: Davvero  sterminerai il giusto con l'empio? Forse vi sono cinquanta giusti nella città:  davvero li vuoi sopprimere? ..." (Gn 18,23-25). La preghiera è frutto della verità di Dio che diviene verità dell'uomo, ma anche della carità dell'uomo e della sua giustizia perché divenga carità e giustizia del Signore. Perché la nostra preghiera sia esaudita dobbiamo mettere in essa tutta la nostra fede nel suo ascolto da parte di Dio, senza mai stancarci. Abramo si fermò nella sua richiesta. La sua fede nella preghiera non è ancora pienamente perfetta. Dio però non fece morire il giusto e l'empio. Salvò il giusto per mano di Angeli.</p>
<p>ANNULLANDO IL DOCUMENTO SCRITTO DEL NOSTRO DEBITO (Col 2,12-14) San Paolo manifesta ai cristiani il mistero che si è compiuto in loro: nel battesimo sono morti in Cristo, ma anche risorti in Lui a vita nuova. Questo mistero non si è compiuto per loro merito. Tutto è avvenuto per grazia, in virtù di Cristo Gesù. Dio ci ha perdonato ogni peccato, perché Cristo ha distrutto il documento del nostro debito, le cui condizioni ci erano sfavorevoli, appendendolo alla croce, nel suo corpo. Se Cristo per noi è andato in croce per togliere i nostri peccati, possiamo noi continuare a peccare? Se Lui ci ha amati così tanto da morire per noi, non dovremmo noi amare noi stessi con lo stesso amore e la stessa carità con la quale Egli ci ha amato? Non dovremmo noi essere pronti ad andare in croce per amare Lui? Cristo Gesù lo ha fatto per toglierci il peccato. Noi dobbiamo farlo per non peccare. Chi non si ama fino alla morte di croce per non peccare, costui non si ama, odia la sua vita e per questo si condanna alla perdizione eterna. Da Gesù ognuno deve imparare come amare se stesso e si ama se porta il suo corpo sulla croce per non peccare più; ma anche per essere strumento di grazia e di misericordia per il mondo intero.</p>
<p>SIGNORE, INSEGNACI A PREGARE (11,1-13) Il "Padre nostro" ci insegna che la preghiera deve essere prima di tutto richiesta di verità. Non c'è verità per l'uomo se non c'è rientro nella divina volontà. È vero chi fa la volontà di Dio. La verità di Dio è la sua santità, la sua carità, la sua misericordia, il suo perdono. Si chiede a Dio di non ritornare mai nella falsità abbandonata. Per questo non deve permettere che cadiamo nella tentazione, che ritorniamo nel peccato che va alla conquista della nostra esistenza, ma anche che siamo liberati dal male, da quello morale, sempre, perché questo male è falsità; dall'altro male, quello fisico, perché mai si trasformi per noi in male morale. La libertà è anche dagli affanni per le cose di questo mondo. Si chiede a Dio un tozzo di pane per poterlo servire in santità e giustizia oggi: domani Lui ci darà un altro tozzo di pane e noi continueremo a servirlo nella carità e nell'amore che vengono da Lui. Si prega per entrare, dimorare, abitare sempre, per tutti i nostri giorni, nella verità e nella carità di Dio, nel suo amore e nella sua misericordia, con la quale dobbiamo avvolgere ogni uomo, ricolmandolo di perdono, di sostegno, di aiuto, di pietà e di ogni compassione.</p>
<p>VANITÀ DELLE VANITÀ, TUTTO È VANITÀ (Qo 1,2; 2,21-23) Come è vano inseguire il vento, perché mai lo si potrà afferrare, così è vano inseguire la felicità pensando di trovarla nelle cose della terra. La felicità è dell'anima e l'anima è spirituale. Se lo spirito si nutre di spirito e il corpo di terra, perché nutrire di terra l'anima, sperando di darle vita? Lo spirito si nutre solo di Dio, della sua verità, della sua santità, del suo amore, della sua carità, della sua grazia, della sua vita. Quando l'uomo mangia dei comandamenti, lui entra nella vita, perché si nutre della Parola di Dio, si nutre di Dio. Quando non osserva i comandamenti, mangia dell'altro albero che inesorabilmente lo conduce alla morte. Il Qoelet vede un uomo che insegue la felicità, la vita, passando attraverso le cose della terra. Queste non possono dare gioia. La gioia la dona solo Dio nell'osservanza della sua Parola. Attraverso la considerazione dell'esperienza umana, il Qoelet arriva alla più grande affermazione di fede: "Conclusione del discorso, dopo che si è ascoltato ogni cosa: Temi Dio e osserva i suoi comandamenti, perché questo per l'uomo è tutto" (Qo 12,13).</p>
<p>QUELLA PARTE DI VOI CHE APPARTIENE ALLA TERRA (Col 3,1-5.9-11) Chi è morto sacramentalmente al peccato ed è rinato a vita nuova, risorgendo in Cristo Gesù, deve testimoniare con la vita la realtà del mistero che si è compiuto in lui. Il cristiano ha il prima della conversione e il dopo, tra il prima e il dopo deve esserci un taglio netto. Lui è risorto con Cristo, deve pensare alle cose di Cristo, ma anche deve operare la vita di Cristo in lui. Paolo vuole che il cristiano mortifichi "quella parte di lui che appartiene alla terra: fornicazione, impurità, passioni, desideri cattivi e quella avarizia insaziabile che è idolatria". E ancora: "Non mentitevi gli uni gli altri. Vi siete infatti spogliati dell'uomo vecchio con le sue azioni e avete rivestito il nuovo che si rinnova, per una conoscenza, ad immagine del suo Creatore". Il cristiano deve acquisire questa coscienza: lui è morto alla vita di prima. Se è morto, non appartiene più a ciò che è della terra. Lui è del cielo e deve pensare ed operare le cose del cielo. Quando uno muore, lascia la terra e le sue cose. Il segno che si è di Cristo è il taglio netto con quella parte di noi che appartiene a questo mondo.</p>
<p>TENETEVI LONTANO DA OGNI CUPIDIGIA (Lc 12,13-21) Un uomo dice a Gesù: "Maestro, di' a mio fratello che divida con me l'eredità". La risposta di Gesù è inequivocabile: "O uomo, chi mi ha costituito giudice o mediatore sopra di voi?". E aggiunge: "Guardatevi e tenetevi lontano da ogni cupidigia, perché anche se uno è nell'abbondanza, la sua vita non dipende dai suoi beni". La missione di Cristo è di attrarre ogni uomo nella verità del Padre, nella sua volontà. Gesù è venuto a far sì che ogni cosa sia pensata, impostata, realizzata, compiuta secondo il pensiero di Dio. Egli è stato mandato per portare la nostra vita nella novità del Vangelo, secondo la verità e la carità del Padre. L'uomo invece vuole che Gesù porti se stesso nella nostra vita. Questa rimane così come essa è; Cristo ci serve per dirimere le questioni del nostro quotidiano. Se si porta Cristo nella cupidigia, Lui ci serve per separare i beni che nutrono la nostra ingordigia e quelli che devono nutrire l'ingordigia dei fratelli. Se invece conduciamo la nostra cupidigia nel Vangelo, la cupidigia scompare e resta solo la povertà in spirito, la misericordia, la purezza del cuore, la bontà dell'anima che sa spogliarsi di tutto per arricchire il mondo intero. Se portiamo tutta la vita nel Vangelo, essa sarà tutta conformata alle beatitudini.</p>
<p>LA NOTTE DELLA LIBERAZIONE (Sap 18,3.6-9) La Sapienza ricorda i fatti dell'Esodo. La sua è però una memoria viva; è come se l'evento avvenisse oggi, in questo istante. Se Dio narra ciò che ha fatto ieri, lo fa per insegnare al Suo popolo che Lui sta operando anche oggi per il loro bene, perché la loro liberazione sia perfetta. Quella liberazione ha fatto di una moltitudine di gente un solo popolo con una sola legge: la volontà di Dio. La volontà di Dio, che è una ed unica, anche oggi fa dei molti un solo popolo del Signore. Il solo popolo deve avere anche una sola vita. Se manca questa unità di vita, che è comunione, condivisione, solidarietà, partecipazione degli uni alle gioie e ai dolori degli altri e viceversa, non c'è vero popolo dell'alleanza, vera nazione santa. L'unità e la comunione sono la legge della vita del popolo di Dio. Ciò che è divenuto dopo i giorni della liberazione, o della sua prima pasqua - la creazione di una sola cosa - deve continuare realmente, effettivamente, operativamente per tutti i giorni della sua vita. Questa è la legge ed è di unità, di condivisione, di fede, nella carità e nella speranza da attingere solo in Dio.</p>
<p>LA FEDE È FONDAMENTO (Eb 11,1-2.8-19) Dio viene per portare ogni cosa alla sua verità ultima, che si compirà solo il giorno della fine del mondo, quando appariranno i cieli nuovi e la terra. "La fede è fondamento delle cose che si sperano e prova di quelle ce non si vedono", perché essa poggia sulla verità di Dio, sulla sua Parola, che è l'unico fondamento del nostro futuro. Noi possiamo sperare ed attendere solo ciò che il Signore ci ha rivelato come evento futuro. Tutto ciò che il Signore non ha detto, non può essere oggetto di fede. La fede è anche prova delle cose che non si vedono, perché la verità della fede è Dio stesso. Dio garantisce ogni sua Parola. Se Dio lo ha detto, di certo le cose avverranno, si compiranno per noi. La fede rende vivo, attuale il passato, ma anche orienta il presente vivo verso la speranza che si compirà nell'ultimo giorno. Essa è come l'orizzonte: sempre dinanzi a noi, sempre più avanti di noi. Per questo dobbiamo essere in perenne movimento, perché dobbiamo anche noi raggiungere la meta della nostra speranza che la fede ha tracciato e traccia per noi.</p>
<p>SIATE PRONTI, CON LA CINTURA AI FIANCHI (Lc 12,42-44) Gesù chiede ai suoi che vendano ciò che hanno, lo diano ai poveri, facendosi così un tesoro che non marcisce, che mai potrà essere rubato, mai divorato dalle tarme. Dovendo poi partire in qualsiasi ora per il regno eterno, è giusto che ognuno si tenga sempre pronto, rimanendo e crescendo nella volontà di Dio, nella sua verità, santità, più grande giustizia, ma anche nel possesso della carità, nella libertà solo di amare tutto e tutti, come Cristo ha amato. Gesù verrà come un ladro nella notte: quando nessuno pensa, non immagina, è sicuro che non succederà nulla. Quando Lui verrà noi dovremo lasciare tutto, ogni cosa, compreso il nostro corpo. È questa la verità che dona una dimensione tutta nuova alla nostra vita. Siamo chiamati al Cielo. Dobbiamo partire per il Cielo. Dobbiamo stare in tenuta da viaggio. Con noi non possiamo portare nulla. Tutto deve essere lasciato. Se lo lasciamo durante la nostra vita, avremo un tesoro nei Cieli,  se invece lo lasciamo perché siamo morti, non avremo nessun tesoro nei Cieli, perché è un lasciare senza però la nostra rinunzia e senza la partecipazione della nostra volontà alla fede e alla carità che sono in Cristo Gesù.  La libertà per il Cielo è segno della verità della nostra fede.</p>
<p>UNA DONNA VESTITA DI SOLE (Ap 12,1.6-10) "Nel cielo apparve poi un segno grandioso: una donna vestita di sole, con la luna sotto i suoi piedi e sul suo capo una corona di dodici stelle. Era incinta e gridava per le doglie e il travaglio del parto". La Chiesa, vedendo se stessa in queste parole, per analogia ha anche visto Colei che è sua Madre, la Vergine Maria, Immagine e Icona della sua santità. Rivestita della bellezza di Dio, posta ad essere nel mondo segno e sacramento di verità e di grazia, di santità e di luce, essa è fortemente combattuta dal serpente antico, da colui per il quale non c'è più posto nel cielo. Vorrebbe conquistarla, ridurla in suo potere e per questo scatena contro di lei persecuzioni furenti. Ma Dio viene in suo aiuto e la salva. Essa ha nel seno lo stesso Dio che deve partorire in ogni cuore. La Vergine Maria oggi viene assunta in Cielo in corpo ed anima e viene rivestita della gloria di Dio. La stessa gloria attende la Chiesa. Maria è oggi ciò che la Chiesa è chiamata ad essere. In Maria la Chiesa ha già raggiunto la sua gloria. Nel presente eterno di Maria, la Chiesa celebra il suo futuro, anch'esso eterno.</p>
<p>PRIMA CRISTO, CHE È LA PRIMIZIA (1Cor 15,20-26) Cristo Gesù è morto per i nostri peccati e risorto per la nostra giustificazione. Lui è risorto e noi tutti risusciteremo. Celebrando l'assunzione in Cielo in corpo ed anima della Vergine Maria, la Chiesa confessa che in Maria la fede ha avuto la sua perfetta realizzazione. Il cristiano che vuole raggiungere la meta della sua speranza deve compiere lo stesso cammino di Cristo e della Madre sua: deve vincere il peccato nelle sue membra, non deve conoscerlo; deve offrire la propria vita perché esso sia tolto da ogni cuore, da ogni vita. Chi saprà conservare intatta questa fede seguirà Cristo nella sua gloria; lo seguirà però nel tempo che Dio ha stabilito: il giorno della risurrezione dei morti, l'ultimo giorno della storia, il primo giorno dei cieli nuovi e della terra nuova. La Vergine Maria non ha atteso tanto. Senza passare per la corruzione del sepolcro da Dio Ella è stata innalzata nel Cielo in corpo ed anima e rivestita della risurrezione gloriosa di Cristo Gesù. Prima Cristo, poi la Madre sua, tutti gli altri seguiranno a condizione che rimangano sempre nella purezza e nella santità della fede.</p>
<p>E BEATA COLEI CHE HA CREDUTO (Lc 1,39-56) Elisabetta chiama la Vergine Maria "beata e benedetta". È benedetto da Dio chi osserva la sua Parola, chi la compie fedelmente. La benedizione sulla terra si trasformerà in benedizione eterna che è partecipazione nel Cielo della stessa vita di Dio. Maria è tutta consegnata alla Parola di Dio; compie ogni sua volontà. Ella vive credendo, si dona a Dio perché la Parola si realizzi tutta per mezzo di Lei. Realizzandola in Lei, si realizza per mezzo di Lei. Senza il compimento in Lei, mai sarebbe potuto avvenire il compimento per mezzo di Lei. Operando questa consegna e credendo nella Parola, Ella fa sì che per mezzo di Lei Dio doni compimento e realizzazione al suo mistero eterno di salvezza del mondo per opera del suo Figlio Unigenito. È beato e benedetto nell'eternità chi diviene beato e benedetto nel tempo. Questo avviene nella nostra consegna alla Parola e nella fede in essa. È vera la nostra fede se crediamo che solo compiendo in noi tutta la Parola di Dio essa porterà a compimento il mistero che Dio ha deciso di realizzare attraverso noi. Maria ha creduto, si è consegnata. È stata beata e benedetta nel tempo. È ora beata e benedetta nell'eternità. Ella è ora presso Dio rivestita di tutta la gloria di Dio, in corpo ed anima.</p>
<p>ANCHE TRA ESSI MI PRENDERÒ SACERDOTI E LEVITI (Is 66,18-21) La storia si mantiene nella verità, è ricondotta nella grazia perché in essa Dio opera direttamente. Egli è al suo timone per conservarla nel suo mistero, nella sua vita. Dove l'uomo oppone la ristrettezza dei suoi pensieri, delle sue tradizioni, dei suoi schemi culturali, della sua stessa religione fossilizzata in principi umani senza alcuna possibilità di cambiamento, Dio interviene, rompe ogni schema, manifesta che solo Lui è il Signore e solo Lui dice all'uomo ciò che è giusto, vero, santo, ciò che è strumento per la diffusione del suo regno sulla nostra terra. Dio è il Signore dell'uomo, di tutta la terra, dell'universo intero. La sua salvezza non può essere di un solo uomo, o di un solo popolo e strumenti della sua salvezza non possono essere solamente alcuni uomini di un solo popolo. Tutta la terra dovrà essere il suo regno, da tutta la terra prenderà sacerdoti e leviti per il dare ad ogni uomo la sua grazia e verità. Isaia è il profeta dell'universalità del regno, della salvezza, del sacerdozio. Israele è lo strumento storico che dovrà servire il Signore per il compimento di questa sua volontà.</p>
<p>DIO VI TRATTA COME FIGLI (Eb 12,5-7.11-13) La fede è sempre sottoposta alla tentazione, la prima delle quali è quella di restare nella fede, ma di trasformare la verità che è a suo fondamento. A volte il Signore si serve proprio della persecuzione per riportarci nella retta fede, o per farci crescere in essa. La persecuzione è dolorosa, ma alla fine si rivela il più grande bene per noi. Per essa siamo rimessi o fortificati nella via della verità. La correzione è frutto di amore, e solo chi corregge ama; chi non corregge non ama, perché non ama la vita eterna dei suoi fratelli e per questo li lascia perire nella falsità in questo tempo e nelle tenebre eterne nell'aldilà. Ognuno è chiamato ad essere come un padre per la fede dei suoi fratelli e per questo per tutti vale lo stesso richiamo: "Rinfrancate le mani cadenti e le ginocchia infiacchite e fare passi diritti con i vostri piedi, perché il piede zoppicante non abbia a storpiarsi, ma piuttosto a guarire". Vigilare sulla purezza della propria fede è certezza di paradiso, ma anche aiuto incommensurabile per i fratelli, perché anche loro possano percorrere la via diritta che li porterà nel Cielo.</p>
<p>SFORZATEVI DI ENTRARE PER LA PORTA STRETTA (Lc 13,22-30) A niente serve interrogarci su chi si salva, si è salvato, si salverà. Serve invece sapere che molti percorrono la via della dannazione, della perdizione eterna. Si legge nel Vangelo: "Sforzatevi di entrare per la porta stretta, perché molti, vi dico, cercheranno di entrarvi, ma non ci riusciranno". Gesù pone ogni uomo dinanzi a questa verità, cioè alla personale responsabilità di entrare per la porta stretta. La porta stretta è il suo Vangelo, la sua Parola, vissuta in ogni sua parte, in una obbedienza piena e perfetta, senza cedimenti. Se la via del Paradiso è la sua Parola, è giusto che la Chiesa e quanti in essa sono ministri della Parola la insegnino con ogni sapienza e intelligenza di verità e di dottrina. In questo bisogna imitare Gesù che visse tra noi annunziando la Parola e vivendola tutta, dicendo la via del Regno e percorrendola con una obbedienza fino alla morte di croce. La fede che è fonte di vera vita eterna è solo quella che edifica se stessa sulla Parola di Cristo Gesù. Chiunque percorre questa via è gradito al Signore ed entrerà nel suo regno. È Dio che vuole che ad ogni uomo sia indicata ed insegnata l'unica via che conduce al Cielo. È questo il mandato che Gesù ha dato ai suoi Apostoli e ad ogni loro collaboratore.</p>
<p>DAGLI UMILI DIO È GLORIFICATO (Sir 3,17-18.20.28-29) L'umiltà, cui il Signore ci chiama, consiste nell'accogliere la prima verità sulla quale si fonda la nostra umanità: noi siamo fatti da Dio. Non siamo stati fatti una volta per sempre; quotidianamente veniamo fatti dal Signore. Tutto ciò che è in noi viene da Lui, è un suo dono, una elargizione della sua misericordia, del suo amore, della sua eterna bontà verso di noi. Siamo fatti dalla sua volontà, per vivere secondo la sua volontà. Siamo fatti dal suo amore per vivere per il suo amore. È vero servo di Dio solo chi è umile. Il vero umile non è colui che si sa rapportare bene con Dio, bensì è colui che sa vedere l'opera di Dio per lui in ogni uomo, ma anche l'opera di Dio in lui per tutti i suoi fratelli. Chi esclude l'uomo nell'opera di "creazione e di redenzione" di Dio nei suoi confronti, costui non è umile, mai lo potrà essere. Nessuno sulla terra è "fatto" direttamente da Dio. Tutti siamo fatti da Dio attraverso gli altri. Accogliere l'altro come colui attraverso il quale il Signore ci fa, è questa la vera umiltà. Anche la persecuzione e il martirio dobbiamo leggerli con questo occhio di fede, di verità.</p>
<p>AL MEDIATORE DELLA NUOVA ALLEANZA (Eb 12,18.19.22-24) Nel Nuovo Testamento il segno della presenza di Dio nella nostra storia, quello visibile, è l'amore vero, puro, santo. È quell'obbedienza che in Cristo si fa martirio fino alla morte di croce e anche nel cristiano diviene dono dell'intera vita, finalizzata alla glorificazione di Dio. Noi che ci siamo accostati, che ci accostiamo al Mediatore della Nuova Alleanza, partecipiamo della stessa modalità attraverso la quale Lui si è accostato a Dio: con l'amore che si fa annientamento, obbedienza, oblazione, sacrificio, morte di croce. Siamo nel culto della vita che deve condurci al supremo sacrificio al fine di adorare Dio in spirito e verità, cioè con il compimento della Sua volontà, secondo l'insegnamento che viene a noi dallo Spirito Santo. Lo spostamento del culto dalla persona alle cose non è, né mai deve divenire l'essenza, la verità del culto cristiano. Ognuno di noi deve evitare di cadere in questa tentazione. Ognuno è chiamato a fare della propria vita il culto perfetto, spirituale, santo, in una obbedienza alla Parola del Vangelo che va fino al termine della propria vita.</p>
<p>NON METTERTI AL PRIMO POSTO (Lc 14,1.7-14) Liberamente, per scelta personale, ognuno deve avere un solo desiderio: occupare l'ultimo posto in seno alla società e alla Chiesa. È questo il solo posto che ognuno personalmente può, anzi deve scegliere. Lo deve scegliere nella consapevolezza e nella certezza di coscienza che è il solo e l'unico che si adatta alla sua persona. Questo posto consente al cuore di vivere la perfetta libertà cristiana, per un vero servizio, vero aiuto, vero sostegno a quanti sono o avanti, o accanto noi. Questo significa forse che dobbiamo sempre rimanere in questo posto da noi scelto? Niente affatto! Quando il Signore vorrà, se lo vorrà, se è cosa buona per gli altri, Lui ci può chiamare a salire più in alto, ma deve essere Lui a chiamarci, non noi a proporci. Se non stiamo all'ultimo posto, possiamo stare in altri posti solo per volontà di Dio. Per agire così si richiede al cristiano l'acquisizione della prima beatitudine: la povertà in spirito che ci libera da ogni pensiero, aspirazione, desiderio, progettualità umani e ci fa cercare e volere una cosa sola: essere e rimanere solo nella volontà di Dio, nei suoi pensieri, nella sua verità. Dobbiamo pregare perché il Signore ci guidi, ci conduca ad occupare nella storia solo il posto che a Lui piace e nessun altro.</p>
<p>CHI PUÒ RINTRACCIARE LE COSE DEL CIELO? (Sap 9,13-18) Il mistero di Dio e dello stesso uomo è infinitamente oltre la mente dell'uomo. Il mistero è una verità così alta, così profonda, così larga, così abissale che nessuno può pensare di poterlo cogliere con le sue sole forze. Con il peccato questa impossibilità si è accentuata. La colpa antica ha indebolito la nostra mente e ogni conoscenza ne risulta gravemente alterata. Dio però non ha abbandonato l'uomo a se stesso, non lo ha lasciato in balia della sua mente, nella sua misericordia gli è venuto incontro e lo ha condotto nella vera conoscenza del mistero attraverso il dono della sua sapienza. Lo ha reso partecipe della sua scienza e intelligenza, facendogli anche dono della Legge, dei Comandamenti che sono per tutti l'inizio e il coronamento della sapienza. Il Signore dona all'uomo anche la conoscenza del suo mistero e glielo rende comprensibile aiutandolo con la sua intelligenza perché lo possa comprendere ed attuare. Il dono della sapienza si chiede umilmente, perché solo degli umili il Signore si compiace, mentre respinge i superbi e li abbandona.</p>
<p>TE LO RIMANDO, LUI, IL MIO CUORE (Fm 9-10.12-17) Paolo vede ogni cosa in Cristo, dal cuore e per il cuore di Cristo, venuto per dare ad ogni realtà umana la dimensione della verità, della carità, della speranza soprannaturale. Salva la realtà non chi la trasforma, lasciandola nel suo statuto umano, ma chi riesce, come Cristo Gesù, a portarla nella verità e nella carità del Signore. Onesino è uno schiavo fuggito dal suo padrone Filemone. Paolo lo incontra a Roma e glielo rimanda. Chiede però a Filemone che viva il rapporto con il suo schiavo inserendolo nell'amore di Cristo Gesù. Cristo Gesù è il Padrone che ha dato la vita per noi, schiavi del peccato e della morte. Se Filemone, cristiano, vuole vivere alla maniera di Cristo Gesù - ed è questa ormai la sua vocazione - dovrà dare la vita per il suo schiavo, morendo per lui. Paolo ci insegna così che ogni realtà terrena deve essere interamente trasportata dal cristiano nell'amore di Cristo Gesù e nella sua verità. È questa la vera sapienza alla luce della quale possiamo correggere ogni relazione distorta tra gli uomini. È questa la forza travolgente del Vangelo di Cristo Gesù.</p>
<p>NON PUÒ ESSERE MIO DISCEPOLO (Lc 14,25-33) Gesù è l'uomo che non illude mai nessuno. La verità che Cristo chiede di seguire a tutti coloro che vogliono essere suoi discepoli è una sola: mettere Lui, la sua grazia, la sua verità al primo posto; mettere ogni altra relazione nella sua verità e grazia. Tutto deve essere vissuto inserendolo nell'amore per Cristo Gesù. Tutto viene dopo Cristo, perché Cristo è prima di ogni cosa. Ogni amore terreno, anche il più nobile e il più santo, deve cedere il posto all'amore per Cristo, secondo la sua Parola. Cristo e il suo regno hanno la priorità su ogni altro amore, ogni altra relazione, ogni altro comportamento. Gesù non dice, non insegna che non bisogna amare gli uomini, insegna che ogni amore bisogna riversarlo nel mondo per Lui, in Lui, con Lui, rimanendo perennemente nell'obbedienza alla sua persona, compiendo ogni Parola che è uscita dalla bocca di Dio.  Fuori di Cristo e senza di Lui non c'è  amore. Non solo Lui è l'amore, ma è anche la verità, la grazia, la saggezza e l'intelligenza di ogni amore. È Cristo il fondamento di ogni vero, santo, giusto amore non solo verso il Padre suo, ma anche verso e nei confronti di ogni uomo. Cristo è tutto e tutto si attinge in Lui, nel suo amore, dal suo amore, per il suo amore.</p>
<p>SI SON FATTI UN VITELLO DI METALLO FUSO (Es 32,7-11.13-14) La fede è perennemente esposta a tentazione, che è una, la stessa, per tutti i secoli, fino alla consumazione della storia: sostituire la Parola di Dio con la volontà della creatura. Tutto deve essere visto come un mezzo per giungere ad un'osservanza sempre più perfetta e più piena della Parola di Dio. Passano le forme, svaniscono le teorie, finiscono le dottrine o i grandi sistemi del pensiero, la Parola non passa mai. Dalla Parola bisogna sempre iniziare, nella Parola rimanere, con la Parola finire. La tentazione di Aronne è stata quella di farsi lui un Dio senza Parola. Che sia di metallo, di legno, o anche di pensiero umano, il Dio senza la Parola della Rivelazione è sempre un idolo. È stato ieri, è oggi, sarà domani. Dio dall'alto dei Cieli interviene e attraverso forme storiche, sempre nuove e diverse, corregge i suoi figli perché ritornino nell'Alleanza, il cui fondamento è la Parola, la Legge. Nella storia cambia la forma della tentazione, rimane però l'essenza: uscire dalla Parola di Dio, abbandonare la Sua Volontà per consegnarsi al pensiero e alla volontà delle creature.</p>
<p>MI È STATA USATA MISERICORDIA (1Tm 1,12-17) Paolo si serviva del pensiero degli uomini trasformato in pensiero di Dio per imprigionare e far uccidere quanti seguivano il vero pensiero di Dio manifestato e compiuto tutto in Cristo Gesù. Lui stesso afferma di sé che agiva senza saperlo, lontano dalla fede. Dio però ha visto il suo cuore; ha letto in esso la sua ignoranza, la non retta conoscenza; ha visto anche il suo zelo e la sua energia nel difendere ciò che lui reputava fosse verità. La correzione di Paolo da parte di Dio è vera folgorazione, illuminazione, conversione piena, immersione nella verità di Cristo Crocifisso, conoscenza del corpo di Cristo che è la Chiesa. Da questo incontro nasce nel cuore di Paolo una verità grande: Dio ha mandato Cristo Gesù per salvare i peccatori. Tutti possono essere salvati da Cristo, perché Cristo ha salvato lui, che tra i peccatori si dichiara essere il primo. Da questa fede nasce la speranza: ogni uomo si può salvare, a condizione che gli venga annunziato il Vangelo. Questa verità fa di Paolo il più grande missionario del Vangelo. Il Vangelo è la sua vita. Il dono del Vangelo la sua missione.</p>
<p>PADRE, HO PECCATO CONTRO IL CIELO E CONTRO DI TE (Lc 15,1-32) Da sempre il Signore aveva insegnato al suo popolo la misericordia, il perdono, la clemenza e la benignità verso il peccatore pentito. I farisei e gli scribi avevano a tal punto esasperato la legge del non perdono e della non misericordia per quelli che loro reputavano peccatori, da togliere loro ogni forma di comunione. Gesù è venuto per chiamare i peccatori perché si convertano e credano al Vangelo, abbandonino la vita di peccato e inizino un vero cammino nella Parola di Dio, che è la fonte per tutti dell'unica verità che salva. Gesù è venuto ad insegnarci che chi ama Dio deve amare ciò che Dio ama, deve gioire quando Dio gioisce, deve rallegrarsi quando Dio si rallegra. Non può il vero adoratore di Dio avere un comportamento opposto, contrario a quello del Dio che adora. Anche l'uomo deve fare festa sulla terra quando un peccatore si converte, altrimenti non adora secondo verità il suo Dio. La verità del rapporto con Dio è sempre data dalla verità con il rapporto con gli uomini. Se il rapporto con gli uomini è falso, falso è anche il nostro rapporto con Dio. Dio in Cristo è il modello di ogni comportamento santo e giusto. Chi agisce diversamente da Cristo, attesta la falsità del suo rapporto con Dio e con gli uomini.</p>
<p>CERTO NON DIMENTICHERÒ MAI LE LORO OPERE (AM 8,4-7) L'uomo è la via della vera adorazione di Dio. Adora veramente Dio chi lo ama nell'uomo, osservando però la Sua Legge di amore che sono i Comandamenti. Chi non ama secondo questa Legge divina, che è il Decalogo, costui non ama l'uomo, non ama il suo Dio. Il culto che egli rende al Signore è falso. L'uomo può ingannare un altro uomo e tutti gli uomini insieme, non può però ingannare la sua coscienza, né tanto meno il Signore, pensando di poterlo illudere con un culto fatto solo di esteriorità, mancando l'interiorità che è la piena osservanza della Legge. A tutti costoro che pensano di potersi prendere gioco di Dio, di sfuggire a Lui come si sfugge agli uomini, o peggio: di sopraffare Lui come si sopraffanno gli uomini, il Signore promette solennemente, anzi lo giura per se stesso: certo non dimenticherò mai le loro opere. Ogni uomo ora lo sa: quando sarà il momento propizio dovrà rendere conto al Signore di ogni opera ingiusta compiuta. Il giusto giudizio di Dio sulle azioni degli uomini è verità assoluta della nostra fede. Chi lo nega, nega tutta la fede. La sua religione è solo idolatria. </p>
<p>UNO SOLO IL MEDIATORE TRA DIO E GLI UOMINI (1Tm 2,1-8) Dio "vuole che tutti gli uomini siano salvati e arrivino alla conoscenza della verità". Questa volontà di Dio, che è volontà universale di salvezza, trova il suo compimento, la sua realizzazione in Cristo Gesù. È Lui il solo Mediatore tra Dio e gli uomini; è Lui la grazia e la verità di Dio per ogni uomo, ma è anche in Lui e per Lui che la grazia e la verità si attingono. Se è Cristo l'unico e il solo Mediatore, Salvatore, Redentore, Lui deve essere fatto conoscere ad ogni uomo. Nascondere Cristo, o non farlo conoscere, è nascondere ad ogni uomo la possibilità di poter essere salvato da Dio. Perché Cristo fosse fatto conoscere Paolo "è stato fatto banditore e apostolo, maestro dei pagani nella fede e nella verità". Ogni cristiano, anche se con carismi e ministeri diversi, deve considerarsi banditore del Vangelo dinanzi al mondo intero. Ogni pensiero che esclude Cristo, la sua Mediazione unica nella grazia e nella verità, o che non perviene a quest'unica e sola Mediazione, è un pensiero vano. Senza Cristo non si crea il nuovo uomo. Senza nuovo uomo, non c'è vera salvezza.</p>
<p>RENDI CONTO DELLA TUA AMMINISTRAZIONE (Lc 16,1-13) Le verità che la parabola dell'amministratore disonesto racchiude in sé possono essere così sintetizzate: Ogni dono è di Dio, non nostro. Dei doni di Dio noi siamo amministratori disonesti, ogni qualvolta non li usiamo per la misericordia e la bontà del cuore. C'è il presente e c'è il futuro per ogni uomo. L'amministratore disonesto usa i beni non suoi per procurarsi un futuro umano, terreno, di questo mondo. Gesù loda questa sua lungimiranza. Loda il fatto che quest'uomo si è saputo fare provvidenza di se stesso con i beni del padrone, cioè non suoi. Anche il cristiano ha un futuro che lo attende. Il futuro del cristiano non è nel tempo, è nell'eternità. L'eternità ognuno se la deve preparare. Come? Usando i beni di Dio per soccorrere con essi i miseri, i poveri, i bisognosi, per alleviare la loro sofferenza, per dare loro dignità. Facendoci loro provvidenza, noi ci facciamo provvidenza per noi stessi; il bene fatto loro ci apre le porte del Paradiso e ci fa abitare con Dio per tutta l'eternità. Il cristiano che non fa questo è stolto e insipiente.  Non è stato saggio da fare con i beni della terra la sua abitazione eterna nei cieli. Non avendo servito i poveri, questi non lo potranno accogliere nel cielo. Non sono suoi amici.</p>
<p>CESSERÀ L'ORGIA DEI BUONTEMPONI (Am 6,1.4-7) Sulle ingiustizie degli uomini vigila il Signore e quando la misura è colma, Egli interviene e, secondo vie dettate dalla sua sapienza eterna e dalla sua misericordia, mette empi, ingiusti, trasgressori della sua alleanza nella condizione storica di potersi convertire facendo ritorno alle fonti della verità e della carità che sono racchiuse nella sua Parola. Non c'è amore verso Dio che non sia amore verso l'uomo, come anche non ci può essere amore verso l'uomo che non sia secondo la verità di Dio. L'amore verso l'uomo o è secondo la Parola di Dio, in tutto conforme ad essa, o non è amore vero, santo, giusto. Amos, profeta del Dio vivente, vede l'uomo che sfrutta e calpesta l'uomo, vede i pochi ricchi che tiranneggiano sui moltissimi poveri con ogni angheria. Non può adorare Dio chi calpesta i diritti del povero. L'obbedienza alla Parola di Dio dona le giuste e sante regole del vero amore. L'adorazione cultuale è ai fini dell'adorazione obbedienziale e finché quest'ultima non sarà perfetta, la prima sarà sempre esposta a falsità, vanità, inutilità, inefficacia.</p>
<p>CERCA DI RAGGIUNGERE LA VITA ETERNA (1Tm 6,11-16) Il cammino verso il Paradiso non è un tracciato che va direttamente dalla singola persona al suo Signore; passa invece per il servizio dei fratelli. Ogni vizio, ogni peccato, ogni imperfezione morale, anche la più piccola, divenendo non servizio all'uomo, si fa anche non cammino verso la vita eterna. Per questo Timoteo è invitato da Paolo a tendere alla giustizia, alla pietà, alla fede, alla carità, alla pazienza, alla mitezza. Queste virtù, possedute in pienezza, fanno sì che tutto possa essere dato all'uomo di quanto la Parola di Dio, divenuta Parola di Cristo, ci comanda di donare. Anche il buon combattimento della fede è opera profondamente antropologica. Cosa infatti esso è se non l'impegno di tutta la nostra vita per l'annunzio e la difesa del Vangelo? Tutto il Vangelo è servizio all'uomo. È servizio all'uomo, ma secondo la volontà di Dio, in obbedienza alla sua Parola. Il Vangelo è anche servizio a noi stessi, ma finalizzato alla nostra santificazione, al fine di poter servire da santi i nostri fratelli. O li serviamo da santi, o li serviremo sempre male, o per niente.</p>
<p>IN QUESTO LUOGO DI TORMENTO (Lc 16,19-31). Dei beni della terra ognuno deve prendere ciò che gli è strettamente necessario per poter vivere una vita umana dignitosa, sobria, temperata in ogni sua esigenza. La giustizia nell'uso dei beni terreni non è però determinata dalle nostre esigenze, bensì dalle necessità dei fratelli. Quando un uomo si serve della ricchezza per soddisfare le sue passioni di peccato, i suoi occhi divengono ciechi. Egli non vede più il povero seduto dinanzi alla sua porta. Non vedendolo, non può neanche aiutarlo. Il ricco epulone vive per soddisfare le sue esigenze di peccato, non vede il povero Lazzaro. Al suo posto lo vedono i cani che vengono a leccare le sue ferite. Il povero è per ogni uomo la chiave che permette di aprire il Paradiso. O possediamo questa chiave, o in esso non entriamo. Il ricco cattivo finisce nell'inferno. Vorrebbe essere visto da Lazzaro. Questi lo vede, ma non c'è più comunione tra i due regni. Neanche c'è comunione di salvezza tra l'inferno e la terra. Chi ama i suoi fratelli e li vuole salvi, deve volerlo da vivo, non quando è nell'inferno. Chi serve i poveri secondo il Vangelo, chi dona loro tutto il Vangelo, osservandolo però in ogni sua parte, salva se stesso e offre ad ogni altro la possibilità di potersi salvare.</p>
<p>IL GIUSTO VIVRÀ PER LA SUA FEDE (Ab 1,2-3; 2,2-4) Il trionfo degli empi sulla terra è vera prova della fede. È prova perché si tratta di un'apparente contraddizione con la Parola del Signore. Questa proclama che nell'empietà, nell'ingiustizia, nella trasgressione dei comandamenti c'è solo morte, non pace, non vera vita, non prosperità, mentre la storia sembra mostrare il contrario. La stessa Parola annunzia la vita per chi osserva i comandamenti, in realtà c'è sofferenza, persecuzione, a volte morte anche fisica, dolore e tormenti. Come conciliare fede e promessa di vita, non fede e annunzio di sventura? Ad Abacuc che si lamenta presso di Lui, il Signore non dona risposta; lo rimanda alla fede. Le sue Parole non squarciano il mistero della sofferenza, invitano il giusto a credere nonostante la sofferenza: "Ecco, soccombe colui che non ha l'animo retto, mentre il giusto vivrà per la sua fede". Il giusto deve rimanere nella giustizia, perseverare nella fede, camminare nella volontà di Dio. La sua vita è nella fede e finché resterà in essa. Altro al giusto non è dato di sapere. Tutto il resto è mistero che appartiene a Dio e solo a Lui. </p>
<p>TI RICORDO DI RAVVIVARE IL DONO DI DIO (2Tm 1,6-8.13-14) Ogni ministero è un dono da parte di Dio, anche se viene conferito per mezzo di uomini particolari, ai quali il Signore ha concesso tali poteri. Poiché vero dono di Dio, esso va ravvivato, fatto crescere, altrimenti viene privato di ogni fruttificazione quanto a conversione e a salvezza dei cuori. Si ravviva crescendo quotidianamente in grazia, in sapienza, nella conoscenza del mistero di Cristo, nella sua pazienza e misericordia, in quella carità sino alla fine capace di dare l'intera vita per la salvezza del mondo. Sono le virtù la forza e la vitalità del dono di Dio; sono esse il terreno fertile nel quale il ministero conferito produce ogni frutto spirituale per il più grande bene delle anime. Nessuno potrà dare vitalità all'esterno di sé, nella fruttificazione dei propri doni spirituali, anche se questi sono ministeri ordinati, se non cresce in santità e in grazia, in sapienza e in conoscenza, in ogni altra qualità divina all'interno di sé. Un dono non vivificato diventa sterile e non produce alcun frutto. Ogni momento dedicato a ravvivare il proprio dono è benedetto da Dio e arricchito di nuovi frutti.</p>
<p>AUMENTA LA NOSTRA FEDE! (Lc 17,5-10) Gli apostoli chiedono a Gesù: "Aumenta la nostra fede!". Gesù risponde: "Se aveste fede quanto un granellino di senape, potreste dire a questo gelso: Sii sradicato e trapiantato nel mare, ed esso vi ascolterebbe". Il cristiano ascolta la Parola di Cristo, la mette in pratica, obbedisce ad essa senza esitare, la vive perché Parola di Dio. Questa fede immediata verso la Parola mette il cristiano in una comunione di vera vita con il Signore. Divenendo una cosa sola con la sua volontà, che compie in ogni suo ordine, desiderio, manifestazione, prontamente, immediatamente, subito, all'istante, egli diviene una cosa sola con Dio, perché viene reso vitalmente partecipe della natura divina. È in ragione di questa partecipazione, di questa unità mirabile con Dio, che si può dire al gelso di sradicarsi ed esso si sradica. Vivendo per Cristo, secondo la sua Parola, gli Apostoli vivono operando in nome di Cristo, per mezzo della sua grazia e onnipotenza creatrice. Questa è la perfetta comunione che il cristiano è chiamato a realizzare. La Parola di Cristo si fa parola del cristiano; la parola del cristiano diviene Parola di Cristo. È il mistero della Parola creatrice di Dio che crea il nuovo uomo, cioè il cristiano, che fa nuovo il mondo.</p>
<p>SECONDO LA PAROLA DELL'UOMO DI DIO (2Re 5,14-17) Naaman il Siro, ammalato di lebbra, si presenta dal profeta Eliseo per chiedere la guarigione. Eliseo, senza neanche riceverlo, lo manda a lavarsi sette volte nel fiume Giordano. Conosciamo la resistenza di Naaman ad obbedire, ravvisando nel subitaneo licenziamento di Eliseo una mancanza di riverenza alla sua dignità. Dinanzi a Dio non c'è dignità da difendere, c'è solo obbedienza da prestare con fede umile, pronta, sollecita, immediata. Scende nel Giordano, si lava sette volte, guarisce. Prima il Dio di Eliseo era uno dei tanti Dei capace di sanare. Ora è il solo Dio di tutta la terra. Lui solo vuole adorare, a Lui solo prestare il culto. Riconosce Eliseo come vero profeta dell'unico e solo Dio e lo vuole ringraziare, invitando ad accettare doni da parte sua. Ma Eliseo si rifiuta. L'autore di tutto è Dio. Solo a Lui deve andare ogni merito, ogni ringraziamento. Solo Lui bisogna riconoscere e adorare. Qual è il ringraziamento che Dio si attende: la confessione che solo Lui è il Dio di tutta la terra. Cosa che in verità Naaman fa con tanto garbo e tanta prudenza.</p>
<p>SOPPORTO OGNI COSA PER GLI ELETTI (2Tm 2,8-13) San Paolo crede con fede risoluta, ferma, tenace che Dio salva tutti per mezzo del Vangelo. Il Vangelo bisogna far conoscere, annunziandolo, predicandolo, insegnandolo ad ogni uomo. La sua fede però non si ferma alla sola evangelizzazione. Egli sa che la conversione è frutto della grazia che sgorga dal corpo di Cristo. Lui è corpo di Cristo. Se lui nel corpo di Cristo, come corpo di Cristo, sopporterà ogni cosa per gli eletti, questi possono raggiungere la vita eterna. La grazia che la sua sofferenza, il suo sacrificio, la sua obbedienza, produce come frutto di vera vita eterna, potrà dare un più grande sostegno a che gli eletti non solo si convertano alla verità, accogliendo la Parola, alla verità e alla Parola prestino tutta l'obbedienza della fede per raggiungere la vita eterna, alla quale sono stati chiamati. Chi vuole la salvezza di un uomo, per quest'uomo, come Cristo Gesù, deve offrire la sua vita, vissuta tutta però nell'obbedienza alla verità, alla Parola. È questo l'amore che Gesù chiede ad ogni suo discepolo, in vista della crescita del suo Regno sulla nostra terra.</p>
<p>ANDATE A PRESENTARVI AI SACERDOTI (Lc 17,11-19) Dieci lebbrosi chiedono la guarigione: "Gesù maestro, abbi pietà di noi". Gesù li manda dai sacerdoti, perché attestino la loro guarigione e li riammettano in seno alla comunità, dalla quale erano stati espulsi a motivo della lebbra: "Andate e presentatevi ai sacerdoti". Lungo la via tutti e dieci constatano di essere stati guariti. Nove proseguono per la loro strada. Uno solo, e per di più straniero, torna indietro a ringraziare il suo benefattore. Ma Gesù osserva: "Non sono stati guariti tutti e dieci? E gli altri nove dove sono? Non si è trovato chi tornasse a render gloria a Dio, all'infuori di questo straniero? E gli disse: Alzati e va'; la tua fede ti ha salvato!" (Lc 17,17-19). Questi uomini che non tornano hanno una fede incompleta, incapace di vera salvezza. Sanno che Cristo può salvare i loro corpi. Non sanno ancora che Lui può salvare anche la loro anima, conducendola nell'eternità beata. La loro fede si ferma alla richiesta di grazia. Questa fede non salva, se non diviene fede nell'ascolto di Dio, nell'obbedienza alla verità. Lo straniero, ritornando a Cristo per ringraziarlo, riceve da Cristo il completamente della sua fede: la salvezza dello spirito e dell'anima. Finché la salvezza non è di tutto l'uomo, essa non è vera salvezza.</p>
<p>CON IL MANO IL BASTONE DI DIO (Es 17,8-13) Il cammino dell'uomo verso la pienezza della libertà è irto di ostacoli, pericoli, attacchi. La vittoria è dono di Dio, sua grazia, misericordia, benevolenza. Se Dio concede la grazia, il cammino si opera; se Dio non la concede, il cammino si interrompe. Grazia e cammino devono essere una cosa sola. La grazia discende da Dio dietro invocazione, o preghiera da parte dell'uomo. Come è necessaria perennemente la grazia, così è anche necessaria perennemente la preghiera. Grazia e preghiera sono l'una il frutto dell'altra e non c'è l'una senza l'altra. Questa verità viene a noi insegnata dall'episodio del combattimento di Giosuè contro Amalek. Quando Mosè pregava, Giosuè era vittorioso. Quando Mosè smetteva di pregare, Giosuè subiva. Mosè, aiutato da Aronne e Cur, tenne in alto per sempre il bastone di Dio, segno della condiscendenza divina, e Giosuè sconfisse Amalek. Appartiene al male quell'attimo vissuto senza preghiera; è sconfitta del bene il tempo trascorso senza invocare il Signore. Preghiera e azione devono essere una sola cosa, sempre, sino alla fine.</p>
<p>ANNUNZIA LA PAROLA (2Tm 3,14-4,2) La Parola di Dio, portata a compimento da Cristo Gesù, è fonte perenne della verità che conduce un uomo nella vera vita, nella sana libertà. Timoteo deve annunziare la Parola al mondo intero, senza stancarsi, scoraggiarsi, perdersi d'animo, tirarsi indietro, abbattersi. Lui non solo deve credere nella Parola, la Parola creduta deve essere interamente vissuta da lui. Fede e vita devono divenire una cosa sola nella sua mente, nel suo cuore, nella sua volontà, nei suoi desideri, nei suoi pensieri, nella sua anima, nel suo spirito, nel suo corpo. Tutto in lui deve respirare di Parola creduta, vissuta, realizzata, messa in pratica. Lui deve credere che tutta la Scrittura è lo scrigno della verità della salvezza. Se lui vuole conoscere la verità, non il pensiero degli uomini, deve costantemente essere in comunione, o in frequentazione della Scrittura. Più si immergerà nella Scrittura, più lui respirerà verità, il suo spirito si conformerà alla Volontà di Dio; tutti i pensieri saranno pensieri di verità secondo il Signore. Può annunziarla, perché essa è la sua stessa vita.</p>
<p>FAMMI GIUSTIZIA CONTRO IL MIO AVVERSARIO (Lc 18,1-8) L'uomo, chiunque esso sia, viene piegato alla giustizia solo dalla preghiera. La preghiera è la sola via capace di portare giustizia nel nostro mondo. Il giudice disonesto non vuole fare giustizia alla vedova. Questa non si arrende nella domanda. Per questa sua non arrendevolezza, o tenacia e costanza, il giudice la esaudisce. Le fa prontamente giustizia. Gliela fa proprio perché molesta. Anche il Signore vuole che Lo si preghi senza mai stancarsi e che si chieda la grazia con tanta insistenza da smettere solo quando la grazia è stata concessa. Questa è la modalità della preghiera cristiana, assieme naturalmente alla santità, senza la quale nessuna preghiera potrà dirsi cristiana. Il cristiano che sa questo combatte ogni battaglia per la giustizia solo con il Signore. Dovrà combattere la battaglia però compiendo in tutto e per tutto la giustizia che Dio gli ha affidato da compiere. La giustizia, Dio la fa ai suoi eletti, ai suoi servi fedeli. Non è quindi la preghiera che porta giustizia, è la preghiera degli eletti, o dei servi fedeli, di tutti coloro che fanno solo la volontà di Dio, vivendo tutta la Parola, o il Vangelo della salvezza. È questo il vero mistero della preghiera cristiana: Dio è fedele all'uomo fedele a Dio. Dio ascolta chi ascolta Dio.</p>
<p>LA PREGHIERA DELL'UMILE PENETRA LE NUBI (Sir 35,12-14.16-18) Nessuna vita sarà mai possibile fuori dell'ascolto di Dio, del compimento della sua Legge. Edificare una religione senza ascolto di Dio, è creare un mostro di inganno, di menzogna, di iniquità, di vera idolatria. La volontà di Dio è scritta sulle tavole della Legge. Chi vuole ascoltare il Signore deve fare di esse la legge della propria vita, sempre. Senza l'osservanza dei Comandamenti, ogni rapporto religioso con Dio è falso, bugiardo, menzognero, è solo illusione di religione, ma non è religione. Chi è allora l'umile? È colui che sa che solo Dio è verità per lui e  solo la sua Legge è norma e regola di vita.  Lui l'accoglie con docilità e la osserva con amore, in ogni sua più lieve prescrizione. L'umile ascolta Dio. Dio ascolta l'umile. Lo esaudisce in ogni sua richiesta. È umile chi non si sente padrone della volontà di Dio, non esige che venga ascoltato. È umile chi accoglie il suo niente dinanzi a Dio. Chi si pone dinanzi al Tutto, all'Eterno, alla Grazia, deve rimanere nella sua umiltà, nel suo nulla,  attendendo che il Signore gli conceda la grazia richiesta, necessaria, per la vita.</p>
<p>MI SALVERÀ PER IL SUO REGNO ETERNO (2Tm 4,6-8.16-18) La vita di Paolo è di Dio. A Lui l'ha donata tutta. Sarà Dio a decidere come servirsene per operare salvezza. Per la salvezza a volte occorre la persecuzione, altre volte la tribolazione, spesso il dolore fisico, sovente quello morale, spessissimo l'incomprensione, il rifiuto degli uomini, la calunnia, la falsità, la menzogna, ogni altra parola che inquina il cammino del Vangelo nel mondo. Paolo sa che tutto questo serve per rendere testimonianza alla verità. Come la calce diventa strumento di costruzione se irrorata e fatta cuocere nell'acqua, così il corpo umano è capace di edificare il Regno se fatto cuocere nella persecuzione, nel martirio, se viene irrorato dal proprio sangue, sia fisico che spirituale, sia del corpo che dell'anima. Dopo che questo lavoro sarà finito, dopo che il suo sangue sarà versato, il Signore non lo abbandonerà, lo salverà, lo condurrà nel suo Regno eterno. Paolo si affatica, soffre, si lascia incatenare sapendo che più forte di ogni cosa è l'amore di Dio e che da questo amore egli è già stato salvato, liberato, portato nella verità e nella grazia. O DIO, ABBI PIETÀ DI ME PECCATORE (Lc 18,9-14) Il pubblicano sa che non è nella volontà di Dio. Ha trasgredito la sua Legge, non ha osservato i suoi Comandamenti, è peccatore. Sa anche che il Signore è ricco di grazia, di misericordia, di perdono. Sa che quanti si accostano a Lui con cuore umile, penitente, con volontà risoluta e ferma, decisa a cambiare vita, da Dio hanno ottenuto sempre pietà. Quando la fede è vera, anche la preghiera è vera; se invece la fede è falsa, anche la preghiera la segue nella sua falsità. La preghiera del fariseo è falsa perché lui ha una falsa conoscenza di Dio. La falsità della sua fede non solo lo spinge ad avere un falso rapporto con se stesso, ma tutto diviene falso quando la fede è falsa. Anche il rapporto più semplice con i fratelli diventa falso. Cosa c'è di più semplice di un atto di misericordia, di commiserazione per chi ha peccato? Eppure anche questo semplicissimo rapporto si trasforma in grande peccato di giudizio, di condanna, di disprezzo, di rifiuto, di non accoglienza. Chi vuole portare le relazioni nella verità e nella santità di Dio, deve prima di ogni altra cosa portare la sua fede nella verità e nella santità della Rivelazione di Dio. È questa la grande missione della Chiesa, perché è stata questa la missione di Gesù Signore.</p>
<p>SIGNORE, AMANTE DELLA VITA (Sap 11,22-12,2) Parola di Dio pienamente donata, compresa, accolta dona la pienezza della verità di Dio nella quale è situata, posta la pienezza della verità sull'uomo. Dio ama la vita di ogni uomo. Egli la ama a tal punto che la vuole riportare in vita ogni qualvolta essa viene avvolta dall'ombra della morte del peccato. Se castiga, non è per la morte, ma per la vita; se punisce, se interviene con forza nella storia, non è per distruggere, o per abbattere l'uomo, ma per indurlo a penitenza, a conversione, per chiamarlo a ritornare in vita, nella sua vita di verità, di amore, di giustizia, di pace, vita che è posta nella sua Legge, nei suoi Comandamenti. Non c'è differenza tra vita e vita, ogni vita è uguale all'altra e tutte sono da Dio e Dio vive in ognuna di esse, avendo posto in esse il suo Santo Spirito. La vita dell'amico e del nemico, del cittadino e del forestiero, dell'oppresso e dell'oppressore sono la stessa vita. Tutte devono essere riportate nella loro verità. Per questo Dio interviene nella nostra storia: per ricolmare ogni vita di verità, senza alcuna distinzione.</p>
<p>SIA GLORIFICATO IL NOME DEL SIGNORE NOSTRO GESÙ (2Ts 1,11-2,2) San Paolo così prega per i Tessalonicesi: "Sia glorificato il nome del Signore nostro Gesù Cristo in voi e voi in lui, secondo la grazia del nostro Dio e Signore Gesù Cristo". Il nome di Gesù viene glorificato proclamando solo Lui Signore della propria vita e solo la sua Parola unica Verità di vita eterna. Viene glorificato se la sua Parola produce in noi ogni frutto di bene, di misericordia, di pace, di giustizia. In Tessalonica molti non glorificavano il Signore; c'era in loro un distacco dalla Parola di Gesù. Ogni qualvolta ci si pone fuori della Parola, si è anche fuori di Cristo. Parola e Cristo sono una sola verità, carità, speranza, amore, vita. Separare Cristo dalla Parola è semplicemente crocifiggerlo di nuovo nel nostro peccato di falsità, di errore, di ambiguità. Ogni errore nella comunità cristiana nasce dalla separazione di Cristo dalla Parola e della Parola da Cristo. I Tessalonicesi attendevano Cristo, ma ponendosi fuori della Parola che chiede ad ognuno di vivere fino all'ultimo istante, in pienezza di opera, la sua umanità, con ogni responsabilità dinanzi a Dio, a se stessi, ai fratelli.</p>
<p>OGGI DEVO FERMARMI A CASA TUA (Lc 19,1-10) Zaccheo, capo dei pubblicani e ricco, vuole vedere Gesù che passa. È piccolo di statura. La folla gli impedisce di vedere. Sale su di un albero e attende. Gesù sa che Zaccheo è sull'albero, lo chiama per nome, gli dice di scendere, perché oggi dovrà fermarsi a casa sua. Oggi il Padre lo ha mandato in casa di Zaccheo e Lui là deve andare. La gente non sa le ragioni eterne di Dio e mormora contro Cristo Gesù. Zaccheo invece conosce le motivazioni di Dio. Egli sa perché Cristo è entrato in casa sua. Vi è entrato per portare la salvezza, per annunziargli che anche per lui c'è spazio e posto nel Regno del Padre suo. Zaccheo si lascia fare nuovo da Gesù. Restituisce secondo la legge quanto ha rubato, se ha rubato qualcosa. Di ciò che è suo, dona la metà ai poveri. Gesù non è venuto per chiudere le porte del Regno ai peccatori; è venuto per aprirle. È questa la volontà del Padre suo. Questa divina volontà i farisei non conoscono, non vogliono conoscere, perché contro di essa si ostinano risolutamente e si oppongono con ogni malvagità. È questa la potenza del peccato: chiudere le porte del Regno per se stessi e per il mondo intero. Chi chiude le porte del Regno è nel peccato. La verità di Dio non abita in lui.</p>
<p>DOPO CHE SAREMO MORTI PER LE SUE LEGGI (2Mac 7,1-2.9-14) La fede dona il vero significato ad ogni cosa, anche al martirio e al supplizio. Essa ricolma di eternità l’intera vita, anche nelle sue più piccole azioni. Niente diventa inutile quando è governato dalla verità di Dio. Tutto invece perde senso e valore quando la luce della rivelazione non illumina, non brilla su ciò che accade. Il popolo di Israele sta vivendo un’ora di grande tribolazione. La fede è sottoposta ad ogni genere di violenza. Chi vuole conservarla, lo può in un solo modo: morendo per essa, lasciandosi affliggere con ogni specie di supplizio e di tormento. La fede vale una vita? Vale perché la vita non finisce con la morte. Con la morte inizia la vera vita, vita piena, perfetta, senza più il dolore, la sofferenza, l’angoscia, il martirio. Anche il corpo un giorno sarà chiamato a ricolmarsi di vita eterna. Sarà ridato all’anima e l’uomo sarà ricomposto  nella sua umanità. Sarà perfettamente ed eternamente uomo, ma vivente da risorto in Dio. Questa fede spinge i sette fratelli Maccabei insieme alla loro madre ad andare incontro al martirio, incoraggiandosi e sostenendosi a vicenda.</p>
<p>UNA CONSOLAZIONE ETERNA E UNA BUONA SPERANZA (2Ts 2,16-3,5) Cristo Gesù riveste di eternità la nostra umana esistenza, ricolma i nostri cuori di una buona speranza, una speranza che non delude, perché non finisce con il suo compimento. Ogni speranza terrena finisce nel momento in cui si compie e l’uomo ha bisogno di crearsi altre speranze. Quella che Cristo innesta nel nostro cuore non finisce con il suo compimento; essa dura per tutta l’eternità e dona pienezza alla nostra vita. Quando l’uomo vive di questa speranza, null’altro deve attendere. Tutto in lui si è compiuto e in un modo divino, celeste, eterno. Questa consolazione eterna, questa buona speranza sono il dono del Risorto ad ognuno che crede nella sua Parola, si converte, si lascia battezzare, rinasce da acqua e da Spirito Santo. Questi doni però bisogna realizzarli su questa terra, vivendo ogni Parola di Vangelo. È il Vangelo creduto, vissuto, annunziato, realizzato, compiuto che attua oggi la speranza nei nostri cuori e le dona vita. È il Vangelo che anticipa sulla terra la speranza eterna e nello stesso tempo diviene la via per poterla raggiungere nella sua pienezza nel cielo.</p>
<p>NON PRENDONO MOGLIE, NÉ MARITO (Lc 20,27-38) Quando Dio farà “i cieli nuovi e la terra nuova”, tutto ciò che appartiene ai vecchi cieli e alla vecchia terra scomparirà. Anche il corpo sarà trasformato in spirito dalla potenza di Dio e si rivestirà della gloria che oggi risplende sul corpo di Gesù Signore. Sbaglia chi pensa il Paradiso come un prolungamento della vita sulla terra. Lì tutto sarà nuovo; nuovo e di spirito sarà il corpo dell’uomo. Lo spirito non mangia, non beve, non prende moglie, né marito. Lo spirito non ha carne e finiscono tutte le cose che appartengono alla carne. Con la risurrezione si entra nella pienezza di una vita nuova, che non è perfezione di ciò che esiste; è vera trasformazione non per sublimazione, per miglioramento, per esaltazione di ciò che è oggi; è invece per nuova creazione. Il mondo nuovo non è un frutto di ciò che fu. Esso è vera opera di Dio, della sua onnipotenza, vera nuova creazione. L’amore di Dio per l’uomo è eterno, eterno è ogni suo dono di grazia, eterna è la nostra figliolanza. Per tutta l’eternità siamo figli di Dio. Da figli vivremo nel cielo. Da veri figli lo ameremo, lo serviremo, lo contempleremo, lo gusteremo. Da figli abiteremo nella sua casa. Per tutta l’eternità Lui sarà Padre e noi figli, se da veri figli lo avremo amato nel tempo presente.</p>
<p>IL GIORNO ROVENTE COME UN FORNO (Ml 3,19-20) La storia non può, mai deve essere motivo di abbandono della fede. Anche la più dolorosa, la più sofferta, quella umanamente impossibile da viversi, bisogna che venga sempre verificata, sorretta, illuminata, confortata, sigillata dalla fede. La fede conduce nella vita ogni storia; la non fede invece la porta nella morte, in ogni morte. La fede libera dall’illusione, dall’inganno, dalla menzogna, da ogni falsità. Essa è la sola luce che dona verità eterna all’umana esistenza. Chi crede entrerà nella luce eterna, chi non crede scomparirà nelle tenebre per sempre; la sua vita, che è morte, sarà avvolta dal buio eterno, lontano dal Signore. La Parola della fede ci dice che verrà per ognuno il giorno del giudizio, nel quale si deve rendere conto a Dio di ogni azione, parola, desiderio. Questo giudizio sarà eterno, immutabile per sempre. Ora che ognuno sa cosa lo attende, può scegliere se perseverare nella fede, oppure lasciarsi tentare dalla non fede e finire nella perdizione eterna. Dio ha parlato. È verità. I cultori del nome di Dio sanno cosa fare: camminare di fede in fede sino alla fine.</p>
<p>CHI NON VUOL LAVORARE, NEPPURE MANGI (2Ts 3,7-12) La fede è luce per l’esistenza credente se viene sempre conservata nella sua purezza, in quella limpidezza di verità che è data dalla Parola del Signore. Ogni elemento estraneo alla fede, o impuro, o non vero, ogni trasformazione, elusione, cambiamento producono e generano una vita non santa. Ogni infedeltà ha un effetto negativo nella vita del cristiano. Ogni relazione non buona, imperfetta, peccaminosa, non santa tra i fratelli tradisce la non purezza della loro fede, la non santità del loro rapporto con la Parola del Signore. Alcuni tra i Tessalonicesi avevano smesso di lavorare, vivevano nell’ozio a motivo della loro cattiva fede nella venuta del Signore. Paolo scrive loro per mettere la vera fede nel loro cuore: noi non sappiamo quando il Signore verrà sulle nubi del cielo; sappiamo però che fino a quel giorno ognuno deve mangiare il proprio pane lavorando in pace. Non si può oziare attendendo il giorno del Signore. Lo vieta la fede. Non lo vuole il comando del Signore. Paolo rimette la giusta fede nelle menti e nei cuori e nella comunità di Tessalonica tornano pace e serenità.</p>
<p>GUARDATE DI NON LASCIARVI INGANNARE (Lc 21,5-19) Cristo Gesù non è venuto tra noi per trasformare la terra in un paradiso. La terra è stata, è e sarà sempre una valle di lacrime, di sofferenza, di lutto, di morte, di violenza, di carestia, di fame, di ingiustizia, di persecuzione, di guerra, di ogni altro genere di misfatti, causati tutti dal peccato che milita nel cuore dell’uomo. Il cristiano lotta perché il peccato non dimori più nel suo corpo. Ma neanche lui è perfettamente puro, santo. Anche lui può essere causa di tanto male finché il peccato, anche il più piccolo, non viene eliminato dalla sua vita. Anche se non lo commettono loro, i cristiani saranno sempre vittima del peccato degli altri che li perseguiterà, imprigionerà, condannerà, lapiderà, crocifiggerà, li esporrà ad ogni genere di tortura e di vessazioni sia fisiche che spirituali. Il peccato si scaglierà contro di loro fino ad ucciderli. Ma loro non devono temere; devono invece perseverare nella fede sino alla fine. La salvezza è nella perseveranza. Ogni persecuzione avrà per loro uno scopo: rendere testimonianza dinanzi ad ogni uomo della verità di Cristo e di ciò che Cristo ha fatto in loro e per loro. Come il peccato è di tutti, da tutti i discepoli di Gesù possono essere perseguitati, anche dagli amici e dai parenti più stretti.</p>
<p> QUESTI È IL RE DEI GIUDEI (Solennità di Gesù Cristo, Re dell’universo)</p>
<p>TU PASCERAI ISRAELE MIO POPOLO (2Sam 5,1-3) Davide e il suo regno sono figura di Cristo Gesù. L’unità è l’essenza stessa del regno di Davide ed essa consiste in: una sola Legge, un solo Dio, un solo popolo, un solo re, una sola discendenza, senza divisioni, separazioni, fazioni. Il regno che il Signore ricostituirà sulla terra per mezzo del Messia farà di tutti i popoli, di tutte le nazioni, di ogni regno e tribù una cosa sola. Non ci sarà più separazione tra uomo e uomo, non ci saranno più muri tra popoli e popoli. Tutte le genti saranno costituite in Cristo Gesù un solo corpo, una sola vita. Avranno un solo culto: quello in spirito e verità e una sola Legge, il Vangelo della salvezza. Ci sarà una sola abitazione di Dio sulla terra: il Corpo di Cristo, nel quale ogni cristiano diviene tempio di Dio, luogo santo della sua presenza. Su tutti regna un solo Re, Cristo Signore, dalla cui vita ogni uomo attinge la vita, per divenire in mezzo al mondo sorgente di acqua che zampilla per la vita eterna. È grande il mistero del Regno di Dio. Ogni cristiano deve annunziarlo presentandolo compiuto nel suo corpo, nella sua storia, nel suo tempo.</p>
<p>CI HA TRASFERITI NEL REGNO DEL SUO FIGLIO DILETTO (Col 1,12-20) Per nascita noi siamo figli delle tenebre, apparteniamo al regno del peccato e della morte. Per grazia, in virtù del sacrificio di Cristo Gesù offerto per noi sulla croce, il Padre dei cieli ci ha liberati dal potere delle tenebre e ci ha trasferiti nel regno del Figlio suo. È questa la vera novità che si è compiuta nel cuore dell’uomo il giorno del suo Battesimo. Questo passaggio che è sacramentale, invisibile, deve quotidianamente essere reso visibile, compiendo il cristiano tutte le opere che sono del regno di Cristo Gesù. Se il battezzato compie le opere della luce egli è del regno della luce; se invece compie le opere delle tenebre, egli appartiene al regno delle tenebre. Le opere che compiamo manifestano di quale regno siamo. La nostra vita è rivelazione della nostra appartenenza. È nel regno di Cristo chi compie le opere di Cristo. Chi compie le opere del male ha rinnegato il regno di Cristo, nel quale era stato trasferito per atto sacramentale ed è ritornato nel suo vecchio regno. Egli è in balia del peccato e della morte. È del regno della luce chi è tutto luce nel Signore.</p>
<p>OGGI SARAI CON ME NEL PARADISO (Lc 23,33-43) Gesù è in croce. Vive l’ultimo suo combattimento contro le tenebre, lasciandosi uccidere da questo potentissimo regno di morte, rimanendo però nella più pura, santa, vera, perfetta, casta Volontà del Padre. Lo vive, compiendo e realizzando ogni bene, evitando ogni male, anzi fuggendolo, non rispondendo alle sue seduzioni. Sulla croce Gesù è insultato, schernito, disprezzato, umiliato, ingiuriato, dichiarato vera nullità sia dai capi del popolo che dai soldati. Lui non è niente. Se fosse qualcuno, se fosse ciò che dice di essere, di sicuro salverebbe se stesso, di certo scenderebbe dalla croce. Un uomo però non pensa così ed è un crocifisso. Quest’uomo, toccato dalla grazia di Dio, vede accanto a sé un giusto e chi è giusto, dopo la prova, è sempre liberato da Dio. Se Gesù è giusto di sicuro è anche re. Lui non sa perché il Signore lo abbia sottoposto ad una prova così difficile; sa però che tutti gli amici di Dio sono sottoposti a durissima prova prima di entrare nella sua gloria e per questo gli chiede di ricordarsi di lui. Gesù risponde subito: “Oggi sarai con me in paradiso”. Sappiamo ora qual è il regno di Gesù: è il paradiso. Quello che Lui è venuto ad instaurare non ha come suo obiettivo la terra, ma il cielo.</p>
<p>EGLI SARÀ GIUDICE FRA LE GENTI (Is 2,1-5) I profeti, quelli veri, vedono oltre il tempo e la storia particolare. Dove c’è il niente dell’uomo loro vedono il tutto di Dio, dove c’è la distruzione loro vedono la prosperità, dove c’è morte loro annunziano vita, dove tutto sembra finire loro annunziano l’inizio di un’opera che va oltre ogni pensiero e la stessa immaginazione. Chi può immaginare Gerusalemme come la capitale di tutta la terra, quando questa stessa città sta per essere rasa al suolo dalla furia nemica? Chi può descrivere un futuro di gloria, di invasione pacifica di tutte le genti che si recano a Gerusalemme, nel momento stesso in cui gli stessi abitanti della Città Santa fuggono per trovare scampo altrove e avere in salvo la vita? Il futuro che i profeti annunziano è un dono del Signore, una sua grazia, frutto della sua carità e del suo amore. Chi non accoglie con fede il dono di Dio attuato tutto nel futuro, non potrà avere parte con il Signore. La fede nella Parola è la via della vita, perché è la via per entrare in possesso dei beni eterni che la Parola annunzia e promette, ma anche predice e realizza.</p>
<p>NON SEGUITE LA CARNE NEI SUOI DESIDERI (Rm 13,11-14) Il cristiano attraverso il battesimo ha lasciato il regno delle tenebre ed è entrato in quello della luce. Ora lui è luce nel Signore. È però una luce che per rimanere tale deve sempre alimentarsi della luce di Cristo Gesù, deve formare con quella di Cristo una sola fiamma. Come fa il cristiano a rimanere sempre luce nella luce di Cristo? Mettendo ogni impegno ad essere santità della sua santità e questo può avvenire in un solo modo: ricolmandosi quotidianamente di grazia e di verità, di saggezza e di santità, rivestendosi delle sante virtù. Chi opera con onestà, sincerità, verità, rettitudine, sapienza, saggezza, carità, pazienza, grande misericordia e sopportazione, chi vince le passioni, costui è nel regno di Cristo. Chi invece si abbandona al vizio, al peccato, alla trasgressione, alla dissipazione e ad ogni altra concupiscenza e superbia che militano nella sua carne, costui è semplicemente del regno del male. Noi siamo chiamati a non  appartenergli mai e per questo dobbiamo indossare le armi della luce per vivere sempre da veri figli della luce, secondo la Parola della luce, o il Vangelo di Dio. </p>
<p>NON SI ACCORSERO DI NULLA (Mt 24, 37-44) Se non ci fosse l’eternità di vita e di morte, l’uomo potrebbe fare ciò che vuole. Alla fine la morte appianerebbe ogni cosa, condurre tutti nella dimenticanza eterna e nella non esistenza. Invece dopo la morte c’è il giudizio che assegna all'uomo o l’inferno o il paradiso, o la perdizione eterna o la vita eterna. Ognuno pertanto è chiamato a sapere questo: Dio lo chiamerà in giudizio per rendergli conto di tutta la sua vita, anche di una semplice parola vana. Sapendo questo ognuno è chiamato a mettere la più grande vigilanza affinché quando la morte verrà lo trovi  pronto per entrare nel regno eterno di Dio. Gesù però ci dice che la vigilanza non è di tutti. Anzi dice di più: molti neanche se ne accorgono che la morte sta per venire. Ogni pensiero, insegnamento, addottrinamento, ogni parola, frase, concetto che è difforme e contrario al Vangelo, è menzogna dell’uomo. Chiunque sia a proferirlo, è bugiardo, menzognero, falsario della verità rivelata. La Chiesa distrugge il mondo e si distrugge ogni qualvolta uno solo dei suoi figli rende testimonianza alla propria parola, contraddicendo e negando la Parola di Cristo Gesù. Chi cammina con i propri pensieri, anche se nelle intenzioni vuole edificare la Chiesa, sappia che la rovina senza riparo.</p>
<p>SU DI LUI SI POSERÀ LO SPIRITO DEL SIGNORE (Is 11,1-10) Chi vuole portare la vera pace agli uomini, una cosa sola dovrà fare: deve dare loro la sana, retta, giusta, santa conoscenza di Dio. Il cuore dell’uomo non è principio, fonte, sorgente di autentica verità. Per vincere la nostra naturale tendenza che spinge verso la dimenticanza della divina Parola, Il Signore annunzia che avrebbe riempito con la pienezza del Suo Santo Spirito il cuore, la mente, l’anima, la volontà, i sentimenti del suo Messia, di Colui che deve venire per portare la vera Parola sulla terra. Sarà Lui, lo Spirito del Signore, a conservare sempre viva, attuale, vera, santa, la conoscenza di Dio in mezzo agli uomini e sarà questa conoscenza che cambierà il mondo; per essa si saprà chi è il vero Dio e cosa fa per la salvezza dell’uomo. Sarà Lui, lo Spirito del Signore, il perenne datore e vivificatore della Parola di Dio. Con Lui nel cuore, il Messia di Dio sarà sempre nella più alta, perfetta, santa conoscenza della divina volontà e nella sua più piena realizzazione o compimento. Questa è la forza travolgente dello Spirito del Signore che si posa su di Lui.</p>
<p>COME CRISTO ACCOLSE VOI, PER LA GLORIA DI DIO (Rm 15,4-9) Cristo Gesù ci ha amati con la pienezza dell’amore che il Padre ha messo nel suo cuore di uomo. Per noi è nato, è vissuto, ha operato, è stato consegnato, condannato, crocifisso. Per noi è morto, per liberarci dalla morte eterna; per noi è risorto per darci la gloria della sua risurrezione e l’immortalità. Come Cristo Gesù è la vita del Padre, così il cristiano è la vita di Cristo. Cristo ha dato la vita del Padre ad ogni uomo morendo sulla croce, il cristiano dona la vita di Cristo, che è vita del Padre, ad ogni uomo, vivendo e morendo per lui. Quella di Cristo è vita donata al Padre per la salvezza del mondo. Se la vita del cristiano è di Cristo, essa deve avere un unico scopo: farsi strumento di vita per il mondo e prima di tutto per coloro che sono già vita di Cristo, cioè discepoli del Signore. Il cristiano è chiamato così ad una doppia morte: egli deve morire per i discepoli del Signore, perché raggiungano la perfezione di fede, di speranza, di carità; deve morire per il mondo intero, perché accolga la Parola della fede, si converta ad essa ed entri nel regno che Cristo Gesù è venuto ad edificare nel mondo.</p>
<p>PREPARATE LA VIA DEL SIGNORE (Mt 3,1-12) Il Signore è santità, verità, amore, giustizia, compassione, misericordia, luce. Lui viene per portare tutto se stesso e la sua ricchezza celeste nel nostro cuore. A Lui che viene l’uomo deve preparare la via, apprestandogli anche una degna dimora. Via e dimora sono il cuore dell’uomo, che deve essere preparato ad accogliere il Signore, liberandolo dal peccato, dall’incredulità, dalla falsità. La più dannosa delle falsità è questa: pensare che fuori della sua Parola sia possibile donare l’uomo all’uomo, nella verità e nella giustizia. La falsità, da chiunque provenga, può solamente fare l’uomo falso. La verità invece fa l’uomo vero, ma la verità è solo dono di Dio, discende dal Cielo. Il Signore fa udire la sua Parola sulla nostra terra e la verità ricomincia a poco a poco a farsi strada nel cuore dell’uomo e questi prepara la via al Signore. La Parola di Dio non viene da sé stessa, viene attraverso uomini particolari, scelti da Dio, perché la facciano risuonare in mezzo a noi. Giovanni il Battista è questo uomo particolare. La Parola di Dio si posa su di lui e la verità illumina i cuori. Quella di Giovanni è però una verità singolare, speciale. Egli è stato mandato da Dio per preparare la venuta al suo Messia, che è anche il Dio dell’uomo.</p>
<p>ESSI VEDRANNO LA GLORIA DEL SIGNORE (Is 35,1-6.8.10) Il popolo del Signore sta per essere distrutto. Gli Assiri lo stanno deportando, strappandolo dal suo territorio, umiliandolo, uccidendolo, martoriandolo con ogni sorta di pena. In questo disastro generale, Isaia vede qualcosa di straordinariamente grande, indicibile: vede il trionfo del popolo del Signore, annunzia il suo ritorno in terra dei Padri, proclama la sua liberazione, grida la salvezza che Dio sta per compiere. Ma chi è che ritorna? Proprio coloro che di per sé non potrebbero: ciechi, sordi, zoppi, muti, tutti coloro che sono incapaci di un qualsiasi viaggio. Ciò che il profeta annunzia non è un fatto umano. È opera divina. È per benevolenza di Dio che i deportati riacquisteranno la libertà perduta. Tutto, per questo popolo, è dalla grazia ed è per grazia di Dio e la grazia del Signore è sempre creatrice dal nulla. Dal nulla, dalla non esistenza farà esistere nuovamente il suo popolo. Dal nulla il Signore inizia quando vuole fare risplendere nuovamente la sua luce sulla nostra terra. La gloria di Dio è la sua opera dal nulla, dal niente, dall’incapacità di ogni uomo e di tutti gli uomini.</p>
<p>SIATE PAZIENTI FINO ALLA VENUTA DEL SIGNORE (Gc 5,7-10) Gesù non è venuto per liberare l’uomo dalla sua storia che è dolore, miseria, lutto, ingiuria, offesa, persecuzione, maltrattamento, morte fisica, inferta a volte con crudeltà inaudita. È venuto per ricolmare il cuore di grazia perché possa vincere ogni peccato che si commette nella storia, ma anche per ricolmare di verità la mente dell’uomo, perché mai inquini la storia con la sua falsità. Verità e grazia fanno sì che l’uomo porti tutta la sua storia nel regno dei cieli. È lì che non ci saranno più lutti, fame, lacrime, dolore, morte. Lì ci sarà gioia eterna. Fino al giorno della venuta del Signore, il cristiano deve vivere con pazienza, sopportazione, sottomissione. Egli si deve rivestire della mitezza di Cristo Gesù, della sua umiltà e vedere ogni evento della storia come una grazia che Dio gli concede per accrescere la sua santità in modo che diventi perfetto in ogni cosa. Per questo il cristiano deve astenersi da ogni giudizio e lamento verso i suoi fratelli. Lui deve attendere solo ad intensificare il progresso della sua santificazione, sapendo che il Signore verrà presto per portarlo con sé nel cielo.</p>
<p>ANDATE E RIFERITE A GIOVANNI (Mt 11,2-11) Ogni uomo, anche se grande dinanzi a Dio, deve cedere il passo, con sottomissione di vera umiltà, a chi Dio ha stabilito più grande di lui. Chi vede dinanzi a sé una perfezione più grande è chiamato a lasciare la sua imperfezione e aderire alla verità più luminosa che risplende dinanzi ai suoi occhi. Finché il Messia di Dio era nascosto, non aveva ancora iniziato la sua vita pubblica, era giusto, anzi doveroso che Giovanni il Battista avesse dei discepoli. Ma ora che Gesù ha iniziato la sua missione, ora che lui è in carcere è giusto che i suoi discepoli passino a Cristo, diventino discepoli dell’unico Maestro mandato da Dio. Solo Lui è il Maestro da seguire per sempre, fino alle porte dell’eternità, fino alla consumazione della storia. Gesù attesta dinanzi agli inviati che Lui è il vero Messia. Lo attesta chiamando a testimoni la storia e la Scrittura. Ora che sanno la verità, Giovanni può dire loro semplicemente di passare a Cristo Gesù. Lui è il solo da seguire. Giovanni è venuto per condurre ogni cuore a Cristo; a Cristo deve condurre anche il cuore dei suoi discepoli. Chi nella storia non passa a Cristo, rimane nella sua imperfezione di verità parziale, o di non verità, o addirittura nel suo peccato di falsità e di menzogna.</p>
<p>IL SIGNORE STESSO VI DARÀ UN SEGNO (Is 7,10-14) Dio è il Signore di ogni vita e di ogni storia. Se è il loro Signore, è giusto che esse siano consegnate a Lui riportandole nei Comandamenti, nella Legge. Quando sono poste fuori della Parola di Dio, esse non sono più vita e storia di salvezza. Acaz vuole portare la storia del popolo di Dio fuori della Parola di Dio. Il Signore, per aiutarlo a porre un vero atto di fede nella sua Signoria, gli manda il profeta Isaia per invitarlo a chiedere un segno della Sua presenza. Acaz si rifiuta, rimane nella sua incredulità. Lui pensa di risolvere i problemi della storia con alleanze tra gli uomini. Il Signore invece gli dice attraverso il profeta Isaia che è Lui il solo Signore della storia e gli dona il segno: “Ecco: la vergine concepirà e partorirà un figlio, che chiamerà Emmanuele: Dio-con-noi”. Fino a questo momento hanno concepito e partorito donne sterili e anziane. Ora Dio annunzia qualcosa di veramente nuovo, mai accaduto prima: chi concepirà e partorirà sarà una vergine e questo dovrà servire come segno per il popolo, perché si apra alla fede e creda nella presenza del Signore nella sua storia.</p>
<p>NATO DALLA STIRPE DI DAVIDE SECONDO LA CARNE (Rm 1,1-7) Gesù è il Figlio di Dio. Lui non è però Figlio di Dio alla maniera di tutti gli altri uomini: creato come tutti noi. È Figlio perché generato dal Padre prima di tutti i secoli. Egli è “Dio da Dio, Luce da Luce, Dio vero da Dio vero, generato, non creato, della stessa sostanza del Padre”. Gesù però non è solamente il Figlio di Dio, è anche il Figlio dell’uomo, “nato dalla stirpe di Davide secondo la carne”. Egli ha la doppia figliolanza: vero Figlio di Dio perché generato dal Padre nell’eternità, ma anche vero Figlio dell’uomo, perché generato nel tempo dalla discendenza di Davide. Poiché Figlio di Davide, egli è il Messia di Dio, colui che deve portare la salvezza sulla nostra terra. Anche come vero uomo egli è Figlio di Dio. Lui non è nato per concorso dell’uomo, Lui è nato per opera dello Spirito Santo. Anche con potenza secondo lo Spirito di santificazione Egli è stato risuscitato dai morti. Egli è nato, è morto, è risorto. Egli è il vincitore del peccato e della morte. Egli è la nostra vita, la nostra salvezza, la nostra risurrezione, la nostra gloria. Si entra però nella sua vita mediante l’obbedienza alla fede.</p>
<p>SI TROVÒ INCINTA PER OPERA DELLO SPIRITO SANTO (Mt 1,18-24) Maria è incinta mentre è fidanzata con Giuseppe, ma non convive ancora con Lui. Giuseppe ignora il mistero di Maria, decide però di non farle alcun male e per questo pensa di licenziarla in segreto. È questa la vera giustizia: pensare sempre il bene per tutti, per ognuno, in ogni condizione e stato di vita. L’Angelo gli appare in sogno e gli svela il mistero: Maria non è incinta per opera umana, bensì per opera dello Spirito Santo. Ciò che Maria porta in grembo non viene da un uomo, viene da Dio. Lui, Giuseppe, dovrà prendere in sposa Maria ed essere vero padre per il Bambino, gli darà il nome e lo custodirà, lo proteggerà, lo farà crescere alla sua ombra, come vero suo figlio. Giuseppe, da uomo giusto, diviene uomo obbediente. Con immediatezza fa quanto il Signore gli comanda. Prende Maria, la fa sua sposa, sapendo che Ella è Sposa dello Spirito Santo e ne rispetta il disegno di Dio su di Lei. In Maria si compie ciò che il profeta Isaia aveva preannunziato: “Ecco la vergine concepirà e partorirà un figlio che sarà chiamato Emmanuele, che significa “Dio-con-noi”. Sappiamo ora chi nasce da Maria e perché nasce. Chi nasce è il Messia di Dio. Nasce per salvare il suo popolo dai suoi peccati. È questo il grande mistero del Natale.</p>
<p>CHI ONORA IL PADRE VIVRÀ A LUNGO (Sir 3,2-6.12-14) Ogni vita è del Signore ed è il Signore che stabilisce come essa si deve vivere. Il grande peccato di oggi è quello di volere sempre e comunque portare la vita fuori della Parola, senza di Essa. Se è senza la Parola è anche contro la Parola. Parola di Dio e vita sono una cosa sola. Assenza di Parola e morte sono una cosa sola. Anche le relazioni all’interno della famiglia devono essere tutte governate dalla Parola di Dio. Per la famiglia c’è un comandamento specifico: “Onora il padre e la madre, perché si prolunghino i tuoi giorni nel paese che ti dà il Signore tuo Dio”. Il Signore ha ricolmato questo comandamento di una benedizione particolare: egli promette di concedere una lunga vita  a quanti onorano il padre e la madre. L’onore è obbedienza, rispetto, sottomissione, docilità, delicatezza nei rapporti, compassione, soccorso, compatimento, assenza di ogni disprezzo, anche nel caso si perdesse il senno. L’onore che il Signore vuole è uno solo: essere perennemente riconoscenti. I   genitori hanno dato la vita a noi, noi la diamo loro donando tutto il nostro amore.</p>
<p>AL DI SOPRA DI TUTTO VI SIA LA CARITÀ (Col 3,12-21) Quando in una famiglia regna la carità degli uni verso gli altri, in questa famiglia regna la vita; quando invece c’è assenza di carità, in essa dimora l’ombra della morte, che è dissoluzione, distruzione. La carità è prima di tutto osservanza delle regole di giustizia e cioè: compiere nella famiglia ogni parola di Dio che la riguarda. Tre sono i comandamenti che regolano la vita della famiglia: “Onora il padre e la madre”, “Non commettere adulterio”, “Non desiderare la donna d’altri”. Dove non c’è osservanza di questi tre comandamenti, in nessun caso di può parlare di vero amore. Posta a fondamento delle relazioni familiari la Parola di Dio, si chiede ad ogni componente di allargare gli stessi spazi della carità e far sì che la vita degli uni sia posta a servizio degli altri, se ne faccia un dono per gli altri. Questa è la perfetta carità: dare la vita per la vita degli altri e questo iniziando proprio dalla famiglia. La carità è delicatezza nei rapporti, semplicità nelle esigenze, dolcezza nelle richieste, arrendevolezza, misericordia, perdono, sopportazione, compatimento, umiltà, costante ricerca nel bene.</p>
<p>RESTA LÌ FINCHÉ NON TI AVVERTIRÒ (Mt 2,13-15.19-23) Nessuno è padrone della vita di un altro uomo, neanche il padre e la madre; tutti invece sono i custodi di essa. La protezione della vita esige ogni rinunzia, domanda ogni attenzione, richiede ogni circospezione. Intelligenza, cuore, volontà: tutto deve essere posto al servizio della vita che Dio ci ha affidato. Gesù è cercato, perché Erode lo vuole uccidere. Dio che vigila sui suoi fedeli, avverte attraverso un Angelo Giuseppe perché si desti, prenda il bambino e sua madre e fugga in Egitto. Giuseppe, uomo dalla immediata obbedienza, si desta, prende il bambino e nella stessa notte fugge in Egitto. Anche quando ritorna in terra di Palestina, Giuseppe non smette di vivere il suo mandato di custode del Redentore e per questo si serve della sua lungimiranza e della sua intelligenza. Vede il pericolo, ma non decide, la decisione deve venire sempre dal Signore. C’è in questo brano evangelico un contenuto altamente simbolico: Gesù è il nuovo Mosè che compie un nuovo esodo per la liberazione del suo popolo. Ma ce n’è uno reale: Maria e Giuseppe si sacrificano per la vita del bambino, rinunziano ad ogni cosa perché la cosa necessaria è la salvezza del bambino. È questa la legge della vita e fuori di questa legge c’è solo comodità di morte.</p>
<p>IO SONO USCITA DALLA BOCCA DELL’ALTISSIMO (Sir 24,1-4.8-12) La sapienza non è un frutto della creazione e neanche è racchiusa in essa. Questa partecipa della sapienza, ma non la esaurisce. La sapienza è fuori della creazione, aleggia sul creato e sull’uomo, ma non è in potere né del creato, né dell’uomo. Se fosse in potere dell’uomo, essa sarebbe finita. Invece essa è infinita. Sarebbe del tempo. Invece è eterna. Essa abbraccia ogni cosa, ma è infinitamente oltre ogni cosa, ogni persona, ogni concetto, ogni verità già posseduta dall’uomo. La sapienza è un dono da attingere perennemente in Dio, unica e sola fonte, o sorgente. Da Lui, in Lui deve attingerla chiunque desidera farla sua. Deve però attingerla giorno per giorno, attimo per attimo, momento per momento. Ogni istante ha bisogno di una sapienza nuova per essere vissuto secondo verità. Neanche la Legge esaurisce la sapienza, anche essa deve essere sempre letta e interpretata con la sapienza che discende dall’alto. Anche la Legge che è strumento di vita può divenire uno strumento di morte se non la si vivifica costantemente con la sapienza divina ed eterna.</p>
<p>UNO SPIRITO DI SAPIENZA E DI RIVELAZIONE (Ef 1,3-6.15-18) Paolo sa che tutto è dal mistero di Cristo Signore. Chi possiede il mistero di Cristo secondo perfetta conoscenza, si conosce e si possiede, conosce il valore della sua vita e del suo ministero, o missione. Chi può dare all’uomo una perfetta scienza di Gesù Signore? Solo il Padre dei Cieli, il Padre della Gloria. Possiamo chiedere noi a Dio un così grande dono; possono anche chiederlo altri per noi e noi per gli altri. È inutile annunziare il Vangelo, insegnare la sana dottrina di Gesù, se poi la mente di chi ascolta e anche di chi parla non è pervasa dello spirito di sapienza e di rivelazione, perché si possa conoscere secondo pienezza di verità il mistero di Gesù Signore. Dalla pienezza della sapienza che abita in noi, sempre per un dono dell’amore di Dio, nasce la vera scienza di Cristo Gesù. Nasce la vera conoscenza dell’uomo. La scienza dell’uomo è Gesù Signore, la sua verità, la sua vera conoscenza. Ma Cristo si conosce per dono di Dio. La preghiera è la via perché questo dono discenda su di noi e ci riveli il mistero nel quale viene svelato anche il nostro.</p>
<p>VENNE UN UOMO MANDATO DA DIO (Gv 1,1-18) “Venne un uomo mandato da Dio e il suo nome era Giovanni. Egli non era la luce, ma doveva rendere testimonianza alla luce” (Gv 1,6-8). Secondo la Parola di Gesù Signore: “Tra i nati di donna non è sorto uno più grande di Giovanni il Battista; tuttavia il più piccolo nel regno dei cieli è più grande di lui” (Mt 11,11). Se Giovanni il Battista, che è il più grande tra i nati di donna, è solo un testimone della luce che è Gesù Signore, ci potrà essere sulla terra un solo uomo che possa essere luce, o che possa rendere testimonianza ad un’altra luce, all’infuori dell’unica Luce di vita che è Cristo? Nessun uomo, né prima che il Verbo si facesse Carne, né dopo, può rendere testimonianza sull’esistenza di una luce diversa della Luce eterna che è Gesù. Ogni uomo che è venuto, viene, verrà ha un solo obbligo: farsi luce nella Luce che è la vita degli uomini. Di questa Luce egli deve essere anche il testimone. È grande la responsabilità di chi testimonia: egli può dare ai suoi fratelli la vera Luce, ma può anche darne una falsa. Ognuno ha l‘obbligo di verificare se la luce che lo illumina è luce vera, ed è vera solo quella di Gesù, nella Sua Chiesa una santa, cattolica, apostolica, fondata cioè sugli Apostoli uniti in comunione gerarchica con Pietro.</p>
<p>TI HO FORMATO E STABILITO COME ALLEANZA DEL POPOLO (Is 42, 1-4.6-7) La falsità non fa vero un uomo. Solo la volontà di Dio è la verità dell’uomo e solo per mezzo di essa l’uomo diviene vero. Il Messia di Dio annunzierà la volontà di Dio con il suo grande amore, la sua infinita pazienza, la sua misericordia, la sua compassione. Lui non spezzerà ciò che è incrinato e non spegnerà ciò che già fumiga. Darà invece vigore agli uni e agli altri. La sua forza sarà la fermezza con la quale dirà la verità di Dio al mondo intero. La sua costanza sarà quella di perseverare sino alla fine, senza mai abbattersi, scoraggiarsi, perdersi d’animo, venire meno nella sua missione. In Lui avverrà la nuova alleanza tra Dio e il suo popolo, tra Dio e ogni uomo. Ogni uomo potrà essere figlio dell’Alleanza, a condizione che la stabilisca in questo unico vero Servo del Signore e sul fondamento della sua Parola. Inoltre egli è Luce di verità, di giustizia, di amore, di misericordia, di compassione, di santità per il mondo intero. Questa sua luce aprirà gli occhi ai ciechi, farà uscire dal carcere i prigionieri, dalla reclusione coloro che abitano nelle tenebre.</p>
<p>DIO CONSACRÒ IN SPIRITO SANTO E POTENZA GESÙ DI NAZARET (At 10,34-38) Cristo Gesù è dall’unico e solo vero Dio, dall’unico e solo vero Padre Celeste. Dio ha un solo Figlio, un solo Servo, un solo Inviato, un solo Messia, Redentore, Salvatore del genere umano. Dio, il Padre celeste, lo ha inviato e stabilito alleanza per il suo popolo, lo ha consacrato in Spirito Santo e potenza. Dio lo ha anche risuscitato dai morti, attestando dinanzi al mondo intero che Lui ha accreditato solo Gesù e nessun altro. Gesù ha operato la vera liberazione risanando tutti coloro che stanno sotto il potere del diavolo. Il potere del diavolo è la falsità: falsità su Dio, sull’uomo, sul presente, sul futuro, sul tempo, sull’eternità. Dire che siamo salvati in Cristo, tutti indistintamente, ma non aggiungere che la salvezza consiste nella liberazione dalla nostra falsità di peccato, di errore, di ingiustizia, di trasgressione dei comandamenti, di non osservanza delle beatitudini, è aggiungere alla falsità che è a noi connaturale un’altra ancora più grande: la falsità su Cristo e sulla sua opera. Questa è vera opera diabolica e manifesta che siamo assai lontani dalla conoscenza di Cristo Gesù. Siamo ancora prigionieri del potere del diavolo, avvolti dalle sue tenebre.</p>
<p>CONVIENE CHE COSÌ ADEMPIAMO OGNI GIUSTIZIA (Mt 3,13-17) Gesù chiede a Giovanni di essere battezzato da lui. Giovanni sa chi è Gesù. Come può un uomo battezzare il suo Dio, il suo Signore, il suo Messia? Giovanni conosce chi è Cristo, ma non sa tutta la volontà del Padre su di Lui. Non sa che Cristo pubblicamente in questo giorno deve dare a Dio la sua volontà, accogliendo il disegno di salvezza che Dio ha stabilito che si compia per mezzo di Lui. Solo dopo aver consegnato al Padre la sua volontà, la volontà della sua natura umana, il Padre lo potrà consacrare dinanzi al mondo intero, dinanzi a Giovanni e alla storia, suo Messia, suo Servo, lo potrà proclamare suo Figlio nel quale si compiace. Il battesimo di Gesù è nel dono della volontà al Padre, di tutta la sua volontà. Il Padre può agire ora in pienezza per mezzo di Lui. Per questo manda su di Lui lo Spirito Paraclito, sotto forma corporea come di colomba, per attestare al mondo intero che in Cristo avverrà la pace tra Lui e l’umanità intera. Per questo lo proclama anche Suo Figlio diletto, nel quale si è compiaciuto. Si è compiaciuto perché il Figlio gli ha donato la sua volontà e Lui può compiere la salvezza del mondo.</p>
<p>È TROPPO POCO CHE TU SIA MIO SERVO (Is 49, 3.5-6) Dio vuole fare di ogni uomo un fratello di ogni altro uomo, un fratello da amare, servire, custodire. Ogni religione che in qualche modo divide l’uomo dall’uomo non appartiene al vero ed unico Dio e Signore. Ogni religione che non pone come suo statuto perenne l’amore universale, verso tutti nella verità e nella giustizia che vengono da Dio, questa religione non è nella purezza della verità. Ogni uomo che non vede l’altro come un suo fratello, al quale deve la vita, senza mai toglierla, possiede una religione non pura, non santa, non vera. Il Messia di Dio non viene solo per curare il suo popolo, o per allargare i confini del regno di Davide e neanche per liberare il popolo di Dio da quanti lo opprimono, opprimendo a sua volta e muovendo loro guerra. Sarebbe questa una religione non vera perché non giusta. Il Messia viene per illuminare di verità eterna ogni uomo, fino alle isole sperdute in un mare sconosciuto. Dove c’è un uomo, lì Egli dovrà far udire la Parola del Signore che lo invita a fare di ogni altro uomo un suo fratello al quale donare la propria vita per la salvezza.</p>
<p>CHIAMATO AD ESSERE APOSTOLO DI GESÙ CRISTO (1Cor 1,1-3) L’apostolo di Gesù Cristo è l’uomo universale, è l’uomo dell’uomo, l’uomo per l’uomo, l’uomo che non può escludere dal suo cuore nessun uomo. Ogni uomo egli deve mettere nel suo cuore, per ogni uomo egli si deve affaticare, lottando, donando la vita, versando il suo sangue perché si possa amare Cristo Gesù secondo pienezza di verità, di conoscenza, di giustizia, di santità. Lui deve avere lo stesso cuore di Cristo, i suoi stessi sentimenti, la sua stessa volontà, forza, determinazione, il suo stesso comportamento, stile, modo di relazionarsi, evitando ogni parzialità nella dottrina, nella verità, ma anche nell’amore. Chi si pone dinanzi a lui, lo deve vedere tutto per sé e tutti lo devono vedere tutto per loro, in un amore che è per tutti, che non esclude nessuno, che non fa preferenze per nessuno. Lui è il padre che ha il posto del Padre celeste nella sua Chiesa, Lui è il fratello che ha il posto di Cristo, fratello di ogni uomo, che si offre al Padre per la salvezza dei molti. Lui è l’uomo dell’universalità, mai potrà essere della particolarità. Sarebbe questa una contraddizione nel suo essere di conformato pienamente a Cristo Gesù, l’Uomo che è morto per ogni uomo.</p>
<p>IO NON LO CONOSCEVO (Gv 1,29-34) Chi è il Messia di Dio? Chi è l’uomo che Giovanni il Battista dovrà presentare al mondo additandolo come l’Unto del Signore? Nessuno conosce secondo verità chi è l’altro se non per rivelazione da parte del Signore Dio. Come Dio ha presentato il suo Messia a Giovanni, quale il segno di riconoscimento, di identificazione? Giovanni lo dice con parole semplici: “Io non lo conoscevo, ma chi mi ha inviato a battezzare con acqua mi aveva detto: L’uomo sul quale vedrai scendere e rimanere lo Spirito è colui che battezza in Spirito Santo. E io ho visto e ho reso testimonianza che questi è il Figlio di Dio”. Il Signore agisce sempre dal profondo della sua saggezza eterna. Lui non vuole che nella sua rivelazione si introduca l’errore, la falsità, l’incertezza e per questo dona dei segni che sono inconfutabilmente veri, perché impossibili da compiersi umanamente. Nessun uomo potrà mai fare i segni di Dio. Essi sono al di là di ogni umana scienza, intelligenza, sapienza, operatività. Sono al di là di ogni uomo e di tutti gli uomini. Chi vuole si può aprire alla fede, accogliendo non il segno, ma la Parola di Dio che è il fine per cui il segno è dato.</p>
<p>IL POPOLO CHE CAMMINAVA NELLE TENEBRE (Is 8,23-9,3) La luce della verità brilla nelle tenebre per mezzo della Parola di Dio, che crea, in chi l’ascolta e si converte ad essa, vera libertà. La luce brilla su di un’anima, su di un popolo, su di una nazione solo per grazia del Signore. L’uomo nella sua stoltezza può decidere di allontanarsi dalla luce, può rifiutarla, può amare le tenebre e condividere con esse ogni forma di schiavitù, mai però dalle tenebre può passare alla luce senza il dono della luce da parte del Signore. Questo dono è la più grande grazia e solo per mezzo di essa l’uomo sarà nuovamente messo in grado di poter scegliere di ritornare nella verità di Dio. Ma anche la decisione di ritornare nella luce è vera grazia del Signore, opera della sua misericordia. Per grazia di Dio – è questo il significato delle Parole del profeta Isaia - su questo popolo che cammina nelle tenebre rifulge la luce del Signore, che è verità, libertà, abbondanza di ogni benedizione e dono celeste, ristabilimento nella sua antica dignità. La luce che illumina il popolo che cammina nelle tenebre è elargizione purissima della divina misericordia.</p>
<p>IN PERFETTA UNIONE DI PENSIERI E DI INTENTI (1Cor 1,10-13.17) Cristo Gesù è venuto per fare di tutti noi un sol popolo, un solo cuore, una sola comunità, una sola Chiesa, un solo corpo, una sola vita. Se l’Apostolo non costruisce unità, la sua opera è vana, perché Cristo è venuto per fare dei molti una cosa sola in Lui. Se tutti coloro che si convertono e credono al Vangelo non mettono ogni impegno a formare questa comunione nella quale l’uno è nell’altro, l’opera di Cristo non si compie. Non si è per Lui, perché Lui è solo nell’unione, si è contro di Lui, perché si è con le tenebre, le sole sempre intente a creare disunione, discordia, separazioni, fazioni, partiti nella Chiesa. Una è la Parola, una la Verità, una la Volontà di Dio, uno il Vangelo, una la Chiesa, una la Comunità dei discepoli del Signore. Anche la missione da compiere è una e una la via per realizzarla secondo giustizia: dare ad ogni uomo l’unica Parola che salva, l’unica grazia che redime, l’unica e sola comunità che aggrega e che libera per sempre dalla separazione, dall’egoismo, dall’essere l’uno senza l’altro, o l’uno in opposizione e in contraddizione con l’altro.</p>
<p>VI FARÒ PESCATORI DI UOMINI (Mt 4,12-23). Gesù inizia la sua missione, invitando ogni uomo a convertirsi e a credere al Vangelo, perché il regno dei cieli è vicino. Il regno dei cieli è Lui, è in Lui, è per Lui, è dalla sua Parola, nella sua opera. La sua persona è la fonte perenne del regno di Dio, per questo bisogna convertirsi. A Gesù ci si converte, in Lui si crede, credendo e convertendoci ad ogni sua Parola. Poiché vero e perfetto uomo, Gesù è limitato nel tempo e nello spazio. Il regno di Dio non ha confini né di tempo, né di spazio. La terra tutta è l’estensione del regno. Il tempo tutto è la durata del regno sulla terra. Per questo occorrono persone che da lui imparino cosa è veramente il regno di Dio, come si annunzia, come si edifica sulla terra e come si vive in esso da veri figli. La prima parola Cristo Gesù la rivolge proprio a coloro che dovranno continuare la sua missione e la sua opera, per indicare a tutti noi che il regno non si esaurisce in noi, non finisce con noi. Se noi amiamo il regno dobbiamo chiamare e formare, insegnare e mostrare visibilmente cosa è il regno e come si edifica sulla terra. Chi non consegna la sua missione ad altri, chi non chiama per formare alla missione, chi non mostra come si vive la missione nel regno, vivendo da regno di Dio, costui non è vero regno di Dio.</p>
<p>CERCATE LA GIUSTIZIA, CERCATE L’UMILTÀ (Sof 2.3; 3,12-13) La via della pace, della libertà, del benessere, della vera fratellanza, dell’amicizia sincera, della benedizione, della vita è nella ricerca della giustizia e dell’umiltà. La giustizia è piena realizzazione della Volontà di Dio manifestata nei suoi Comandamenti, rivelata nella sua Parola. L’umiltà è vedersi sempre creature dinanzi a Dio, cui è dovuta ogni obbedienza, nell’ascolto fedele di quanto Lui ha stabilito per noi. Chi cerca la giustizia e la pratica, chi vive in perenne umiltà sarà benedetto dal Signore e troverà in Lui sempre un rifugio sicuro. Quando invece si vive nell’ingiustizia, nella non osservanza della Legge del Signore non c’è alcun futuro per l’uomo, né sulla terra, né nell’eternità. L’ingiustizia è solo apportatrice di morte, mentre la giustizia è sempre fonte di vita. La superbia è l’origine e la causa di tutti i mali, mentre l’umiltà è il terreno fertile nel quale cresce ogni bene. Chi insegna la volontà di Dio all’uomo perché la osservi, lo ricolma di ogni vita. Dio è la vita e ogni vita è in Lui. Ci si pone fuori di Dio quando non si osserva la sua Legge, non si compie la sua Volontà.</p>
<p>CHI SI VANTA SI VANTI NEL SIGNORE (1Cor 1,26-31) Si vanta nel Signore chi vede Dio come origine, fonte, causa, sorgente di ogni bene. Dio è sorgente diretta, quando direttamente riversa la sua grazia su di noi, ma è anche sorgente indiretta, quando si serve della mediazione dei fratelli per aprire a noi le porte dei suoi tesori di grazia e di verità. Chi si vuole vantare nel Signore deve essere perennemente attento a scoprire per quale via giungono a Lui i tesori della grazia e della verità, accoglierli, ringraziandolo per tutto il bene che Lui opera indirettamente, per via mediata, verso di noi. Due sono i peccati gravi di superbia che uccidono ogni vita soprannaturale in seno alla comunità: non riconoscere che il bene che noi facciamo è per sola grazia di Dio e che Lui ci aiuta nel bene perché attraverso di noi vuole amare i suoi figli; ignorare, non accogliere, rinnegare, combattere, rifiutare, dileggiare, schernire, uccidere il bene che il Signore ci fa per mezzo dei fratelli. Chi non accoglie il bene che viene a noi per via indiretta, percorrerà sentieri di buio, di totale assenza di verità. Dio è nella mediazione. Chi rifiuta la mediazione, rifiuta Dio.</p>
<p>GLI SI AVVICINARONO I SUOI DISCEPOLI (Mt 5,1-12) Le Beatitudini sono l’espressione perfetta della volontà di Dio. Sono date a noi perché le viviamo in quella pienezza di verità, verso cui perennemente ci conduce lo Spirito Santo. Esse sono state date da Cristo Gesù con formulazione perfetta, santa, divina.  Generano vera vita eterna se ognuno le adatta al proprio cuore. Le forme che esse hanno assunto nel cuore degli altri non si addicono al nostro cuore, ma neanche le forme del nostro cuore si addicono ai nostri fratelli. Ognuno pertanto deve mettersi in preghiera e chiedere allo Spirito del Signore che sia Lui a creare la giusta forma nel nostro cuore affinché esse producano frutti di vita, santità, eternità, vera giustizia, carità, misericordia, pace. Dare forma personale alle beatitudini è certezza assoluta di santità. Nelle Beatitudini è contenuto tutto il Vangelo. L’uomo per mezzo di esse acquisisce una forma nuova, una essenza nuova, una struttura nuova, una modalità nuova. Tutto diviene nuovo in un uomo che dona forma personale alle Beatitudini e le vive sul modello di Cristo Gesù, perseverando in esse sino alla fine dei suoi giorni. Le Chiesa porta novità evangelica nel mondo se vive ed insegna a vivere le Beatitudini, altrimenti tutto fallisce.</p>
<p>LA TUA OSCURITÀ SARÀ COME IL MERIGGIO (Is 58,7-10) La carità è dono di sé. Dio ama l’uomo, all’uomo dona tutto se stesso. L’uomo ama Dio, si dona a Lui. Donandosi a Lui, deve necessariamente donarsi ai fratelli. Tutto ciò che si fa nei riguardi di Dio deve avere questo unico scopo: accrescere in noi il dono di noi stessi a Dio e ai fratelli. Il digiuno non può essere un’opera che finisce in noi stessi. Se uno vuole digiunare, questo digiuno deve aprirsi alla legge della carità, facendone uno strumento di più grande amore, misericordia, compassione, pietà verso i fratelli. Ci priviamo noi di qualche cosa, ma per amare, per soccorrere i deboli, i bisognosi, i poveri. Tutta la vita deve essere riempita di carità. Chi ama il Signore deve vivere per esercitare l’ufficio della carità per il bene degli uomini. Niente che è dell’uomo, è frutto dell’uomo. Tutto invece è dono della carità di Dio. L’uomo accoglie il dono che Dio gli ha donato e ne fa un dono d’amore per i suoi fratelli. È questa luce di amore, di carità che deve brillare nel mondo, da questa luce il mondo intero riconoscerà che siamo di Dio. È di Dio chi ama come Lui ama.</p>
<p>AD ANNUNZIARVI LA TESTIMONIANZA DI DIO (1Cor 2,1-5) La testimonianza di Dio è Gesù Crocifisso e Risorto. Gesù Crocifisso ci mostra quanto è grande l’amore di Dio per noi. Dio ci ha amati così tanto da donarci il suo Figlio diletto. Ce lo ha donato dall’alto della croce. In Gesù Risorto Dio attesta che ogni Sua Parola è vera, è Vangelo per noi. Risuscitandolo, il Signore Dio ha detto esplicitamente ad ogni uomo che solo Lui è il suo Messia, il suo Inviato. A Lui, Messia di Dio, dobbiamo ogni ascolto, ogni obbedienza. A Lui deve essere accordata ogni fiducia. Lui e solo Lui è il nostro Salvatore e Redentore. Perché questa testimonianza divina non fosse inquinata da pensieri umani, spesso assai dannosi quando si introducono nella Parola di Dio e nella sua santa rivelazione, Paolo ha deciso di annunziare semplicemente Cristo e questi Crocifisso. Lo annunzia però con tutta la potenza dello Spirito Santo, che penetra in un cuore e lo attrae al suo unico e solo Salvatore. Semplicità umana e potenza divina fanno la sana, giusta, santa predicazione. Quando alla nostra predicazione manca una di queste due note, essa è infruttuosa.</p>
<p>VOI SIETE IL SALE DELLA TERRA (Mt 5,13-16) Con il battesimo l’uomo è stato fatto in Cristo luce, sapienza, amore, carità, misericordia, perché in Lui è stato costituito partecipe della natura divina che è carità, luce, sapienza, vita. Divenuto per partecipazione ciò che Dio è per natura, l’uomo è essenzialmente modificato nel suo essere, cambiato nella sua essenza creata. Lui è rivestito di qualità divine proprio a motivo della sua partecipazione della natura divina. Poiché trasformato nella natura, lui deve produrre frutti secondo questa nuova essenza. Essendo luce, deve vivere come luce, deve illuminare il mondo perché questi veda che è possibile modificare la propria natura di peccato. È possibile perché il cristiano l’ha modificata e lui è uomo della stessa natura, non di una natura differente. Vedendo questo cambiamento, il mondo si pone in atteggiamento critico, si interroga, si chiede e sarà poi il cristiano a dargli risposta: produco frutti diversi perché la mia natura è diversa. È diversa perché Dio mi ha reso partecipe della sua. Il cristiano rende testimonianza al Signore, vivendo semplicemente secondo la verità che Dio ha creato in lui, quando lo ha generato da acqua e da Spirito Santo. Il mondo vede i frutti della nuova natura trapiantata nel cristiano e glorifica Dio.</p>
<p>NON MORIRETE AFFATTO (Gn 2,7-9; 3,1-7) Dio ha dato la vita all’uomo in un modo singolare: per conservarla in eterno dovrà sempre attingerla in Lui, nel suo Dio. Anche il modo di attingerla è unico: l’uomo non dovrà mangiare dell’albero della conoscenza del bene e del male. Questo albero è la volontà dell’uomo di rendersi autonomo da Dio nel decidere il bene e il male, che invece sono stabiliti in eterno dal Creatore dell’uomo. La tentazione ha un solo intento: portare l’uomo fuori del comandamento divino, facendolo così incorrere nella morte. L’uomo è chiamato alla fede. O crede che solo nella Parola del Signore vissuta nella sua interezza è la sua vita, oppure si lascerà sempre trascinare di tentazione in tentazione camminando di morte in morte fino alla morte eterna. Adamo cadde. Si scoprì nudo, limitato, povero, senza vita. È, questa scoperta della propria nullità, la prima grazia di Dio dopo il peccato dei Progenitori. La seconda grazia è la promessa del loro ritorno nella vita. Ora però che si sono resi autonomi da Dio, dovranno sperimentare tutta la potenza di morte che è contenuta nella non fede nella Divina Parola.</p>
<p>PER L’OBBEDIENZA DI UNO SOLO (Rm 5,12-19) Da Adamo ogni uomo ha ereditato la morte, frutto della sua disobbedienza. Per amore, compassione, divina carità, Dio ha stabilito per noi un Redentore, un Salvatore: Cristo Gesù. La sua obbedienza ha tanta potenza di grazia da giustificare, redimere, condonare ogni peccato, di tutti gli uomini, fino alla consumazione dei secoli. Come la morte è dalla disobbedienza di uno solo, così la vita è dall’obbedienza di uno solo. La differenza è però assai grande: un solo peccato ha generato la morte di tutti gli uomini. Una sola obbedienza deve condurre in vita tutti gli uomini che hanno peccato. Dove non c’è obbedienza alla Parola neanche c’è salvezza. Chi obbedisce alla Parola di Dio, diviene in Cristo uno strumento di salvezza per tutto il genere umano. Chi invece persevera nella disobbedienza trascina il mondo nella morte. Ogni disobbedienza aggrava il potere della morte in seno all’umanità. Ogni obbedienza invece aumenta la grazia della salvezza e molti uomini possono ritornare sulla via della vita, che è Cristo, in Cristo, con Cristo, per Cristo.</p>
<p>VATTENE, SATANA! (Mt 4,1-11) Grande è l’autorevolezza di Gesù dinanzi a satana; essa è fermezza nella fede e nella conoscenza della volontà del Padre suo. Gesù conosce il Padre, conosce la sua volontà. Conosce sia la volontà universale stabilita dalla Legge, che quella particolare che il Padre ha scritto per Lui. La sapienza di Cristo Gesù consiste proprio in questo: nell’essere Lui tutto dalla e nella volontà del Padre. Il diavolo Gli propone una via di morte. Lui ha fede nella Parola del Padre, sa che essa è l’unica fonte di vita e risponde con fermezza, risolutamente, energicamente. Lui vince satana per la sua sapienza e la sua fede forte, ferma, risoluta. Lui non dialoga con satana. Lui gli risponde sempre con la pienezza della Volontà del Padre manifestata nella Legge. La conoscenza e la fede sono l’arma vincente di Cristo. La fede che vince satana è solo quella riposta nella Parola del Padre secondo il significato che il Padre le ha dato in eterno e per sempre. Di ogni altra fede satana ride, perché sa che non è né dalla Parola, né dalla verità del Padre contenuta nella Parola. Ogni altra fede la favorisce e la incrementa. Di ogni altra fede si fa anche maestro e diffusore. Fa tutto questo perché sa che in questa altra fede è la rovina dell’uomo, la sua morte eterna.</p>
<p>FARÒ DI TE UN GRANDE POPOLO E TI BENEDIRÒ (Gn 12,1-4) La storia della salvezza è il cammino nella Parola di Dio di uomini scelti dallo stesso Dio attraverso i quali Lui vuole preparare la strada per la venuta tra noi del Redentore dell’umanità. Abramo è il primo di questa lunghissima serie. A Lui il Signore ha chiesto una fede quotidiana. Lui dovrà camminare ascoltando sempre la sua voce. Se Abramo vuole essere con Dio, deve dimenticare la Parola di ieri, perché quella da vivere è detta a lui oggi dal suo Signore. Oggi lui è chiamato ad uscire dalla sua terra, dalle sue relazioni. Oggi deve lasciare tutto. Oggi deve mettersi in cammino. L’unica relazione di chi cammina con Dio è quella di ascoltare la voce di Dio che lo chiama e gli indica la strada da percorrere. Abramo non ha certezze, non ha sicurezze, non ha niente. Ha solo una Parola che di volta in volta gli indica dov’è la vita per lui. Ed Abramo, fedele ascoltatore di Dio, sempre si mette in cammino per dare compimento alla Parola che il Signore gli ha comandato di compiere. Abramo è l’uomo senza progetti. Il suo progetto è uno solo: ascoltare sempre il Signore.</p>
<p>SECONDO IL SUO PROPOSITO E LA SUA GRAZIA (2Tm 1.8-10) Chi desidera far risplendere nel mondo la vita e l’immortalità, deve imitare Cristo Gesù. Deve consacrare la sua vita al Vangelo, vivendolo tutto, annunziandolo, ricordandolo, offrendo la vita per la sua causa, perseverando in questo dono anche nella più grande sofferenza. Quando un discepolo di Gesù annunzia il Vangelo secondo pienezza di verità, dal mondo è fustigato, lapidato, flagellato, sputato, deriso, contrastato, perseguitato, condannato, ucciso. Ma lui non si deve arrendere, deve perseverare sino alla fine, sapendo che da questa sofferenza, la morte viene vinta e lo splendore della vita e dell’immortalità che Cristo è venuto a portare sulla nostra terra continua a diffondersi nel mondo e attrarre molte anime nella verità. La fede da sola non basta al missionario di Cristo Gesù. Assieme alla fede deve alimentarsi quotidianamente della grazia di Gesù Signore. Fede e grazia lo rendono forte in ogni sofferenza, nel martirio per la causa del Vangelo. Se il missionario cade dalla fede o dalla grazia, la sua missione finisce. Da missionario di Cristo diviene e si fa missionario del mondo.</p>
<p>FU TRASFIGURATO DAVANTI A LORO (Mt 17,1-9) Fin da sempre Dio aveva parlato del Messia che Lui avrebbe inviato sulla terra per la nostra salvezza. Dalla sua Parola era annunziato però non con i tratti della gloria, del trionfo, del potere, bensì della sofferenza, dell’umiliazione, del rifiuto, della pecora muta dinanzi ai suoi tosatori, di ogni ingiustizia che si sarebbe abbattuta su di lui, nel segno dei chiodi, della crocifissione, delle trafitture. I segni del Messia erano inconfondibili: un castigato al posto nostro, in vece nostra. Da questo castigo, da questa umiliazione, dalla morte che ne sarebbe scaturita sarebbe nata la salvezza per tutto il genere umano. Gesù dice di sé queste cose e i suoi discepoli si scandalizzano. Per sostenerli nella vera fede, dinanzi a tre di loro, sul monte, si trasfigura. Mostra loro la sua divina essenza, tutta nascosta nella sua carne mortale. Manifesta anche l’eterna verità della sua missione. Lui deve andare a Gerusalemme. Deve compiere il sacrificio della sua morte. Il Padre viene in soccorso, in testimonianza e dice ai discepoli di ascoltare il suo Figlio diletto nel quale Lui si è compiaciuto. Ora che la fede è riportata nella sua verità, si può scendere dal monte e proseguire verso Gerusalemme, in attesa che il Figlio dell’uomo risusciti dai morti.</p>
<p>NE USCIRÀ ACQUA E IL POPOLO BERRÀ (Es 17,3-7) Chi cammina con il Signore ogni giorno sarà provato nella fede. È il Signore il Creatore della storia dell’uomo e Lui la storia la crea sempre dal nulla. O l’uomo ha questa fede, o non ne ha affatto. Dove tutto è impossibile all’uomo, tutto invece diviene possibile a Dio. Lui comanda e una nuova storia si compie per quanti si affidano a Lui e credono nella sua presenza in mezzo a loro. I figli di Israele avevano visto tanti segni in Egitto. Ogni segno era diverso dagli altri, ogni segno era nuovo per rapporto agli altri. Ora sono nel deserto. Non c’è acqua. Può il Signore creare l’acqua nel deserto per tutto un popolo? Ha questa potenza il loro Dio? Dinanzi alla sete, loro si perdono nella fede. Dubitano del loro Signore. Anche Mosè vede se stesso e non vede l’onnipotenza del suo Dio. Il Signore però è misericordioso e pietoso e dona ancora una volta un segno del suo amore e della sua onnipotenza. Egli fa scaturire l’acqua dalla roccia, per attestare che è solo opera sua. Ora si può riprendere il cammino, fino alla prossima nuova storia, la prossima prova, la prossima caduta dalla fede.</p>
<p>MENTRE ERAVAMO ANCORA PECCATORI (Rm 5,1-2.5-8) Mentre eravamo sommersi dalla nostra iniquità e miseria spirituale, mentre vivevamo da empi, ingiusti, iniqui, idolatri, schiavi del peccato, Cristo Gesù, il Figlio Unigenito del Padre, al tempo stabilito muore per noi. Se Cristo Gesù muore per i suoi nemici, è segno che il suo amore non ha limiti verso di noi. Deve per questo nascere in ogni cuore la speranza, la fiducia, la certezza che Dio ama l’uomo e lo amerà sempre, sempre però che l’uomo voglia lasciarsi avvolgere da questo amore che rinnova, rigenera, risana, dona pace. Chi viene rinnovato dall’amore di Dio deve dare anche lui la vita a Dio per la salvezza degli empi, dei peccatori, di quanti non conoscono il Signore. Nasce un nuovo modo di rapportarsi con il peccato. Chi si è lasciato amare da Dio, chi perennemente vive in questo amore, deve anche lui morire per gli empi, per i peccatori, perché il suo amore e quello di Dio sono ormai un solo ed unico amore. Un solo amore, una sola offerta, una sola morte, un solo sacrificio. Chi non muore per gli empi, ancora non è divenuto un solo amore in Cristo Gesù.</p>
<p>CHI BEVE DELL’ACQUA CHE IO GLI DARÒ (Gv 4, 5-42) L’acqua che Gesù dona è il suo Santo Spirito. Lo dona versandolo dal suo corpo trafitto sulla croce in una maniera così sovrabbondante che ognuno può dissetarsi per tutti i giorni della sua vita senza che un altro abbia a riceverne di meno. Lo Spirito Santo è dato tutto a tutti fino alla consumazione dei secoli. Quando l’uomo si disseta, immergendosi nello Spirito di Dio, il suo cuore trova pace. Non manca più di nulla. Ha tutto perché ha Dio che è il suo tutto. L’uomo ha solo sete di Dio, perché Dio è l’unica aspirazione naturale dell’uomo; tutte le altre non sono della natura, sono del peccato che ha corrotto la natura umana. Messa l’acqua di Dio nel cuore dell’uomo, questo viene guarito, risanato, cambiato, da cuore di pietra lo Spirito Santo lo fa cuore di carne. Quando il cuore è di carne, perde ogni sete per le cose di questo mondo, la sua unica sete è quella di raggiungere il Signore e goderlo per tutta l’eternità. Chi vuole togliere ogni sete deve credere in ogni parola di Gesù, deve accostarsi alla croce di Cristo, a questa divina fontana e da essa deve attingere l’acqua dello Spirito Santo che a sua volta lo farà divenire vera sorgente di acqua per mezzo della quale dovrà, come Cristo, dissetare i suoi fratelli sparsi per il mondo.</p>
<p>L’UOMO GUARDA L’APPARENZA (1Sam 16,1.4.6-7.10-13) Dell’uomo, Dio è luce di verità, amore, conoscenza, saggezza, consiglio, fortezza, intelligenza, sano e santo discernimento, operatività nel compimento di ogni giustizia. Questa luce è data a chi umilmente la cerca, la invoca con preghiera costante. Questa luce però è data sempre a coloro che devono realizzare ogni disegno di Dio in ordine alla salvezza. Samuele è profeta del Signore. Deve consacrare un nuovo re di Israele. Iesse gli presenta tutti i figli che erano con lui e Samuele si lascia attrarre dall’imponenza dell’aspetto di uno di essi. Ma il Signore gli dice di passare oltre. L’uomo guarda le apparenze, Dio invece è osservatore del cuore dell’uomo. Per natura l’uomo non vede a causa del peccato; è cieco. Ma Dio viene in suo aiuto, gli dona la luce dei suoi occhi e lui vede secondo verità ogni cosa. Dio è la luce e solo in lui la si deve attingere. Anche chi dona la luce di Dio deve sempre cercarla in Dio. Anche chi è preposto a donare la luce di Dio, deve sempre ricordarsi che lui non è fonte di luce. Se vuole dare la luce deve chiederla al Signore per sé e per gli altri.</p>
<p>NON PARTECIPATE ALLE OPERE INFRUTTUOSE DELLE TENEBRE (Ef 5,8-14) Per grazia l’uomo lascia le tenebre, diviene luce in Cristo Gesù. Se è luce, deve vivere sempre da figlio della luce; deve distaccarsi da tutte le opere delle tenebre, che oltre ad essere infruttuose, perché non producono alcun frutto di vita eterna, sono anche dannose perché precipitano chi le compie in un baratro di morte che avrà come suo epilogo la morte eterna. Non solo, deve anche prendere posizione pubblica contro le opere del male: non commettendole mai, restando sempre lontano da esse, respingendole e rifiutando ogni proposta cattiva, manifestando con la parola la sua avversione, la sua contrarietà, il suo disgusto. Il cristiano è chiamato a scegliere la luce con le parole e con le opere, dicendo e facendo solo il bene, condannando il male senza reticenze, apertamente, senza paura. Sempre il cristiano deve manifestare che lui è figlio della luce e che non appartiene alle tenebre, neanche con il silenzio. La complicità con il male è sempre peccato, sia che avvenga con le opere, sia con le parole, sia con il silenzio che è vera omissione nella testimonianza della fede.</p>
<p>VIDE UN UOMO CIECO DALLA NASCITA (Gv 9,1-41) Gesù non solo è la luce del mondo, la luce vera; dalla sua luce ogni altra luce nasce, si diffonde. Senza di Lui nessuna luce vera potrà mai illuminare gli uomini, perché nessuna altra luce vera esiste. O ci lasciamo illuminare da Lui, divenendo luce dalla sua luce, luce nella sua luce, luce per diffondere la sua luce, oppure siamo condannati a rimanere per sempre nelle tenebre. Gesù è venuto per guarire l’uomo. Tutti sono invitati ad accogliere la sua luce. È questa una grazia che solo Dio può donare e la dona per amore. È Gesù che si accosta al cieco. È Lui che gli offre la guarigione, ma è il cieco che deve accogliere la grazia, obbedendo alla Parola di Gesù. Senza obbedienza non c’è guarigione. Il cieco nato obbedisce, si lava, riacquista la vista. Non basta però essere guariti per potersi dire figli della luce. Si è veri figli della luce quando si fa la professione di retta fede in Cristo Gesù unica vera luce che deve illuminare ogni uomo. Siamo luce in lui, quando dopo averlo riconosciuto come la fonte della nostra luce, diveniamo anche noi portatori della sua luce in questo mondo, quando come Gesù facciamo l’offerta della luce, prevenendo la stessa richiesta dell’uomo con l’offerta della luce eterna in Cristo Gesù. </p>
<p>ECCO, IO APRO I VOSTRI SEPOLCRI (Ez 37, 12-14) Il popolo del Signore sta vivendo un tempo di lutto, di morte, sta perdendo ogni consistenza fisica, spirituale, morale. Ezechiele lo vede simile ad una moltitudine di ossa sparse per una valle immensa. Possono queste ossa ritornare a vivere? Possono rivestirsi di pelle e di nervi e ricomporre l’uomo? Possono, ma non da se stesse, non per se stesse. Possono se viene invocato su di loro lo Spirito del Signore. Chi deve chiamare lo Spirito è il profeta del Dio vivente. L’uomo provoca la morte; l’uomo deve divenire portatore di vita e lo diviene se dona, invocandolo, lo Spirito del Signore che è Spirito di verità, giustizia, pace, obbedienza, ascolto della Parola del Signore. L’uomo diviene così salvatore dell’uomo. L’uomo invoca per l’uomo lo Spirito Santo perché sia Lui a portare vita dove c’è ombra di morte. Questo compito profetico è oggi della Chiesa: spetta a Lei e ad ogni suo figlio chiamare lo Spirito del Signore perché venga e ridoni vita a tutti coloro che sono schiavi della morte. È grande il compito della Chiesa. Per essa e solo per essa la vita ritorna sulla nostra terra.</p>
<p>DARÀ VITA ANCHE AI VOSTRI CORPI MORTALI (Rm 8,8-11) Il corpo dell’uomo è morto: quando è privo di ogni vita soprannaturale, perché segue la concupiscenza, si abbandona al vizio, regna in esso ogni imperfezione morale; quando non vive di Dio e per Lui, secondo la verità e la giustizia che discendono dal Cielo. Il corpo dell’uomo morto è in tutto simile a quello di Gesù posto nella tomba, con una differenza: quello di Gesù, corpo santissimo, era in una tomba di pietra, scavata nella roccia, quello dell’uomo è in una tomba di peccato, scavata nella disobbedienza. Come il corpo di Cristo Gesù, anche quello dell’uomo potrà uscire dalla tomba del peccato solo per l’azione di grazia dello Spirito Santo, che conferisce all’uomo anche l’obbedienza di Gesù Signore. Lo Spirito viene dato perché operi nell’uomo lo stesso amore, la stessa divina carità, la stessa obbedienza, la più perfetta comunione nella verità e nella grazia di Cristo Gesù. Tutto questo avviene nel sacramento del Battesimo. Si realizza se ogni giorno il cristiano si impegna a vivere camminando secondo lo Spirito, in obbedienza al suo Signore e Dio, nella Legge Nuova delle Beatitudini.</p>
<p>LAZZARO, VIENI FUORI! (Gv 11,1-45) La morte di Lazzaro deve accreditare Gesù nella sua relazione con il Padre. Ogni uomo, dinanzi a questo miracolo, dovrà credere che Gesù è con il Padre e il Padre è con Gesù. Tutti dovranno avere una sola fede: credere nel Padre credendo anche in Gesù; credere in Gesù credendo nel Padre. Gesù è la gloria del Padre nella sua Persona, nella sua missione, nella sua opera, nella sua Parola, nella sua vita. Quanto egli fa, deve suscitare la fede in Dio che lo ha inviato, ma anche in Lui inviato dal Padre. Una sola fede deve avvolgere il Padre e Gesù, Cristo e le sue opere. Come non si può separare Cristo dalle opere, la Persona dalla missione, così non si può separare la missione di Cristo, la Parola di Cristo da Colui che lo ha inviato e chi lo ha inviato è Dio, l’unico e solo Dio. Il Dio di Abramo, dei Profeti, del Popolo dell’Alleanza è il Dio di Gesù Cristo e oggi opera per mezzo di Lui. Chiamando Lazzaro ad uscire dal sepolcro, Gesù si manifesta e si rivela come Colui che Dio ha mandato per essere la risurrezione del mondo: oggi e nell’ultimo giorno. Oggi, risuscitando ogni uomo alla vita della verità e della grazia; nell’ultimo giorno, chiamandolo a ricomporsi nella sua persona umana distrutta dal peccato e dalla morte.</p>
<p>IO NON HO OPPOSTO RESISTENZA (Is 50, 4-7) L’uomo che pensa secondo la carne ha solo pensieri di superbia e cerca sempre il modo come essere sopra gli altri, come dominarli e vincerli. Chi vuole camminare con questo pensiero di carne, vedrà sempre l’uomo come un nemico, un rivale. Il pensiero di Dio invece è diverso: vuole che l’uomo sia servo, solo servo. Solo così potrà amare i fratelli; solo mettendosi all’ultimo posto li potrà servire. Gesù è venuto a chiamare ogni uomo ad abbandonare la superbia, a liberarsi da questo peccato che porta nel mondo solo morte. Per insegnare che la morte si vince in un solo modo: subendola per amore, per obbedienza, per rimanere nella verità, Gesù non ha opposto alcuna resistenza all’uomo superbo, invidioso, orgoglioso, che non ha voluto liberarsi dei suoi pensieri di carne. Si è lasciato uccidere per non uccidere; si è lasciato porre all’ultimo posto per manifestare a tutti che solo in questo modo è possibile portare vita sulla terra. Solo dall’ultimo posto, accettato per amore, e l’ultimo posto è la croce subita nell’umiltà, è possibile non essere contro nessun uomo.</p>
<p>PER QUESTO DIO LO HA ESALTATO (Fil 2,6-11) Cristo Gesù si sottopose al peccato dell’uomo che si manifestò contro di Lui come potere, arroganza, superbia, invidia, gelosia, ignoranza, indecisione, scelta sbagliata, irragionevolezza, mancanza di verità, assenza di giustizia, negazione di retto e sano giudizio, crudeltà, ingiuria, disprezzo, violenza gratuita e arbitraria, condanna ad una morte ignominiosa, crocifissione, sputi e insulti, flagelli e corona di spine, dileggio e scherno, per insegnare ad ogni uomo che il peccato si può togliere dal mondo solo prendendolo sulle proprie spalle, per portarlo alla morte nel nostro corpo. E così Cristo Gesù crocifiggendo il suo corpo, nel suo corpo che era divenuto carcere di ogni male del mondo, egli crocifigge il peccato per sempre. Poi il corpo è risorto, ma senza il peccato, ma anche senza più alcuna possibilità che il peccato possa impadronirsi di esso. È questa la vita cristiana: la crocifissione del peccato nel nostro corpo. Il peccato però si può crocifiggere in un solo modo: restando noi sempre nella più perfetta e più alta santità di pensieri, sentimenti, opere, parole.</p>
<p>CHI DEI DUE VOLETE CHE VI RILASCI? (Mt  26,14-27-66) Nella passione di Cristo l’uomo è chiamato a scegliere: se vuole essere come Cristo, servo di Dio per porsi a servizio dei fratelli, oppure come Barabba, brigante e assassino, uomo contro l’uomo, uccisore dei suoi fratelli; uomo che decide chi deve essere eliminato e chi deve vivere. Ognuno nella sua vita personale e comunitaria deve decidere se vuole essere uomo che subisce ogni ingiustizia ma rimanendo nell’amore, nel servizio, nella verità, nella grande carità; oppure uomo che si oppone ad ogni ingiustizia distruggendo colui che a suo giudizio è causa di ingiustizia e di ogni sopruso. Assai spesso si decide di essere uomini secondo Barabba, scegliendo quest’uomo come propria immagine. Chi è ad immagine di Cristo è da crocifiggere, perché non ritenuto la sua vera immagine di uomo. La storia ogni giorno è posta dinanzi a questa scelta: o Gesù, o Barabba. Chi sceglie Gesù si avvia verso la croce. Chi sceglie Barabba non potrà essere che il carnefice. Chi sceglie di essere come Cristo subisce la morte che è vita eterna. Chi sceglie di essere come Barabba, sceglie di dare la morte per la vita, ma la vita che lui genera altro non è che morte eterna. Cristiano è chi ha scelto Cristo e la sua morte che sono vita eterna.</p>
<p>LA PIETRA ERA STATA RIBALTATA DAL SEPOLCRO (Domenica di Pasqua – Risurrezione del Signore)</p>
<p>EGLI È IL GIUDICE DEI VIVI E DEI MORTI (At 10,34.37-43) “Cristo Gesù, consacrato da Dio in Spirito Santo e potenza, passò sulla nostra terra beneficando e risanando tutti coloro che stavano sotto il potere del Diavolo, perché Dio era con Lui. I Giudei lo hanno ucciso, facendolo crocifiggere. Dio però lo ha risuscitato”. Con queste parole cariche di rivelazione Pietro annunzia a Cornelio il mistero della salvezza, aggiungendo che gli Apostoli non solo attestano la risurrezione quali testimoni privilegiati, scelti da Dio; a loro il Signore ha anche “ordinato di annunziare al popolo e di attestare che Gesù è giudice dei vivi e dei morti”. Domani tutti dobbiamo presentarci al suo cospetto per essere da Lui giudicati. Chiunque crede in Lui ottiene la remissione dei peccati per mezzo del Suo nome. Cristo Gesù è il solo nome nel quale è stabilito che possiamo essere salvati; in Lui è la remissione e il perdono dei peccati. Chi vuole togliere il peccato del mondo, chi vuole mondarsi dal male e preservarsi da esso lo può solo in Cristo, per Cristo, con Cristo. Questo mistero può essere creduto solo sul fondamento della testimonianza apostolica.</p>
<p>LA VOSTRA VITA È ORMAI NASCOSTA CON CRISTO IN DIO (Col 3,1-4) San Paolo ha conosciuto Cristo nella gloria della risurrezione che ha abbagliato i suoi occhi e ha trasformato la sua vita, facendola risorgere dalle tenebre del peccato, dell’ignoranza, della confusione, dell’ambiguità, della non retta conoscenza di Dio. Lui annunzia Cristo risorto ma partendo dalla risurrezione avvenuta nella sua carne, nella sua vita, sempre ad opera del Cristo Crocifisso e  Risorto da lui incontrato sulla via di Damasco. Ogni discepolo di Gesù deve essere testimone della risurrezione di Cristo Gesù. Lo potrà essere allo stesso modo di Paolo: da risorto, nuovo, cambiato, morto per sempre al peccato, per sempre risorto a vita nuova. Chi non si lascia seppellire nella morte di Cristo, mai potrà vivere da risorto assieme a Lui. Questo vuole dire Paolo quando afferma che la nostra vita è ormai nascosta con Cristo in Dio e che noi siamo morti. Siamo morti al peccato, siamo risorti a vita nuova. Poiché questa è solo opera del Risorto, noi con forza possiamo proclamare al mondo la risurrezione del Signore, testimoniando la sua verità con i frutti prodotti nella nostra carne.</p>
<p>NON AVEVANO ANCORA COMPRESO LA SCRITTURA (Gv 20,1-9) Dio parla, ma l’uomo stenta a comprenderlo. Sovente trasforma anche la sua parola, spesso l’annulla, la elude, la cambia, la modifica, ad essa aggiunge e toglie a suo piacimento, la interpreta anche male. Da sempre il Signore aveva preannunziato non solo la morte del Figlio suo, ma anche la risurrezione. Senza, fuori, contro la Parola mai ci potrà essere vera, perfetta, esatta comprensione del mistero che avvolge Gesù Signore. Chi estrapola Cristo dalla Parola, lo uccide, lo crocifigge nuovamente. Cristo è nella Parola, è lì che bisogna cercarlo, se lo si vuole trovare secondo verità. Cristo è anche per la Parola. La Parola dobbiamo dare al mondo intero se vogliamo che esso conosca Cristo nella pienezza del suo mistero. Cristo attende ogni uomo per offrirgli la sua risurrezione come dono. Cristo Gesù è vivo, lo possiamo affermare solo se non ci rifiutiamo di credere ad ogni sua Parola. La via della Parola è per tutti quei cristiani che non hanno fatto né l’esperienza di Paolo, né quella di Pietro. La Parola tutta intera è la via della vera, perfetta, giusta e santa testimonianza a Gesù Signore. È dalla Parola che nasce la fede. La Parola però va annunziata e ricordata in tutta la sua interezza di contenuto e di verità.</p>
<p>CON LETIZIA E SEMPLICITÀ DI CUORE (At 2,42-47) La vita della prima comunità cristiana è costituita da quattro elementi basilari, fondamentali, essenziali: “I fratelli erano assidui nell’ascoltare l’insegnamento degli apostoli e nell’unione fraterna, nella frazione del pane e nelle preghiere”. Quando questi quattro elementi sono l’essenza stessa della vita di una comunità, viene prodotto un frutto che attesta la presenza vera di Cristo in essa. Questo frutto è la letizia e la semplicità del cuore. La letizia è la non dipendenza da tutte le cose del mondo; la semplicità è l’uso vero di ogni cosa. Il fatto che oggi di tutto ci si lamenta, per niente si è contenti, di tutto se ne fa una guerra, le cose non si usano per quello che valgono in sé, è il segno che Cristo non è in noi e il nostro cuore cerca, ma, non trovando l’oggetto della sua verità, si rivolge alla falsità. La falsità genera solo morte. Ogni ribellione del cuore, della mente, della volontà, della stessa anima attesta l’assenza viva di Cristo in noi. Anche il nostro corpo sente la mancanza di Cristo e per questo soffre ed esprime la sofferenza nella tristezza e nella complicazione di tutto ciò che l’uomo fa.</p>
<p>VOI LO AMATE, PUR SENZA AVERLO VISTO (1Pt 1,3-9) Perché nasca la fede in un cuore sono necessarie due cose: la Parola e la testimonianza. La Parola ci annunzia la verità, la testimonianza ci mostra la verità della Parola annunziata. La Parola annunziata è vera perché si è compiuta interamente in colui che l’annunzia. Se la verità si sente, ma non si vede, nessuno mai la potrà accogliere come Parola di vita eterna, di rinnovamento e di ricostituzione della vera umanità dell’uomo. Chi riceve la Parola, oltre che accoglierla nel suo cuore, deve far sì che diventi in Lui vera testimonianza ed è vera testimonianza quando si trasforma in vita, quando viene realizzata in ogni sua parte. Il cristiano evangelizza se dice la Parola e la mostra compiuta nella sua vita; se il suo non è semplicemente un dire, bensì è un dire e un mostrare insieme, contemporaneamente: mentre si dice si testimonia; mentre si testimonia si dice. Se una delle due azioni è carente, o imperfetta, la vera fede mai potrà sorgere in altri cuori. Non sorge perché non si applica la buona regola che deve sempre accompagnare il dono della Parola.</p>
<p>NON ESSERE PIÙ INCREDULO MA CREDENTE (Gv 20, 19-31) A Tommaso non basta la testimonianza degli Apostoli, suoi amici, per credere e neanche la visione del Cristo Risorto. Lui avrebbe creduto solo se avesse toccato il Maestro, mettendo le sue dita al posto dei chiodi. Gesù riappare otto giorni dopo e dice a Tommaso la verità che dovrà d’ora in poi essere l’unica regola per la fede nel suo mistero. In Lui non si crederà più per un fatto fisico, visibile, si crederà per la testimonianza di quanti già credono in Lui. Chi crede in Lui deve avere tanta affabilità, tanta dolcezza, mitezza ed umiltà, da rendersi strumento credibile perché tutto il mondo giunga alla fede. “Beati quelli che pur non avendo visto crederanno”. In questa frase c’è il cammino della Chiesa fino alla consumazione del mondo. Da questo istante la fede si può fondare sulla Parola e sulla testimonianza, sull’annunzio e sulla trasformazione dell’annunzio in vita. È per questa via singolare, di Parola annunziata ed incarnata, detta e realizzata, che si dovrà pervenire alla fede in Cristo Gesù. La Parola di Gesù realizzata interamente in chi l’annunzia è la via di oggi e di sempre, di ieri e di domani perché quanti sono di buona volontà, accolgano la Parola e a loro volta la trasformino in vita per divenire nuovo seme di salvezza per ogni uomo.</p>
<p>DIO LO HA RISUSCITATO E NOI TUTTI NE SIAMO TESTIMONI (At 2,14.22-33) Con la risurrezione di Gesù cambia la storia dell’umanità, perché cambia la Parola che deve guidarla. Da questo istante l’unica Parola che fa vera la storia di ogni uomo è quella di Cristo Gesù. Solo Lui è stato accreditato da Dio, risuscitandolo dalla morte, liberandolo dalla corruzione del sepolcro, sciogliendolo dai lacci degli inferi. Solo Lui ci insegna qual è la via unica da percorrere se si vuole entrare nella vita vera, abbandonando ogni apparenza ingannatrice di vita per possedere la vita eterna che discende da Dio. La vita vera, quella eterna, che nessuno ci potrà mai rapire, è la vita che matura sull’albero della Parola di Gesù. Su questo albero ognuno si deve lasciare inchiodare, deve divenire con esso una sola vita, che è vita nella morte, nel sacrificio di sé, nella rinunzia al proprio essere, alla propria esistenza. La vita eterna è quella che viene da Dio e Dio l’ha posta tutta nella Parola di Cristo Gesù. Dio si fa garante di questa Parola, risuscitando Colui che questa Parola ha vissuto lasciandosi inchiodare per essa sulla croce.</p>
<p>CON IL SANGUE PREZIOSO DI CRISTO (1Pt 1,17-21) San Pietro sa quanto è difficile perseverare nella Parola di Dio. Lui conosce tutte le insidie poste sul cammino del discepolo di Gesù, perché si stanchi, desista, ritorni nella vita di peccato di un tempo, si immerga nuovamente nell’idolatria. Perché questo non avvenga, lui si premura di fargli conoscere due verità. Dio è il giudice di ogni azione fatta dall’uomo mentre è nel suo corpo; giudice imparziale, che giudica senza riguardi personali. Di tutto ciò che uno fa, dice, pensa, vuole, opera domani dovrà rendere conto. L’altra verità è questa: se Cristo ha versato il suo sangue per la nostra redenzione eterna, vuol dire che la salvezza della nostra anima è preziosa ai suoi occhi. Ora se Dio si è lasciato crocifiggere per noi, noi non dobbiamo forse lasciarsi crocifiggere per noi stessi, andando incontro al martirio per avere la vita eterna? Se la nostra anima vale la morte di Dio, deve anche valere la nostra morte. Tanto vale la salvezza eterna della nostra anima. Questa fede deve animare il cristiano, se vuole raggiungere il Paradiso, nella perfetta configurazione con Gesù Signore .</p>
<p>QUANDO CI SPIEGAVA LE SCRITTURE (Lc 24,13-35) I discepoli di Emmaus confessano una grande verità: la forza che racchiude in sé la Parola di Dio quando viene spiegata con amore, saggezza, divina intelligenza e sapienza, quando da essa si coglie il pensiero di Dio, la sua volontà, la sua legge. Quando la Parola di Dio è spiegata per dare al cuore la pienezza della rivelazione, questa spiegazione porta pace, gioia, infonde coraggio, crea speranza, libera dall’angustia e dalla delusione, immette nel cuore un germe di vita nuova che dona significato all’intera esistenza. Nel Vangelo appare la differenza tra Gesù e gli scribi. Questi erano dichiarati dal popolo incapaci di far vibrare i loro cuori. Gesù invece accendeva un fuoco vivo, una speranza nuova, una vita divina. Lui li ricolmava di verità e la verità rende liberi, perché scioglie il cuore dalle sue falsità, ambiguità, stoltezze, ogni altro errore sull’uomo e su Dio. Cristo Gesù spiegando le Scritture apriva orizzonti di vita nei cuori di chi lo ascoltava, faceva sorgere in essi la speranza. I discepoli di Emmaus erano delusi e tristi perché privi della vera Parola di Dio e del suo autentico significato. Cristo Gesù mette nel cuore la verità della Scrittura ed esso si infiamma. Nasce la speranza. La Speranza si fa missione.</p>
<p>QUANTI NE CHIAMERÀ IL SIGNORE DIO NOSTRO (At 2,14.36-41) Chi attrae, chi chiama, chi convoca per la salvezza è il Signore. È Lui che dall’alto dei cieli infonde la grazia e predispone un cuore perché accolga la Parola e la viva. A noi tutti spetta il compito di dare la Parola, sempre, ad ogni uomo, andando dove il Signore ci manda per portare questo seme di vita eterna, necessario perché Lui effonda la grazia. La salvezza di un’anima è un vero mistero che ha la sua verità nella volontà di Dio che chiama ed invia. Molta salvezza non si compie perché manca l’uomo che dona la Parola. Quest’uomo manca, perché non vive da fedele collaboratore di Dio, amministratore saggio dei suoi misteri, pensando che Dio da solo è tutto in ordine alla salvezza. Chi deve dare la Parola è obbligato a lasciarsi muovere sempre dalla volontà di Dio. Non c’è salvezza se non dall’incontro della volontà di Dio con la volontà dell’uomo. Questo deve farci comprendere che non solo la salvezza è un mistero, è mistero anche l’apostolato e come mistero bisogna viverlo: sempre dipendente dalla divina volontà. </p>
<p>A QUESTO INFATTI SIETE STATI CHIAMATI (1Pt 2,20-25) Il cristiano è chiamato ad essere in tutto conforme a Cristo Gesù, l’Agnello innocente, immacolato, senza colpa, giusto, santo, che viene condotto al macello; la Pecora muta dinanzi ai suoi tosatori; il Giusto nell’ingiustizia; il Santo nel peccato; il Vero nella falsità; la Misericordia nelle minacce; il Perdono nelle accuse; il Silenzio nel frastuono; la Preghiera negli insulti; la Pace sulla croce; Colui che non subisce tutta questa sofferenza che lo annienta per se stesso, la subisce, la vive in vece nostra. Santo deve essere il discepolo di Gesù, santo della stessa santità di Cristo, sapendo però che molta sofferenza lui la deve offrire in sconto e in remissione dei suoi peccati. Una sola vita, un solo corpo, una sola chiamata, una sola croce. È la vocazione del cristiano perché essa è la via per la redenzione del mondo, la sua salvezza eterna. Salva il mondo chi si offre al Padre perché ne faccia uno strumento di redenzione. In questa offerta il Padre lo dona per la salvezza del mondo. Il valore del cristiano è la sua sofferenza offerta a Dio per la  redenzione dei suoi fratelli.</p>
<p>FUGGIRANNO VIA DA LUI (Gv 10,1-10) Gesù è la porta del recinto delle pecore. È la porta perché del Padre Lui è voce, carità, Parola, salvezza. Chi vuole pascere le pecore lo può fare in un solo modo: donando Cristo, ma passando attraverso di Lui, divenendo una cosa sola con Lui. Le pecore conoscono una sola voce: quella di Cristo Signore. Le altre voci non le conoscono e fuggono via, non si fidano, si allontanano. Se qualcuno vuole porsi a servizio delle pecore deve mettere ogni impegno di santità, verità, giustizia, carità per divenire voce di Cristo Gesù.  Ma nessuno può divenire voce di Cristo, se non diviene una cosa sola con Cristo, che è una cosa sola con il Padre. Questa unità deve essere sempre cercata, bramata da chi vuole essere in Cristo pastore nell’ovile del Padre. La verità del pastore è il suo essere una cosa sola con Cristo. Se questo non avviene, non si è veri pastori. Le pecore lo vedono e fuggono, se ne vanno. Loro non si lasciano condurre da chi non è con Cristo una cosa sola, perché loro conoscono solo la voce di Cristo Gesù. Il vero problema non è delle pecore, ma del pastore. Se lui diviene una cosa sola con Cristo nella verità e nella grazia, le pecore lo ascoltano; se lui si separa da Cristo, anche le pecore si separeranno da Lui.</p>
<p>ALLA PREGHIERA E AL MINISTERO DELLA PAROLA (At 6,-17) Nella Chiesa di Dio ognuno è chiamato a svolgere la missione ricevuta, non un’altra. Ognuno deve porre ogni attenzione a non cadere nella tentazione di fare cose che Dio non ha stabilito per lui. Oggi è tentato Pietro e con Lui tutto il Collegio Apostolico. La tentazione vuole che essi si occupino di problemi sociali, di cibo e nutrimento, di assistenza per le vedove che venivano trascurate nella distribuzione quotidiana. Pietro non si lascia tentare. Proclama con fermezza la volontà di Dio, la giustizia che deve regolare la vita all’interno della comunità cristiana. Gli Apostoli si devono occupare del ministero della Parola, perché questa raggiunga il cuore di ogni uomo. Loro devono attendere anche alla preghiera, al culto, al dono dello Spirito Santo. È giusto che la distribuzione venga fatta da altri. Vengano presentati altri e a costoro sarà dato incarico e ministero di fare questo. È facile cadere in tentazione. Chi vi cade, priva la Chiesa di un ministero essenziale, crea in essa un disordine spirituale, la impoverisce di un dono di grazia e la rende inabile nella sua missione.</p>
<p>PER UN SACERDOZIO SANTO (1Pt 2,4-9) Per essere pietre vive dell’edificio spirituale, che è il corpo di Cristo, i cristiani devono perennemente attendere alla loro santificazione, esercitando un sacerdozio santo. L’esercizio del sacerdozio di Cristo è l’offerta della sua vita in remissione dei peccati; il versamento del Suo sangue per la nuova ed eterna alleanza; il dono della Sua volontà al Padre per la redenzione del mondo. In Cristo l’esercizio del sacerdozio è l’offerta di tutto Se stesso. Il cristiano, in Cristo, quale membro vivo del Suo corpo, compie l’unico sacerdozio di Cristo, ma anche in Cristo, con Cristo, per Cristo. Nel corpo di Cristo ognuno offre se stesso al Padre per la santificazione e per la redenzione dei suoi fratelli. Il peccato del mondo viene espiato per l’esercizio di questo sacerdozio, per l’offerta di questo sacrificio che ogni cristiano è chiamato ad offrire. Questo sacerdozio si vive compiendo l’obbedienza del nostro rinnegamento alla volontà di Dio sino alla fine; si consuma anche attraverso il martirio, dono del nostro corpo al Signore, offerto come olocausto per la remissione dei peccati.</p>
<p>IO SONO NEL PADRE E IL PADRE È IN ME (Gv 14,1-12) Gesù è nel Padre e il Padre è in Gesù. Tra Gesù e il Padre si vive questa perfetta comunione. Gesù è nel Padre perché il suo cuore è nel Padre. Il Padre è in Gesù perché il cuore del Padre è tutto nel cuore del Figlio. La volontà di Cristo è tutta nella volontà del Padre e la volontà del Padre è tutta nella volontà di Cristo. C’è tra il Padre e il Figlio una perfetta corrispondenza di volontà: il Figlio vive di volontà del Padre, di essa si nutre, essa è il suo cibo quotidiano. Poiché vive di volontà del Padre, tutta la Parola del Padre è in Lui. Attraverso Lui il Padre parla la sua Parola, compie le sue opere. Le opere di Cristo sono del Padre. La Parola di Cristo è del Padre. In ogni istante, attimo, ora, per sempre, Cristo è del Padre nei pensieri, nella volontà, nel cuore, nei sentimenti. Nel Suo corpo Cristo è tutto del Padre. Niente è di Cristo, perché tutto Cristo è del Padre. Se il cristiano vuole compiere l’opera di Cristo, che è opera del Padre; se vuole proferire le Parole di Cristo, che sono Parole del Padre, non deve fare altro che donarsi totalmente a Cristo, rinnegarsi a causa della Parola, compiendola tutta e sempre. L’efficacia di redenzione del cristiano è in questo suo rinnegamento, consegna, sacrificio, olocausto, obbedienza perfetta.</p>
<p>PERCHÉ RICEVESSERO LO SPIRITO SANTO (At 8,5-8.14-17) La Chiesa vive se è alimentata di Spirito Santo. Chi può dare lo Spirito sono gli Apostoli. È questo il nutrimento spirituale che loro dovranno sempre donare. È questa una delle missioni che il Signore ha conferito loro. Dare lo Spirito Santo ad una persona è darle la grazia perenne di poter vivere sempre in perfetta comunione di verità, di carità, di santità con Dio e con gli uomini. È grande il ministero apostolico, da esso dipende ogni altro ministero nella Chiesa di Dio. Senza di esso non c’è vera Chiesa di Cristo, perché la comunità, anche se si riunisce nel suo nome, non ha la potestà di conferire lo Spirito Santo, che è il principio soprannaturale di ogni azione di grazia e di santità che si compie nel corpo di Cristo. La Chiesa vive se tutti i suoi figli sono ripieni di Spirito Santo, perché solo per mezzo dello Spirito si può compiere la missione personale, sia per ministero ordinato che non ordinato. Chiedere lo Spirito Santo agli Apostoli è dovere di ogni cristiano. Preparare i cristiani a ricevere con frutto lo Spirito Santo, è compito di chi nella Chiesa è investito del ministero della Parola.</p>
<p>ADORATE IL SIGNORE, CRISTO, NEI VOSTRI CUORI (1Pt 3,15-18) Il cristiano rende testimonianza della verità di Cristo con la Parola del Vangelo. Dove non c’è conoscenza della Parola, neanche c’è rendimento di vera testimonianza. È questa carenza una delle maggiori cause della mancata adorazione di Cristo non solo da  parte dei cristiani, ma del mondo intero. Il mondo non è convinto della verità di Cristo, perché il cristiano è ignorante nella Parola. Lui che è stato fatto una cosa sola in Cristo, non è divenuto una sola Parola in Cristo. La suprema testimonianza è il martirio, l’offerta della vita del corpo per non  rinnegare Cristo, non tradirlo, non separarsi da Lui, cadendo nel peccato dell’idolatria, o dell’abbandono della fede per avere salva la vita del corpo. Il cristiano si sottomette al martirio, versa il proprio sangue, in questo versamento è il coronamento della sua testimonianza, è la perfezione della sua adorazione. Lui riconosce Cristo – ed è questa la vera e perfetta adorazione – come il suo unico e solo Dio, cui è dovuta la sua vita. Dall’adorazione vera del cristiano nasce sempre altra fede, altra adorazione.</p>
<p>IO SONO NEL PADRE E VOI IN ME E IO IN VOI (Gv 14,15-21) Il mistero di Dio è unità e comunione. È unità e comunione in seno alla Santissima Trinità. Le tre Persone divine non solo sussistono nell’unica natura eterna, ma anche vivono di perfetta comunione. È mistero di unità e comunione in Cristo. Le due nature, quella umana e quella divina, vivono di perfetta comunione nella sola Persona Eterna del Verbo di Dio, Persona preesistente alla stessa incarnazione, Persona eterna che si incarna e che si fa uomo nel seno della Vergine Maria. È mistero di unità e di comunione della natura umana con il Verbo e, nel Verbo, con il Padre e lo Spirito Santo. In Cristo la volontà umana e quella divina vivono di sola obbedienza al Padre, nella verità e nella santità dello Spirito Santo. Cristo Gesù vive per essere della volontà del Padre, per questo il Padre è in Lui e Lui nel Padre. Questa unità e comunione Cristo vuole che regni anche tra Lui e i suoi discepoli. Se regna tra Lui e i suoi discepoli, regna anche tra i discepoli e il Padre. Questa comunione ed unità se viene realizzata con Cristo Gesù, viene anche realizzata con i discepoli tra di loro. Questo avviene se si è una cosa sola con Cristo. Si è una cosa sola con Cristo, se si diviene una cosa sola con la sua Volontà, rivelata nella sua Parola.</p>
<p>MI SARETE TESTIMONI (At 1,1-11). La testimonianza è racconto fedele di ciò che si è visto, toccato, udito. Gesù in questa opera di perenne ricordo non ha lasciato soli i discepoli. Ha dato loro il suo Santo Spirito che è presenza eterna, visione senza tempo, ricordo attuale, come se avvenisse in questo istante, di tutto ciò che Lui fece ed insegnò. Lo Spirito Santo opererà in loro il ricordo sempre fedele, puro, imparziale, giusto, vero, senza intromissioni di elementi che non appartengono alla storia di Cristo Gesù. Perché lo Spirito Santo possa operare questo ricordo ha bisogno che il discepolo viva lui per primo tutta la Parola. Vivendola lui tutta intera, la mostra al mondo. Il ricordo vero è quello che avviene per ostensione della Parola, in tutto come ha fatto Cristo Gesù che la ricordava mostrandola tutta compiuta nel suo corpo, nella sua vita. L’altro vede, tocca, ascolta la Parola che si fa anche voce. Toccare, vedere, udire sono un’unica azione del ricordo dello Spirito del Signore. Se una sola di queste modalità manca, manca semplicemente il ricordo; ciò che si annunzia non è vero ricordo fatto nello Spirito di Dio.</p>
<p>A CAPO DELLA CHIESA, LA QUALE È IL SUO CORPO (Ef 1,17-23) Cristo Gesù è nel Cielo, ma è anche sulla terra. Contrariamente a quanto si potrebbe pensare, anche sulla nostra terra vive di una presenza visibile. Lui è in mezzo a noi nella visibilità del suo corpo, che è la Chiesa. La Chiesa è vero corpo di Cristo, se vero corpo ed è visibile, anche Cristo è visibile. Gesù è il Verbo Unigenito del Padre che si è fatto carne nel seno della Vergine Maria. Lui è Dio, ma nascosto nella carne. La gente non vedeva la sua divinità, vedeva la sua umanità. E tuttavia Lui manifestava Dio, rivelava il Padre, lo rendeva visibile. Tutto questo avveniva per la sua obbedienza. Lui obbediva al Padre e il Padre per mezzo suo compiva le sue opere, diceva la Sua Parola. Così deve essere per la Chiesa, che è corpo di Cristo. Quando un membro della Chiesa compie la sua perfetta obbedienza a Cristo, perché vive tutta la sua Parola, questi mostra Cristo presente in questo mondo. Lo mostra visibile perché compie le Sue opere, dice la sua Parola. Quando Cristo è reso visibile, è anche reso credibile. La fede nasce dalla visibilità di Cristo nel Cristiano, nella Chiesa.</p>
<p>ANDATE E AMMAESTRATE TUTTE LE NAZIONI (Mt 28,19-20) L’obbligo di ogni discepolo del Signore di andare e ammaestrare tutte le nazioni nasce dalla verità che solo Cristo è il Salvatore dell’uomo e nessun altro. Se la salvezza non solo è da Cristo, ma anche in Cristo, con Cristo, per Cristo, è necessario che Cristo sia annunziato, ma anche donato. La salvezza è dal corpo di Cristo, ma anche nel corpo  e per il corpo di Cristo che è la Chiesa. Gli apostoli devono andare e ammaestrare tutte le nazioni, battezzandole nel nome del Padre e del Figlio e dello Spirito Santo. È nel battesimo che si realizza la salvezza per ogni uomo. Ma nessuna salvezza potrà realizzarsi efficacemente se non per mezzo della Parola. La Parola ascoltata, vissuta, annunziata è il vero compimento della salvezza. Questa verità oggi è in crisi, perché la verità su Cristo è in crisi. Se non abbiamo bisogno di essere in Cristo e con Cristo, nella comunità dei credenti in Lui per essere salvi, se già la grazia sua ci ha redenti e giustificati, neanche c’è più bisogno di missione. Siamo tutti salvi indipendentemente dalla nostra appartenenza sacramentale a Cristo Gesù. Questa è la vera crisi della fede. Questa crisi bisogna superare, se si vuole riprendere con vigore la missione presso ogni uomo, in tutti i popoli.</p>
<p>LINGUE COME DI FUOCO CHE SI DIVIDEVANO (At 2,1-11) Lo Spirito Santo, che è uno ed indivisibile, si posa sui discepoli e su quanti sono riuniti in preghiera sotto forma di lingue come di fuoco. Fa anche sentire la sua forza irresistibile come rombo di vento che si abbatte gagliardo. Perché lo Spirito Santo diventi nella Chiesa questo vento gagliardo che soffia ed abbatte ogni alterigia di peccato, superbia, vanagloria, arroganza, tracotanza, vanità, ogni altro vizio, è necessario che le fiamme di fuoco che partendo dalla sua unità si sono divise, vengano ricomposte in unità attraverso la comunione di tutti i discepoli del Signore. Ognuno pertanto nella storia, fino alla consumazione dei secoli, è chiamato ad unire la sua fiamma di carità, verità, fede, speranza, grazia, alla fiamma di quanti sono credenti in Cristo Gesù. Quando si crea questa comunione, quando ognuno mette nella storia il peso della sua verità e della sua grazia, questa fiamma diviene forte, irresistibile, invincibile. Nessuna potenza di peccato la potrà spegnere, nessun uragano di male la potrà fermare. Nella comunione tutto diviene indistruttibile, invincibile.</p>
<p>PER FORMARE UN SOLO CORPO (1Cor 12,3-7.12-13) Non c’è il corpo di Cristo e la Chiesa, ma c’è la Chiesa che è il corpo di Cristo e il corpo di Cristo che è la Chiesa. Questa unità non è una unità sommatoria, bensì vitale, costitutiva, essenziale. La vita degli uni è dalla vita degli altri; senza gli altri non c’è vita per noi e senza di noi la vita degli altri viene privata del nostro insopprimibile apporto. Senza di noi la vita degli altri è nella sofferenza, perché viene a mancare loro quella grazia e quella verità che sono state volute da Dio come alimento della loro grazia e della loro verità. Se non entriamo nella verità di questa unità, ci porremo sempre dinanzi all’altro in modo non sano, non giusto, non vero. Vedremo sempre l’altro come uno che non è indispensabile alla nostra vita. L’altro non è per aiutarci in qualche cosa. L’altro il Signore ce lo ha dato per farci vivere. L’altro è come la terra per un pianta, come l’acqua per la terra,  come il sole per l’acqua. Senza il sole non c’è acqua. Senza l’acqua la terra è arida. Senza la terra inumidita l’albero secca, perché non può trarre dalla terra gli elementi che lo fanno crescere e fruttificare.</p>
<p>COME IL PADRE HA MANDATO ME (Gv 20,19-23) La missione cristiana ha il suo fondamento nella Volontà del Padre che vuole la salvezza di ogni uomo. Essa ha la sua fonte di grazia e di verità in Cristo Gesù. Anche la sua modalità unica di svolgimento è solo in Lui. Per quanti sono corpo di Cristo, la loro missione attesta che è possibile incarnare il Vangelo in ogni cultura, in ogni tempo, in ogni luogo. Ma costoro non sono fonte di missione, perché fonte unica di verità e di salvezza è Cristo Gesù, ma nel suo corpo, per il suo corpo, con il suo corpo. Gesù visse la missione rendendo testimonianza alla verità del Padre suo. Se i discepoli devono svolgere la missione alla maniera di Cristo Gesù, per  loro è necessario prima di ogni cosa che si lascino ricolmare di Spirito Santo. È Lui che ci mette sempre in comunione perfetta con la volontà del Padre. È Lui che ci dona la forza di perseverare sino alla morte e alla morte di croce. La missione cristiana altro non è se non portare nel mondo, nelle coscienze, nei cuori, la verità del Padre nostro celeste e la verità è una sola: la nuova essenza che è nata in noi nelle acque del battesimo.  Fare la missione sulla modalità di Cristo è dire al mondo ciò che Dio ha fatto di noi, perché lo ha fatto, come lo ha fatto, come lo può fare in ogni altro uomo.</p>
<p>IL SIGNORE È IL SIGNORE (Es 34,4-6.8-9) Dalla verità di Dio nasce la verità dell’uomo. Ogni più piccola falsità che si introduce in Dio si ripercuoterà come falsità sull’uomo. Dal vero Dio è la vita, dal falso dio è la morte. Nel deserto Aronne costruisce per il suo popolo un falso dio e il popolo divenne falso. Si abbandonò al peccato e alla sfrenatezza. È in questo frangente che Dio si rivela nella sua Signoria su ogni uomo. Il Signore è il Signore e nessun altro. Non c’è altro Dio per l’uomo se non il Signore. Se il Signore è il Signore, Lui deve essere ascoltato, obbedito, amato, servito; non può essere tradito, rinnegato, abbandonato, sostituito. Non possono loro pretendere di vivere, cambiando il Signore della loro vita. Senza il Signore c’è la morte. Il Signore però non vuole la morte del peccatore, vuole che si converta e viva e per questo lo educa ad entrare nella più perfetta obbedienza alla sua Parola. Se l’uomo non si convertirà, per lui ci sarà la morte sulla terra e nell’eternità. Lui è misericordioso, ma anche lento all’ira. È lento perché attende sempre che il peccatore ritorni a Lui con cuore pentito.</p>
<p>LA COMUNIONE DELLO SPIRITO SANTO (2Cor 13,11-13) Dio Padre è fonte, principio, origine di tutto ciò che esiste nel tempo e nell’eternità. Dall’amore del Padre nell’eternità viene generato il Figlio Unigenito. Questa è l’essenza del Figlio di Dio: Lui è sempre dall’Amore eterno del Padre e questo Amore divino Lui lo riversa sull’umanità intera come grazia, verità, sangue, acqua, sacramento di vita eterna. Tutto l’amore del Padre è in Lui e per Lui. Tutto è dato a noi come grazia della sua umanità, come frutto della sua passione, morte, risurrezione, ascensione gloriosa al Cielo. La nostra vita è da Cristo e per Cristo, in Lui e con Lui. La grazia eterna e divina che il Figlio ci dona è lo Spirito Santo, che è Comunione eterna, perfettissima, santissima tra il Padre e il Figlio. Lo Spirito Santo è la Persona eterna che procede dal Padre e dal Figlio. Cristo Gesù ci dona così la grazia di vivere la stessa comunione che vive Lui con il Padre nello Spirito Santo. Entrando in questa eterna Comunione, noi siamo capaci di ricevere tutto Dio e il suo amore, ma anche di dare a Dio tutto noi stessi e il nostro amore.</p>
<p>NEL NOME DELL’UNIGENITO FIGLIO DI DIO (Gv 3,16-18) L’eresia è piaga sottile, invisibile, silenziosa. Essa distrugge l’opera di Cristo Gesù servendosi proprio di coloro che si dicono assertori della verità della salvezza. Ci sono delle eresie evidenti che fanno paura e contro queste si prende posizione, scalzandole dalle fondamenta, dimostrando la loro falsità. Ce ne sono altre che non fanno paura, perché accondiscendenti, suadenti, appetibili, desiderabili. La più distruttrice di tutte è quella che proclama la sola misericordia, contro la Parola di Gesù che annunzia non solo il giusto giudizio di Dio, ma anche la condanna eterna per quanti hanno rifiutato di credere nel nome dell’unigenito Figlio di Dio. Dal momento che il Vangelo è predicato secondo le rette regole del sano annunzio e l’uomo si rifiuta di credere, costui è condannato dalla Parola che ha ascoltato. È condannato perché non si è convertito ad essa, non ha lasciato le opere infruttuose delle tenebre per entrare nella luce della verità di Cristo Gesù. È Gesù Signore il dono di salvezza che il Padre ha fatto al mondo intero. Chi lo accoglie entra nella vita; chi lo rifiuta, chi si rifiuta di credere rimane nelle tenebre, resta nella sua morte. La sua scelta di rimanere senza Cristo lo condannerà in eterno.</p>
<p>TI HA NUTRITO DI MANNA SCONOSCIUTA AI TUOI PADRI (Dt 8,2-3.14-16) La vita dell’uomo è dalla e nella Parola di Dio. Quando l’uomo esce da essa, entra nella parola della creatura e per lui c’è solo la morte. Il Signore, Padre amorevole, ricco di compassione e di misericordia, di accondiscendenza eterna e di bontà infinita, avvisa l’uomo sul pericolo che incombe su di lui nel caso decidesse di porsi fuori della sua Parola: si incamminerebbe su una via di sicura perdizione. La stoltezza dell’uomo vede la morte che lo avvolge ogni qualvolta si pone fuori della Parola e anziché ritornare in essa, va alla ricerca di altre parole umane che lui reputa di scienza e di sapienza, accelerando così il processo della sua distruzione. Nel deserto non c’era alcuna possibilità di vita. Eppure il popolo in quel luogo non è morto, anzi è vissuto per lunghissimo tempo, perché ha imparato ad ascoltare la Parola di Dio. Mentre nella Terra Promessa, luogo di vita, dove scorre latte e miele, il popolo è uscito dalla Parola di Dio ed è subito entrato nella morte. La manna è segno della vita che Dio dona in un luogo senza vita affinché ognuno impari a rimanere nella sua Parola.</p>
<p>TUTTI PARTECIPIAMO DELL’UNICO PANE (1Cor 10,16-17) L’unità dei discepoli di Gesù è dell’anima, dello spirito, del corpo; è fisica e spirituale insieme. Mangiando l’Eucaristia noi siamo fatti con Lui un solo corpo, siamo il suo corpo. Non c’è il corpo di Cristo e quello del cristiano; c’è il corpo di Cristo che è il corpo di tutti i cristiani. Se il discepolo è il corpo di Cristo, anche lui si deve consegnare, dare, farsi olocausto, sacrificio d’amore per l’umanità intera. Niente che è nel cristiano è sua proprietà. Tutto è proprietà del corpo di Cristo, perché tutto è già stato donato al corpo di Cristo, con il quale si è una cosa sola. Se tutto è del corpo di Cristo, è giusto che tutto si metta in comunione a beneficio dei fratelli. Nel corpo di Cristo non ci può essere uno che è sazio e l’altro che ha fame, l’uno che è vestito e l’altro che è nudo, l’uno che è ben riscaldato e l’altro che muore di freddo. La fede nell’Eucaristia deve cambiare tutte le nostre relazioni sociali. Per ogni relazione sociale non vissuta secondo verità è segno che noi abbiamo mangiato, o mangiamo falsamente l’Eucaristia, che è la suprema scuola della socialità cristiana.</p>
<p>COLUI CHE MANGIA DI ME VIVRÀ PER ME (Gv 6,51-58) Gesù è vero Pane di vita eterna. Chi lo mangia entra nella vita; chi lo rifiuta, lo disprezza, lo mangia falsamente o indegnamente, chi lo mangia come un pane ordinario, costui è già nella morte, perché privo del solo alimento vero che dona vita eterna all’anima e al corpo. Non si può vincere il male in noi e fuori di noi, se non mangiando santamente, in pienezza di fede e di carità, il Pane vivo disceso dal Cielo. Nell’Eucaristia ci è data la più grande delle grazie: quella di poter vivere senza peccato. Possiamo essere puri, casti, santi, giusti, temperanti, obbedienti, perfetti in ogni opera buona, se crediamo che ogni santità è dal corpo di Cristo e se lo si mangia per raggiungere la perfezione nell’imitazione di Cristo Gesù: vivere cioè per il Signore secondo la Parola del Vangelo. La nostra vita è da Cristo. Si mangia Cristo per vivere di Cristo. Si mangia l’Eucaristia per divenire nel mondo Eucaristia, sacrificio, oblazione, olocausto di salvezza a favore del mondo intero. La verità dell’Eucaristia sta proprio in questo: nella nostra liberazione da ogni peccato, anche veniale e invisibile a sensibilità di coscienza delicata. Chi mangia l’Eucaristia e pecca, di sicuro non mangia in pienezza di fede e di carità il Pane della vita.</p>
<p>VOGLIO L’AMORE E NON IL SACRIFICIO (Os 6,3-6) L’osservanza di ogni giustizia è sentinella infallibile che grida la verità della nostra fede. L’amore verso il prossimo è il segno visibile del nostro amore invisibile per il nostro Dio. Ama Dio chi ama il prossimo. Chi non ama il prossimo non ama Dio perché non osserva i Suoi comandamenti. Offrire al Signore un animale in sacrificio e poi uccidere un uomo perché lo si sfrutta, lo si schiavizza, lo si riduce in miseria, lo si priva del necessario sostentamento, lo si strozza perché lo si rapina di ciò che è suo, è questa vera falsità della nostra fede. Presentarsi dinanzi al Signore con una ricca offerta, frutto di estorsione, furto, usura, angherie varie, salari non pagati secondo giustizia, sfruttamento, dolo, inganno, consiglio interessato, volontà altrui sedotta al proprio interesse, è questa vera ambiguità del nostro culto. Dio vuole solo l’osservanza dei Suoi Comandamenti, l’obbedienza alla Sua Legge. Conosce Dio chi ama il fratello. Chi non ama il fratello non ha conosciuto Dio e il culto che gli si rende è vano. Dio non lo gradisce, perché Lui aborrisce ogni culto fondato sull’ingiustizia.</p>
<p>SPERANDO CONTRO OGNI SPERANZA (Rm 4,18-25) Il vero dramma della nostra fede è quella sottile e abilissima sostituzione di volontà. Si priva Dio della Sua volontà, al suo posto si mette la nostra, facendola passare per volontà di Dio. Quando si arriva a questa sostituzione di volontà, la fede che si professa è avvolta da ogni stoltezza, falsità, errore, inganno, menzogna. Abramo è il padre della fede perché ha creduto al Signore, sperando contro ogni speranza. Dio gli ha chiesto l’unico figlio che aveva e lui, senza esitare, riponendo ogni speranza nel Signore, si avvia per sacrificare a Dio la speranza riposta nel figlio. Abramo è padre della fede perché ha saputo cambiare l’oggetto della sua speranza. Prima era Dio la sua speranza, l’unica speranza; era l’ascolto della Sua voce. Abramo viveva per ascoltare la voce del Signore. Poi, con la nascita di Isacco, speranza di Abramo era divenuta il figlio. In Isacco Abramo vedeva realizzate tutte le sue attese. Ora il figlio è il suo tutto. Dio riporta ogni cosa nella sua verità. Nulla può essere nostra speranza di ciò che è nell’uomo e attorno a lui. Solo Dio è la speranza dell’uomo, sempre.</p>
<p>INSIEME AI PUBBLICANI E AI PECCATORI (Mt 9,9-13) Gesù insegna la volontà del Padre non solo con la Parola annunziata in pienezza di verità, ma anche compiendo gesti significativi, di vera rottura con la mentalità aberrante dei farisei che avevano distrutto la verità di Dio, annullandola, trasformandola, sostituendola col pensiero di uomini. Per il fariseo ipocrita la santità consisteva nel separarsi dal peccatore, condannandolo e additandolo perché fosse disprezzato e rigettato dal mondo intero. Per Cristo Gesù la santità è invece accoglienza del peccatore, misericordia e pietà verso di lui, aiuto e sostegno, conforto e amore, invito alla conversione, mano tesa pronta a sollevarlo dalla sua povertà spirituale per riportarlo nella ricchezza della grazia e della verità di Dio.  Per Cristo Gesù la santità è dono della propria volontà a Dio che si manifesta pienamente non nel condannare chi ha peccato, ma nel manifestargli la ricchezza dell’amore del Padre, sempre pronto a riceverlo nella Sua Casa. Questa verità Gesù l’ha tradotta in gesti concreti, in vita quotidiana. È questa la forza della nostra fede: il saper trasformare sempre, in ogni situazione la Parola di Dio in opera di amore e di carità. È questa la religione gradita al Signore. È questo il culto santo che Lui cerca.</p>
<p>UN REGNO DI SACERDOTI E UNA NAZIONE SANTA (Es 19,2-6) Il Signore viene in mezzo a noi per costituire ognuno di noi strumento di salvezza per il mondo intero. Chi si incontra con il Signore e non diviene strumento di verità, di giustizia, di misericordia, di santità, dimostra semplicemente o che non ha incontrato il Signore, oppure che ha falsato il Suo Messaggio, ha trasformato la Sua Parola. Il popolo di Israele era stato chiamato per essere un regno di sacerdoti in mezzo a tutti i popoli, una nazione santa tra le gente pagana. Ogni altro uomo, solo vedendo la loro santità, si sarebbe dovuto lasciare attrarre e conquistare al vero ed unico Dio. Invece fallirono miseramente la loro missione a causa di una chiusura in schemi rituali non santi, nei quali avevano fatto consistere tutta la verità del loro rapporto con il Signore. Regno sacerdotale, nazione santa si diventa in un solo modo: mettendo in pratica ogni Parola pronunziata da Dio. Quando la fede si distacca dalla Parola, essa non dona più vita al mondo. Si entra in un pensiero di tenebra, si diventa tenebra con le tenebre ed errore con l’errore.</p>
<p>CRISTO MORÌ PER GLI EMPI NEL TEMPO STABILITO (Rm 5,6-11) Dio è venuto sulla nostra terra per salvare noi che eravamo empi, peccatori. La salvezza che Cristo Gesù ci dona è la sua stessa vita, offerta in sacrificio, in espiazione dei nostri misfatti, per la nostra redenzione eterna.  Se in Cristo non offriamo anche noi la nostra vita a Dio, mai potremo dare salvezza al mondo, mai potremo operare la conversione di un solo cuore. Chi vuole donare la salvezza deve imitare in tutto Cristo Gesù, deve darla donandosi, offrendosi, deve dare Cristo il Salvatore e il Redentore dell’umanità, facendosi in Cristo redenzione, giustificazione, sapienza, verità, sacrificio, oblazione, immolazione. Tutto questo deve farlo il cristiano non per gli amici di Dio, ma per i nemici del Signore, che sono anche i nemici dell’uomo. Come Cristo Gesù ha fatto sì che la sua umanità fosse la via per portare la salvezza e questa via passò per la crocifissione della sua carne, così è anche per il cristiano: se vuole portare salvezza deve anche lui far sì che la sua carne prenda la via della croce, che è immolazione e sacrificio di se stesso per il mondo intero.</p>
<p>DOPO AVERLI COSÌ ISTRUITI (Mt 9,36-10,8) Gesù manda i suoi apostoli a predicare la buona novella alle pecore perdute della casa di Israele. È una missione limitata nel tempo e nelle modalità. Essa deve manifestare loro in che cosa consisterà domani il ministero che dovranno esercitare per l’edificazione del regno di Dio sulla nostra terra. Le modalità della missione e i contenuti mai si possono svolgere in autonomia da Cristo Gesù. Poiché la missione è di Cristo, è Lui che stabilisce modi, forme, contenuti, modalità, tempi, luoghi. È Lui che la guida, dirigendola ed orientandola. È Lui che forma i missionari, perché nessuna improvvisazione venga operata. Il male di sempre è uno solo: la sostituzione della forma, delle modalità, dei contenuti di Cristo con il nostro pensiero, le nostre idee, le nostre scelte operative. Ogni sostituzione di Cristo in ordine al compimento della missione significa esporre se stessi alla vanità e ogni opera alla inefficacia. Ogni alterazione della forma e dei contenuti di Cristo fa sì che nessun frutto spirituale si colga mai dal nostro lavoro. Chi vuole produrre frutti di vera vita eterna dovrà essere perennemente in ascolto di Cristo, radicato in Lui. La missione è obbedienza alla Sua volontà e si compie nel Suo corpo, con il Suo corpo, per il Suo corpo.</p>
<p>CANTATE INNI AL SIGNORE (Ger 20,10-13) Il profeta è l’uomo della verità in un mondo di falsità quasi universale; dell’unicità di Dio in un popolo che essendo caduto nell’idolatria, adora una molteplicità di falsi dei; dell’onnipotenza di Dio tra gente che confida solo in se stessa, nella sua forza, nei suoi ragionamenti, nelle sue decisioni. Il profeta è l’uomo sul quale si abbattono falsità, menzogne, minacce, calunnie, maldicenze, ogni ingiuria ed opposizione, al fine di accusarlo, imprigionarlo, schiacciarlo, condannarlo, toglierlo di mezzo. Tutti coloro che sono nemici tra di loro si coalizzano per darsi forza a vicenda nel combattimento contro di lui. Questa immane forza dovrebbe prevalere contro il profeta. Invece con lui c’è il Signore, l’Onnipotente, l’Invincibile; c’è il Creatore del cielo e della terra, c’è semplicemente il vero Dio che lo libera, lo salva, lo conferma profeta nel suo popolo. L’invincibilità del profeta attesta la sua verità, il suo essere da Dio. Nessuno può combattere Dio e vincerlo. Per questo Geremia invita a cantare inni al Signore: “perché ha liberato la vita del povero dalle mani dei malfattori”.</p>
<p>IL DONO DI GRAZIA NON È COME LA CADUTA (Rm 5,12-15) San Paolo è il cantore della grandezza infinita della grazia che Dio ci ha donato in Cristo Gesù. Essa possiede tanta potenza di salvezza da redimere tutto il genere umano. Essa lava, monda, purifica, rinnova, santifica ogni uomo. La grazia che Dio ci dona in Cristo Gesù è più potente del peccato di Adamo. Dalla disobbedienza del primo uomo si sono moltiplicate le colpe. Tutto il mondo è nella disobbedienza. Cristo Gesù offre la sua grazia ad ogni persona, a tutte le persone, singolarmente. La sua grazia è infinitamente più potente; è forza divina che riporta in vita tutti coloro che hanno peccato, peccano, peccheranno. Nessuno può più pensare di giustificare il suo stato di peccato, o di vizio,  adducendo il pretesto della loro tenacia e invincibilità. Ognuno deve invece credere che la grazia di Dio è più forte del suo peccato, qualunque esso sia. Il peccato si può vincere perché la grazia di Dio è offerta e donata. Essa viene elargita a tutti, ad ogni uomo, senza riserve da parte di Dio. Chi vuole, può vivere in pienezza di obbedienza, proprio in virtù della grazia di Cristo Gesù.</p>
<p>VOI VALETE PIÙ DI MOLTI PASSERI (Mt 10,26-33) Ogni discepolo di Gesù è mandato nel mondo quale messaggero di verità, di grazia per chiamare alla conversione e alla fede al Vangelo. Inviandoli, Gesù annunzia loro la verità che devono sempre custodire nel cuore: il mondo si rivolterà contro e vorrà anche ucciderli, al fine di impedire loro di annunziare, ricordare, proclamare, testimoniare, confessare la Parola della Salvezza. Loro però non dovranno avere paura del mondo. Si dovranno affidare totalmente al Padre e se il Padre permette che la loro vita venga sacrificata come oblazione pura e monda sulla Parola che essi annunziano, loro devono lasciarsi sacrificare dal mondo. Altra cosa che non dovranno mai pensare è questa: credere che il Vangelo si possa vivere nel segreto, nel nascondimento, nelle tane, negli antri, in luoghi isolati dal mondo. Il Vangelo si vive in mezzo agli uomini, si annunzia e si testimonia pubblicamente. Ogni discepolo di Gesù si deve ricordare che deve sempre avere il coraggio di riconoscere Cristo dinanzi ad ogni uomo. Chi non confessa Cristo Gesù pubblicamente, neanche da Gesù sarà riconosciuto davanti al Padre suo che è nei cieli. Se Cristo non lo riconosce, per lui è la fine, perché è la perdizione eterna.</p>
<p>IO SO CHE È UN UOMO DI DIO (2Re 4,8-11.14-16) Dio manda i suoi profeti in mezzo al mondo come dono di vita, verità, redenzione, salvezza. Dio li invia per offrire ad ogni uomo la straordinaria grandezza della sua grazia che si riversa su tutti coloro che li accolgono nella fede e anche li aiutano per uno svolgimento santo della loro missione. Quando tra il profeta e le persone cui è mandato c’è scambio di doni, chi riceve di più è colui che dona al profeta, che a sua volta gli dona in cambio il dono di Dio che è infinitamente più grande, più elevato, più eccelso. Il dono di Dio è divino e trasforma interamente la vita di una persona. Eliseo aveva lasciato tutto. Si era posto al servizio del Signore, andava di luogo in luogo a ricordare e ad annunziare la Parola di Dio. Una donna ebbe compassione di lui. Per lui fece costruire una cameretta, arredandola dell’essenziale. Così gli offrì un luogo di rifugio, riposo, ristoro, silenzio. Questa donna non aveva figli. Dio la ricompensa offrendole un figlio come dono. Glielo offre per mezzo della parola del suo profeta. È verità: la ricompensa di Dio è semplicemente divina.</p>
<p>CONSIDERATEVI MORTI AL PECCATO (Rm 6,3-4.8-11) Il cristiano in Cristo è divenuto una creatura nuova; nelle acque del battesimo è stato sepolto l’uomo vecchio; da quelle acque è nato l’uomo nuovo. Questa novità è creazione in lui di una vita santa. Questa santità, generazione da Dio, che è partecipazione della natura divina, è stata affidata alla volontà dell’uomo, alla sua fede, alla sua obbedienza. Questa nuova vita deve crescere nutrendosi di Parola di Cristo Gesù. L’uomo, cadendo nel peccato, ha perso la capacità di poter sottoporre la vita alla sua volontà. È questa la morte più grande che il peccato genera nell’uomo. Con Cristo l’uomo ritorna in una maniera ancora più mirabile e più eccelsa nel dono della vita. Ma ancora una volta questa vita è posta interamente nelle sue mani. Lui deve considerarsi ora morto veramente al peccato. Deve pensarsi vivente in Cristo Gesù. O il cristiano crede che la vita nuova è affidata interamente alla sua fede nella Parola di Cristo Gesù, e in questa Parola la farà crescere ogni giorno, oppure rifarà ciò che ha fatto Adamo, consegnerà nuovamente la sua vita alla falsità ed è la sua fine.</p>
<p>CHI AMA IL PADRE E LA MADRE PIÙ DI ME (Mt 10,37-42) Chi sceglie Cristo, deve sceglierlo a costo anche di perdere gli affetti più cari. Neanche l’amore verso il padre, la madre, la figlia, il figlio, la sorella, il fratello deve essere considerato, o ponderato nella scelta di Cristo. Neanche l’amore per la propria vita vale l’amore di Cristo Gesù. L’amore per Cristo è il solo amore che deve governare la nostra scelta. Porre altri amori accanto a quello di Cristo è dichiarare l’amore per Cristo simile agli altri, o uno dei tanti amori possibili per il cristiano. Anche la perdita della vita deve essere pensata, voluta come condizione primaria per poter essere di Cristo Gesù sino alla fine. Se uno tiene alla propria vita, prima o poi rinnegherà Cristo, o non lo confesserà, o dirà di non conoscerlo, o si vergognerà di Lui. Tutto ciò che il discepolo di Gesù avrà perduto sulla terra, lo ritroverà nel Regno dei cieli, ma in maniera vera, santa, perfetta, eterna. Per un istante ha rinunziato a tutto, per l’eternità riceverà tutto, perché riceverà il suo Dio che è tutto per lui e in Dio ogni altra cosa, ogni altra persona da lui lasciate per causa di Cristo Gesù. Il Verbo della vita chiede ai suoi discepoli di operare una scelta: perdere l’oggi per l’eternità, perdere tutto per avere il Tutto, perdere se stessi per essere eternamente se stessi in Dio.</p>
<p>ANNUNZIERÀ LA PACE ALLE GENTI (Zc 9,9-10) È difficile comprendere il pensiero di Dio; un abisso lo separa da quello dell’uomo. Chi permette di superare questo abisso, è lo Spirito Santo; è Lui che ci mette in comunione con la divina volontà, per accoglierla e viverla pienamente. Il Messia di Dio viene annunziato come un Re. Ma non sarà un Re alla maniera di questo mondo. Sarà invece un Re alla maniera di Dio. Sarà un Re di pace, misericordia, compassione, giustizia non per un uomo o per una classe di uomini, ma per ogni uomo, di ogni lingua, popolo, nazione, tribù. Sarà un Re che attirerà a sé ogni uomo. Non li governerà con la potenza delle armi; li guiderà invece con la dolcezza del suo amore infinito. Lui non viene per mettere l’uomo contro l’uomo. Viene per far sì che ogni uomo diventi amico e fratello di ogni altro, senza che nessuno venga escluso. È questo il pensiero di Dio che il suo Messia dovrà realizzare. È questo il pensiero che l’uomo non ha voluto comprendere neanche dopo la risurrezione di Cristo Gesù dai morti. Questo pensiero si può accogliere solo con la potenza dello Spirito Santo dentro di noi.</p>
<p>FATE MORIRE LE OPERE DEL CORPO (Rm 8,9.11-13) Sono opere del corpo tutte quelle che noi compiamo quando lasciamo che il peccato, il vizio, l’imperfezione vivano in noi. Far morire le opere del corpo è iniziare una durissima lotta al vizio che milita nella nostra mente, finché non sia estirpato. Il vizio è il vero nemico dell’uomo, nemico invisibile, ma sempre pronto ad entrare in azione per distruggere in noi le opere di Dio. Chi fa morire il vizio dalla sua vita, chi lo espelle dal suo corpo, entra nella vera comunione e nel servizio verso ogni uomo. Se lasciamo che i vizi prosperino in noi, siamo tagliati fuori dall’amore verso i fratelli. Se invece togliamo i vizi da noi, si apre una porta sconfinata, grande quanto tutta la terra, attraverso la quale tutti gli uomini entrano nel nostro cuore e diventano oggetto del nostro amore. Tutto si vive nel nostro corpo, perché virtù e vizi sono in esso. Il corpo si redime portandolo interamente nella salvezza di Cristo Gesù. Redento il corpo, il cristiano può amare secondo pienezza di verità ogni uomo, servendolo con la potenza dell’amore e della verità del suo Maestro e Signore.</p>
<p>NESSUNO CONOSCE IL FIGLIO SE NON IL PADRE (Mt 11,25-30) Cristo Gesù conosce il Padre per unità di natura, per generazione eterna, per comunione perfettissima di volontà. La natura del Padre è la stessa natura di Cristo, la sola, l’unica. Il Padre e il Figlio si conoscono in modo assai differente di come un uomo conosce un altro uomo. Cristo Gesù conosce il Padre perché sussiste nella Sua stessa natura. La natura del Padre è la natura di Cristo e la natura di Cristo è la natura del Padre e dello Spirito Santo. Questa unità di natura fa sì che solo Lui conosca veramente, realmente, eternamente il Padre. Solo Lui lo può rivelare al mondo intero. Ogni altra conoscenza di Dio deve essere in tutto conforme alla rivelazione che Cristo Gesù ci offre. Se c’è difformità, tutte le altre non sono vere, o sono incomplete, o imperfette, o abbozzate, o addirittura false, errate, ambigue, menzognere. La conoscenza che Cristo ha del Padre e che ha rivelato a noi è la misura della verità di ogni altra conoscenza di Dio. Ogni altra o è conforme a quella di Cristo Gesù, o è da dichiarare semplicemente imperfetta, incipiente, non giusta, non santa. La conoscenza di Cristo Gesù è infinitamente oltre la nostra natura. Essa è eterna e divina; è la sola vera, in Cielo e sulla terra, nel tempo e nell’eternità. </p>
<p>NON RITORNERÀ A ME SENZA EFFETTO (Is 55,10-11) Chi vuole camminare con Dio, deve avere forte nel cuore una sola verità: Dio è fedele alla sua Parola. È fedele perché può mantenerla. Senza questa verità l’uomo può vedere solo se stesso, ma in una immensità di vuoto sia spirituale che materiale, sia dell’anima, come anche del corpo. La speranza dell’uomo nasce dalla Parola di Dio, che è luce, saggezza, verità, santità, misericordia, carità, sostegno, vita eterna. Dio lo ha promesso: quando Lui dal cielo manda la sua Parola, questa feconda un cuore di speranza e infonde in esso il principio della vita nuova. Se l’uomo crede, l’accoglie, la vive, lui entra nella vita che Dio sempre prepara per i suoi figli; se invece non crede, la rifiuta, la rigetta, la Parola del Signore rifiutata, non accolta produce un seme di morte, aggiungendo altra disperazione alla già grande perdita della speranza che l’uomo aveva senza la Parola. Tutto per noi è dalla Parola, nella Parola. Senza la Parola, niente è in noi e attorno a noi c’è solo solitudine, abbandono, carestia, fame, sete, mancanza di ogni vita, morte nel tempo e nell’eternità.</p>
<p>ASPETTANDO L’ADOZIONE A FIGLI  (Rm 8,18-23) La redenzione sarà compiuta in noi, quando il Signore per opera di Cristo Gesù farà i cieli nuovi e la terra nuova. Sarà piena quando avverrà la separazione eterna tra i due regni: quello della luce e l’altro delle tenebre, senza alcuna possibilità di contatto. Allora avverrà anche la definitiva redenzione del nostro corpo. Esso sarà chiamato dalla polvere del suolo, creato nuovo, spirituale, di luce, in tutto simile al corpo del Signore Risorto, e riconsegnato all’anima. Ricomposta la persona umana, la redenzione entra nella sua eternità; da questo istante la morte, il frutto del peccato non avrà più alcun potere su tutti coloro che sono in Cristo Gesù. Costoro regneranno per sempre con Lui nella pienezza della vita che nessuno potrà più rapire loro. Il cristiano cammina verso il compimento di questa speranza eterna, liberandosi ogni giorno del peccato, fonte perenne di caducità, di non vita, di morte, di perdizione eterna. Questo cammino si compie esponendo ogni giorno il nostro corpo alla sofferenza, al martirio, per il compimento perfetto della volontà del Padre.</p>
<p>ECCO, IL SEMINATORE USCÌ A SEMINARE (Mt 13,1-23) La Parola di Dio è il seme che bisogna spargere nei cuori, perché germogli in essi la retta fede in Cristo Gesù. I frutti che la Parola ha prodotto in altri servono solo per attestare che essa può produrre in ogni cuore opere di vera, autentica salvezza. Il frutto è personale; la Parola invece è per tutti, per ogni uomo, di ogni tempo, fino alla consumazione dei secoli. A tutti deve essere donata l’unica Parola, senza nulla aggiungere e nulla togliere. Sarebbe assai deleterio imporre ad un altro cuore il frutto maturato in noi attraverso il seme della Parola. Ogni imposizione del frutto uccide la vitalità della Parola, non la vivifica; inoltre rallenta e ritarda l’edificazione del regno di Dio sulla terra. Lo rallenta perché Gesù non ha mandato i suoi Apostoli a donare il frutto prodotto in loro dalla Parola, ma la Parola, perché produca in ogni altro frutti di vita eterna. Il Vangelo è tutto per tutti. I frutti sono invece della singola persona e sono singoli per ogni persona. Chi vuole il rinnovamento di una comunità deve sempre annunziare solo il Vangelo, la cui vitalità è proprio questa: produrre ogni giorno nuovi frutti per nutrire di verità e di grazia il mondo intero. Chi opera questo discernimento salva la Chiesa, redime il mondo, apre i cuori alla libertà di Cristo Gesù.</p>
<p>IL GIUSTO DEVE AMARE GLI UOMINI (Sap 12,13.16-19) Man mano che Dio manifesta il suo Volto con luce sempre più radiosa, splendente, intensa, l’uomo, che è stato fatto da Lui a sua immagine e somiglianza, comincia a cambiare anche i tratti del suo essere. Crescendo nella verità di Dio, cresce anche nella conoscenza della sua verità. La verità dell’uomo è dalla verità di Dio. Conoscendo Dio, l’uomo si conosce; conoscendo la verità di Dio, conosce anche la sua. La conoscenza della verità di Dio non viene però da una pia meditazione, né per elaborazione o riflessione della nostra mente e neanche per nostra volontà; essa è solo per rivelazione. Dio si rivela ad un certo momento della storia di Israele come il Pietoso, il Misericordioso, Colui che opera ogni cosa in vista del pentimento. Se questa è la verità di Dio e ogni uomo è creato ad immagine di questa verità, potrà mai esserci nel cuore dell’uomo la vendetta? Può regnare in Lui il desiderio di pura giustizia? La giustizia dell’uomo è la misericordia. La sua vendetta è il perdono. La citazione in giudizio è per offrirgli la sua pace.</p>
<p>LO SPIRITO VIENE IN AIUTO ALLA NOSTRA DEBOLEZZA (Rm 8,26-27) Lo Spirito Santo è eterna comunione di verità, conoscenza, sapienza, carità tra il Padre e il Figlio. Il Figlio conosce la volontà del Padre, il Padre conosce la carità del Figlio. Eternamente nello Spirito Santo il Padre manifesta la sua volontà al Figlio, i suoi desideri; il Figlio risponde, sempre nello Spirito Santo, accogliendo ogni desiderio di Dio su di Lui. Lo Spirito Santo che Cristo Gesù ci ha donato agisce in noi secondo questa sua eterna comunione. Anche noi mette in comunione perfettissima con i pensieri di Dio, manifestandoci i desideri che Lui ha su di noi. Attraverso noi eleva a Dio la nostra preghiera con gemiti inesprimibili. Lo Spirito conosce il nostro cuore e il cuore del Padre, conosce la nostra volontà e la volontà del Padre, tutto conosce di Dio e di noi e mette in comunione il nostro cuore con il cuore del Padre e la volontà del Padre con la nostra attraverso una preghiera che è fatta senza parole, perché è dono a Dio della nostra volontà e a noi della volontà di Dio. Per mezzo dello Spirito Santo la preghiera si fa dono, dono della vita al Dio che chiede la vita.</p>
<p>LASCIATE CHE L’UNA E L’ALTRO CRESCANO INSIEME (Mt 13,24-43) Non appena nel campo di Dio viene seminato il buon grano, immediatamente dopo viene seminata anche l’erba cattiva, la zizzania. Seminatore della zizzania è il diavolo. Strumenti, o seminatori umani, sono tutti coloro che vivono nella falsità, nella menzogna, nella non conoscenza di Dio. Bene e male, falsità e menzogna, peccato e grazia, virtù e vizi, tenebra e luce, morte e vita, devono convivere fino alla consumazione del mondo. Nessuno potrà mai pensare di avere una comunità di puri, di santi, di giusti. Il campo di Dio che è il mondo, che è la Chiesa, che sono le comunità cristiane sarà sempre questo crescere insieme di bene e di male, di santi e di peccatori. Chi vuole incrementare il regno di Dio sulla terra deve lavorare senza interruzione; deve mettere ogni impegno per la seminagione della vera Parola di Dio. I seminatori dell’altro regno non conoscono pause, o soste, né d’estate e né d’inverno, né di giorno né di notte. Essi non smettono mai di seminare. Anche la verità e la luce dovrebbero seminare senza interruzione. Un giorno senza semina del Vangelo equivale a consegnare il terreno al regno del principe di questo mondo. L’omissione nella seminagione della Parola è anche peccato.</p>
<p>CONCEDI AL TUO SERVO UN CUORE DOCILE (1Re 3.5.7-12) Salomone è consacrato Re di Israele. Il Signore gli appare in sogno e gli dice: “Chiedimi ciò che io devo concederti”. Salomone non pensa alla sua persona, non desidera cose per sé. Chiede una cosa sola: “Concedi al tuo servo un cuore docile perché sappia rendere giustizia al tuo popolo e sappia distinguere il bene dal male, perché chi potrebbe governare un popolo così numeroso?”. La risposta del Signore è di pieno esaudimento: “Ti concedo un cuore saggio ed intelligente: come te non ci fu alcuno prima di te né sorgerà dopo di te”. Chi ha relazione di governo con gli altri deve sempre pensare che lui esercita il ministero non per se stesso, ma per i suoi fratelli. Poiché il servizio è quello del bene, occorre che ognuno di noi sappia discernere il bene dal male, il bene per proporlo, il male per smascherarlo. Poiché all’altro bisogna rendere ogni giustizia nella conoscenza del sommo bene, a nessuno è consentito mischiare questioni private di bene personale con il bene di ogni uomo. Rendere giustizia all’uomo è agire sempre in pienezza di conoscenza della volontà del Signore.</p>
<p>CONFORMI ALL’IMMAGINE DEL FIGLIO SUO (Rm 8,28-30) La vocazione cristiana è la realizzazione perfetta della santità di Cristo Gesù in noi. La santità è assenza in noi di vizi, peccati, grandi e piccole trasgressioni, parole vane. Nella santità il corpo è in tutto come quello di Cristo Gesù e possiamo offrirlo al Padre per la redenzione del mondo. Il corpo si dona al Padre libero da ogni vizio, concupiscenza, desiderio cattivo. Lo si offre accogliendo la sofferenza e vivendola nella più grande pazienza. La sofferenza vissuta pazientemente e offerta al Padre aiuta a redimere il mondo. Cristo Gesù ci salvò per la sua sofferenza offerta tutta a Dio sull’altare del suo corpo mentre stava appeso al legno. È evidente che chi vuole conformarsi a Cristo, tutto deve imparare da Cristo e tutto deve ricevere da Lui. Si impara tutto da Cristo meditando la sua vita, la sua Parola, il suo Vangelo. Si riceve tutto da Cristo ricevendo tutto Cristo nel Sacramento dell’Eucaristia. Chi riceve con fede l’Eucaristia, riceve il Pane della vita, riceve il Corpo che ha in sé ogni potenza di grazia per conformare il cristiano all’immagine del Figlio di Dio.</p>
<p>DOVE SARÀ PIANTO E STRIDORE DI DENTI (Mt 13,44-52) Il Vangelo è verità finché rimane nella sua interezza, globalità, pienezza. La parzialità nel Vangelo è semplicemente non Vangelo, è puramente parola umana. Non è più Parola di Dio quella che viene privata di una sua parte. Oggi c’è un’arte diabolica, invisibile ad occhio inesperto, non udibile da orecchio non iniziato al mistero della salvezza, capace di trasformare ogni Parola di Dio in parola umana. È questo il male di sempre e resterà sempre il male oscuro che condurrà molte anime alla deriva spirituale, perché prive della vera luce che le guida alla vita eterna. L’inferno è verità di fede; è la più vera delle realtà che attendono ognuno di noi dopo la nostra morte. Eternamente l’uomo viene escluso dalla beatitudine e dal godimento del Suo Signore. Annunziare il Vangelo e negare questa realtà eterna è rinnegare tutto il Vangelo. Annunziare il Vangelo rinnegando il Vangelo è opera vana, inutile, infruttuosa, non benedetta da Dio. Il vuoto della pastorale è proprio questo: l’annunzio del Vangelo connesso con il rinnegamento del Vangelo; aggiornarsi al Vangelo nel pieno rinnegamento del Vangelo. Si distruggono così nei non conoscitori del Vangelo quelle piccole, povere briciole di verità che ancora sono nel loro cuore.</p>
<p>PERCHÉ SPENDETE DENARO PER CIÒ CHE NON È PANE? (Is 55,1-3) Il pane è il nutrimento dell’uomo. Chi ha un tozzo di pane ha  tutto, perché ha la vita. Ma cosa vede il Signore? Vede un uomo che spende denaro per ciò che non è pane, per ciò che non lo conserva in vita. Questa è pura stoltezza, insipienza, assoluta carenza di intelligenza. Dio è il vero pane dell’uomo, il pane della vera vita nel tempo, nell’eternità, del singolo, dell’intera famiglia umana. Tutto dovrebbe fare l’uomo per comprare il pane di Dio. Ma Dio non si lascia comprare dall’uomo. Lui si dona gratuitamente. È Lui stesso che invita l’uomo a mangiare il suo pane, a bere la sua acqua, a frequentare la sua mensa, a prendere posto alla sua tavola. Da un lato abbiamo Dio e la sua gratuità dall’altro l’uomo che rifiutando Dio spende se stesso e la sua vita andando alla ricerca di una vita che non esiste, perché solo Dio è la vita dell’uomo. È questa la stoltezza umana. Dio lo afferma con chiarezza di verità, con infallibilità di compimento: solo Lui è il vero pane e questo pane è nella sua Parola. Fuori della Parola non c’è vita. Se l’uomo la cerca altrove, si consuma inutilmente.</p>
<p>PER VIRTÙ DI COLUI CHE CI HA AMATI (Rm 8,33.37-39) È sempre Dio che con eterna premura, con infinita carità, con sollecitudine divina va alla ricerca dell’uomo. Dio ha cercato Adamo, Noè, Abramo, Mosè, i Profeti. Cristo Gesù è il dono supremo che Dio ha fatto all’umanità, dono eterno, divino, dono sacrificato sulla Croce per la nostra salvezza. Lo stesso Paolo è un dono di Dio all’umanità, un dono cercato da Dio, da Lui costituito, formato, inviato. Dinanzi a questo amore che sempre previene l’uomo per aprirgli le porte di una speranza eterna, c’è forse qualcosa nel mondo che potrà mai impedire che Dio si possa donare ancora e sempre? Niente che è fuori di noi può arrestare, fermare, ostacolare la venuta dell’amore di Dio in noi. Chi può impedire l’amore di Dio è solo il nostro peccato, la nostra cattiva volontà, le nostre chiusure. Niente ci potrà separare dall’amore di Cristo. Dio è invincibile e invincibile è anche il suo amore per noi. Se qualcuno è separato dall’amore di Cristo, questa separazione ha la sua radice solo nel suo cuore, che non ha accolto, o si è rifiutato di vivere tutte le esigenze dell’amore di Dio.</p>
<p>NON ABBIAMO CHE CINQUE PANI E DUE PESCI! (Mt 14,13-21) Siamo nel deserto e non c’è pane. Cosa fare perché la gente mangi qualcosa? La soluzione dei discepoli è quella di congedare la folla per tempo perché possa raggiungere qualche villaggio vicino e comprare qualcosa di cui sfamarsi. Questa però non è la soluzione di Cristo Gesù. C’è vita dove c’è il Signore. C’è vita perché il Signore è la fonte di ogni vita. Lui dona la vita per creazione, per prodigio, per miracolo, per grazia. Tutti diciamo di avere fede, tutti asseriamo di pregare. Perché allora noi non diamo vita? La risposta è nell’essere stesso di Cristo che differisce abissalmente dal nostro. Cristo vive per fare la volontà del Padre, per obbedire ad ogni suo comando, per eseguire ogni più piccola disposizione. Cristo Gesù pregando dona al Padre la sua volontà. La preghiera e la fede di Cristo nell’esaudimento del Padre hanno il loro fondamento nel suo amore e nella sua giustizia, o verità; in quella obbedienza santissima che fa sì che la volontà del Padre sia tutta volontà di Cristo e la volontà di Cristo tutta volontà del Padre. In questa comunione santa, perfetta di volontà, in questa unità di carità e di verità con il Padre, è il segreto per cui dove c’è Cristo c’è vita e dove ci siamo noi ci sono solo soluzioni umane che spesso non danno vita.</p>
<p>CI FU UN MORMORIO DI VENTO LEGGERO (1Re 19,9.11-13) È giusto che ogni giorno ognuno di noi si chieda dove è il Signore. Dio è nella semplicità della sua Parola, nel nascondimento della sua Onnipotenza, nella povertà di ogni cuore che lo ospita, in quella fede che spesso sembra occultarsi nell’intimo di noi stessi, nella sua grazia che invisibilmente lavora in molti cuori e li preserva dal male. Dio non è mai nelle cose in cui lo abbiamo trovato ieri, perché Dio sempre precede l’uomo e sempre lo attira in un modo sempre nuovo, inatteso, non pensato, non calcolato da noi. Dio è mistero nella sua verità, giustizia, santità, nei suoi infiniti modi di rendersi presente. Dio invita l’uomo a non ridurre il mistero a idee, pensieri, forme storiche. È la perenne novità di Dio la vita della nostra fede. Dove Dio non si riveste di novità, lì non c’è; lì c’è solo l’uomo e i suoi vecchi pensieri. Dio è nella sua volontà che ogni giorno ci comunica per la nostra salvezza eterna. Dio è il mistero sempre nuovo e attuale, sempre dinanzi a noi. Dio è l’infinito che vive in un cuore finito ma che vuole rendere infinito. Elia vede Dio in un mormorio di vento leggero.</p>
<p>DA ESSI PROVIENE CRISTO SECONDO LA CARNE (Rm 9,1-5) Chiunque ama Cristo Gesù secondo verità, deve amare anche il popolo degli Ebrei. Lo deve amare in segno di riconoscenza perché esso ci ha donato Cristo secondo la carne. Amandolo deve pregare per esso perché la sua mente si apra al mistero di Cristo Gesù e lo accolga come suo Redentore, Messia, Salvatore, Liberatore, unico Re del vero Regno di Dio. Il Signore deve concedere anche a loro la grazia di confessare che Cristo Gesù è il Messia atteso, il Salvatore non di una razza e né di una sola lingua o tribù, ma di tutto il genere umano. Ogni cristiano dovrebbe nutrire per il popolo degli Ebrei lo stesso amore che nutriva Paolo per i suoi consanguinei. Lui desiderava di essere considerato anàtema, cioè separato da Dio e da Cristo, a favore della riconciliazione di tutti i suoi fratelli con Cristo Gesù. Paolo non era forse Ebreo? Non aveva forse perseguitato i cristiani della prima ora? Dio non lo aveva forse afferrato sulla via di Damasco e condotto con potenza di Spirito Santo nel suo Regno? Ciò che ha fatto con Paolo può avvenire con ogni altro figlio di Abramo.</p>
<p>SIGNORE, SALVAMI! Gesù si ritira solo sulla montagna a pregare. Va ad incontrarsi a tu per tu, in solitudine estrema, con il Padre suo per ascoltare la sua volontà, per attingere ogni forza, per ricolmarsi di Lui, per offrirgli tutta la sua vita per l’opera di salvezza. Gli Apostoli salgono in barca per passare all’altra riva. Il vento è forte, la barca è agitata dalle onde, è difficile avanzare. Verso la fine della notte Gesù va loro incontro camminando sulle acque. I discepoli pensano che sia un fantasma, ma Gesù li rassicura: “Coraggio, sono io, non abbiate paura”. Ma Pietro: “Signore, se sei tu, comanda che io venga da te sulle acque”. Gesù lo invita: “Vieni!”. Pietro inizia a camminare sulle acque, ma poi per il forte vento si impaurisce e sta per affondare. Dinanzi al pericolo, esplode tutta la sua fede: “Signore, salvami!”. Gesù lo afferra, lo salva, ma gli dice anche: “Uomo di poca fede, perché hai dubitato?”. Il dubbio è il tarlo della fede perché la rende inoperosa, incerta, fragile, vana, inefficace. Possiamo noi eliminare il dubbio dalla nostra fede? Lo possiamo, se come Cristo Gesù giorno per giorno ci incontriamo con il Signore e mettiamo il suo cuore nel nostro e il nostro nel suo, in una preghiera fatta di quiete, solitudine, assenza di ogni altra presenza.</p>
<p>CASA DI PREGHIERA PER TUTTI I POPOLI (Is 56,6-7)  L’uomo spesso è incline a dimenticare la verità di Dio. Il Signore però mai si stanca di ricordargliela e con interventi puntuali gliela ridice in tutta pienezza. L’unicità di Dio, Creatore e Signore dell’intero universo, di uomini e di cose, deve necessariamente portare un cambiamento nel cuore dei figli di Israele. Se il Dio di Abramo è il Dio di ogni uomo, ogni uomo ha il diritto di invocare il suo vero Dio. Israele ha il dovere di entrare in questa nuova visione di fede. Ogni uomo deve essere amato come Dio lo ama, ma anche condotto all’adorazione dell’unico Dio e Signore. La casa di Dio, il suo santo tempio, non è per un popolo, ma per tutte le genti. Tutti possono entrare nel tempio del Signore e invocare il loro unico e solo Dio, che è il Dio di Abramo, il Dio Creatore di ogni uomo. Quando la verità entra con tutta la sua luce nel cuore di un uomo, tutto l’uomo è chiamato a lasciarsi trasformare da essa. Si deve lasciare trasformare, perché questa è la sua vocazione. Dalla verità donata, offerta in tutto il suo splendore, deve sempre nascere una nuova vita di relazione tra i molti fratelli.</p>
<p>PER USARE A TUTTI MISERICORDIA (Rm 11,13-15.29-32) San Paolo è posto dinanzi al grande mistero del rifiuto di Cristo da parte del popolo dell’Alleanza. Lui vede in questo mistero l’apertura dei pagani alla fede, alla verità, alla grazia che sono in Cristo Signore. Vede inoltre il compimento di un altro grande mistero: la salvezza è per misericordia di Dio, non per merito umano, della creatura. La redenzione è dono gratuito del Signore, offerta di grazia che trova la sua origine nel suo cuore, che ha tanto amato gli uomini da dare il suo Figlio unigenito. I pagani erano già nella disobbedienza e quindi per loro Dio ha esercitato tutta la sua misericordia, chiamandoli alla fede. I Giudei invece erano nell’obbedienza, nell’Alleanza. Avrebbero potuto pensare che la salvezza fosse dovuta loro per ragioni di obbedienza e non di misericordia. Così Dio ha posto anche loro, a causa del loro rifiuto di Cristo, nella disobbedienza, in modo che anche per loro la salvezza fosse solo per dono di grazia e di misericordia. Così pagani e Giudei sono sullo stesso piano, senza alcuna differenza, tutti e due salvati per misericordia di Dio.</p>
<p>TI SIA FATTO COME DESIDERI (Mt 15,21-28) Gesù pone sempre i suoi discepoli dinanzi alla pienezza della verità. Lui vuole che sia la verità a muovere il loro cuore, i loro pensieri, ogni desiderio e atteggiamento. Se cadiamo per un solo istante dalla verità, non siamo più del suo regno, apparteniamo al principe di questo mondo, la cui essenza è la menzogna, la falsità, l’inganno, i preconcetti, le mezze verità, la stessa parzialità nella verità. Fanno pensare le motivazioni che i discepoli donano a Gesù affinché esaudisca la donna: “Esaudiscila, vedi come ci grida dietro”. Queste motivazioni non sono di verità, di giustizia, di diritto. Sono motivazioni di convenienza, di opportunità, nascono dal loro desiderio di essere lasciati in pace, di non essere infastiditi, turbati. Quel grido è lacerante, squarcia il cuore, rompe la quiete, la tranquillità, disturba il loro cammino. Perché tutto questo sia evitato, è conveniente che Gesù le faccia il miracolo. Ma Gesù non è stato inviato per esaudire le convenienze degli uomini. Lui è venuto per insegnare agli uomini la verità del Padre suo. Solo per ragioni di verità Lui agisce. La donna gli manifesta queste ragioni e Lui la esaudisce. Le ragioni di verità della donna nascono dalla profondità della sua fede, che è veramente grande.</p>
<p>METTERÒ IL TUO POTERE NELLE SUE MANI (Is 22,19-23) Il potere è servizio alla verità e alla giustizia. Nell’Antico Testamento ogni potere era servizio all’Alleanza che il popolo di Dio aveva stipulato con il Signore al Sinai. Spesso succedeva però che il servizio si ponesse contro l’Alleanza e quindi contro la verità, la giustizia, la carità, la stessa Parola del Signore. Sopra ogni servizio regna sovrano il Dio dell’Alleanza. Lui di volta in volta interviene nella storia del suo popolo per rovesciare i potenti dai troni e per abbassare i superbi, cioè tutti coloro che esercitano il potere fuori e contro la sua volontà. Quando la misura è colma, quando il popolo di Dio è allo stremo delle forze, il Signore interviene e provvede perché servi fedeli assumano il servizio e lo esercitino con amore. Solo chi teme il Signore potrà esercitare il servizio in ottemperanza alla Volontà di Dio. Chi non teme il Signore, anche se posto dal Signore, presto anche lui si lascerà tentare e fatalmente sarà trascinato nell’ingiustizia e nella falsità, nell’insubordinazione e nella disobbedienza alla legge di Dio che governa ogni servizio a favore dell’uomo.</p>
<p>QUANTO SONO IMPERSCRUTABILI I SUOI GIUDIZI! (Rm 11.33-36) San Paolo è un fine, acuto, intelligente, sapiente, illuminato, ispirato  contemplatore di ogni azione di Dio a favore della salvezza del mondo intero. Dinanzi al mistero della redenzione egli resta come incantato dalla profondità della ricchezza, sapienza, scienza che Dio ha profuso in esso. Il mistero è così alto, così profondo, così abissale che nessun uomo avrebbe potuto mai né suggerirlo né consigliarlo al Signore. Questo mistero supera infinitamente le anguste e limitate possibilità umane, non di una sola, bensì di tutte le creature. Non solo il mistero è oltre il nostro pensiero, è anche oltre il valore dell’intera umanità. Se tutti gli uomini dessero tutti insieme la loro vita al Signore, questo sacrificio sarebbe un nulla, un niente dinanzi al mistero che Dio ha compiuto per noi in Cristo Gesù. Sulla croce chi muore è il Figlio di Dio. Il suo valore è infinito. Il nostro, anche se fatto in grazia, è sempre finito, circoscritto. Nessuno quindi può dare qualcosa al Signore, nessuno può fare uno scambio con Lui. Il mistero è compiuto, offerto, donato nella più assoluta gratuità.</p>
<p>VOI CHI DITE CHE IO SIA? (Mt 16,13-20) Non si può seguire Cristo, se non si conosce chi Egli è secondo pienezza di verità. Gesù non vuole che vi siano dubbi, incertezze, ambiguità, confusioni sulla sua Persona e sul suo ministero. “La gente chi dice che sia il Figlio dell’uomo?”. È questa la prima domanda che il Signore fa ai suoi discepoli. La risposta è semplicemente sconsolante. La gente ha una grande confusione su Cristo Gesù. Essa non sa chi Lui è, ma i suoi discepoli lo sanno? Pietro risponde: “Tu sei il Cristo, il Figlio del Dio vivente”. Pietro lo sa, ma per rivelazione: “Beato te, Simone figlio di Giona, perché né la carne né il sangue te l’hanno rivelato, ma il Padre mio che sta nei cieli”. La vera conoscenza di Cristo non solo nella formulazione di fede, ma anche nella comprensione e nella piena intelligenza del mistero si può avere solo per rivelazione, per dono di Dio, per grazia dell’Onnipotente. Questa verità ci insegna quanto sia necessaria la preghiera perché il Signore si degni di manifestare il suo mistero ad ogni uomo. Dio rivela il mistero di Cristo unitamente all’ascolto e alla meditazione, o contemplazione della sua Parola. Quando la Parola si dona vera, integra, tutta intera, Dio aggiunge l’intelligenza del mistero contenuto in essa.</p>
<p>MI HAI FATTO FORZA E HAI PREVALSO (Ger 20,7-9) Dio ha afferrato Geremia, lo ha costituito suo profeta, ha messo nelle sue viscere un fuoco ardente che lo consuma, lo brucia, un fuoco che vuole uscire fuori con forza, incendiare il mondo di verità, di giustizia, di santità, un fuoco di Parola che deve illuminare tutti. Geremia è di Dio, è interamente suo. Lui deve dire la Parola del Signore quando e a chi Lui vuole che sia detta. È Dio il Signore di Geremia. Dio lo manda e lui va; lo comanda e lui obbedisce. Il Signore gli dice di parlare e lui non può trattenere la Parola nelle sue viscere. Questa deve uscire, deve essere proferita, annunziata, proclamata. La volontà che agisce in lui non è la sua, ma quella del Signore. Dio così opera con i suoi profeti. Questi vorrebbero non parlare, ma non possono. L’uomo vorrebbe che stessero muti come loro sono muti. Ma se loro sono muti, non sono profeti di Dio. È questa la differenza tra il profeta e il non profeta. Il non profeta parla secondo la propria volontà, a suo piacimento. Il vero profeta parla secondo la volontà di Dio. Quando il Signore parla, lui non può tacere.</p>
<p>È QUESTO IL VOSTRO CULTO SPIRITUALE (Rm 12,1-2) In Cristo Gesù è ogni pienezza di verità, santità, giustizia. Per San Paolo Egli è il Libro nel quale il Padre ha disegnato la vita di ogni uomo. Chi vuole conoscere la sua vita deve leggere questo Libro, questo Libro meditare, consultare, rileggere, imparare in ogni parola, in ogni più piccolo segno. Leggendo questo Libro San Paolo vede che c’è un solo modo di rendere culto a Dio: facendo al Signore, del nostro corpo un sacrificio di espiazione, redenzione, salvezza, giustificazione, santificazione, comunione. Ma come si fa del nostro corpo un sacrificio gradito a Dio? Compiendo attraverso il nostro corpo tutta la volontà di Dio, ogni suo desiderio, ogni sua Parola, tutto quanto egli ha scritto per noi. Il cristiano è colui che è chiamato a disegnare la sua vita, a scolpirla guardando unicamente sul suo modello: Cristo Gesù. Il cristiano è l’uomo di un solo desiderio: vivere tutta la vita di Cristo nel suo corpo, compiere l’obbedienza di Cristo, offrire a Dio il suo sacrificio. Egli deve portare a compimento nel suo corpo  la morte di Cristo, perché possa vivere in eterno la sua risurrezione.</p>
<p>SE QUALCUNO VUOL VENIRE DIETRO A ME (Mt 16,21-17) Oggi Gesù dice al mondo intero: “Se qualcuno vuol venire dietro a me rinneghi se stesso, prenda la sua croce e mi segua”. Sono parole esigenti, parole che si possono interpretare solo riflettendo su quanto egli ha detto di se stesso: “Doveva andare a Gerusalemme e soffrire molto da parte degli anziani, dei sommi sacerdoti e degli scribi. E venire ucciso e risuscitare il terzo giorno”. Gesù dagli uomini è stato tradito, rinnegato, venduto, consegnato, giudicato, barattato, schernito, dileggiato, crocifisso. Quanto Lui lasciò che gli facessero – è questo il suo rinnegamento, la sua umiliazione, il suo annientamento – vuole che ogni suo discepolo lasci che lo facciano a lui con la stessa pazienza, umiltà, docilità e sottomissione. Il cristiano non deve conoscere altri pensieri se non quelli di Dio. Non deve volere altra volontà se non quella di Dio. Questo è il rinnegamento del suo spirito, del suo cuore, della sua mente. C’è anche il rinnegamento del suo corpo: questo serve solo per il sacrificio, per l’espiazione dei peccati, per la consegna al martirio. Il cristiano si rinnega anche nel corpo, se lo abbandona alla volontà del mondo perché facciano di esso ciò che vogliono, in  tutto come hanno fatto con il corpo di Cristo Gesù.</p>
<p>IO TI HO COSTITUITO SENTINELLA PER GLI ISRAELITI (Ez 33,7-9) Dio non parla con ogni uomo, direttamente; parla con alcuni e li costituisce suoi profeti, ministri della sua Parola. Sono costoro che devono dirla ad ogni uomo, o ad alcuni uomini particolari presso i quali essi sono stati inviati. Il profeta è strumento di vita, di vera salvezza. Se il profeta non dice la Parola, la cambia, la trasforma, la sostituisce con parole umane, lui diviene responsabile di ogni morte sia fisica che spirituale che avviene a causa del mancato esercizio del suo ministero. L’uomo avrebbe potuto salvarsi, se avesse ascoltato la vera Parola di Dio. Si è perso perché il profeta non gliel’ha annunziata, ricordata, gridata in tutta la sua verità. È questo il motivo per cui il profeta è responsabile dinanzi a Dio di quella morte, di ogni morte. Lui deve dire tutta la Parola di Dio così come l’ascolta, la sente; deve proferirla così come Dio l’ha messa sulla sua bocca. Dalla sua fedeltà alla Parola ascoltata nasce la salvezza per chi lo vuole. Chi non lo vuole, si assumerà lui dinanzi a Dio la responsabilità della sua perdizione, ma questa non deve ricadere sul profeta del Dio vivente.</p>
<p>PIENO COMPIMENTO DELLA LEGGE È L’AMORE (Rm 13,8.10) L’amore è la consegna della nostra vita al Padre perché ne faccia un sacrificio di salvezza a beneficio del mondo intero. Si consegna la vita prima di tutto donandola ai Comandamenti, all’osservanza delle Dieci Parole nelle quali è per noi il principio della vita, l’inizio dell’amore. Sono i Comandamenti il fondamento di ogni amore vero, puro, santo, perfetto, di ogni vera socialità. Ai Comandamenti bisogna aggiungere le Beatitudini. Mentre nei Comandamenti ognuno dona all’altro ciò che è suo, a Dio ciò che è di Dio e all’uomo ciò che è dell’uomo, nelle Beatitudini ognuno dona tutta la sua vita a Dio perché ne faccia un sacrificio d’amore per ogni uomo. Amare è donarsi, non secondo la propria volontà, bensì secondo la Volontà di Dio, insegnata e sigillata con il sangue di Cristo sulla croce. L’amore è il pieno compimento della Legge; la Legge è la forma e la modalità di amare secondo verità, carità, giustizia. Insegnare la Legge è insegnare come si ama. Insegnare le Beatitudini è insegnare come donarsi per la vita dei fratelli, in tutto come ha fatto Cristo Gesù.</p>
<p>SE IL TUO FRATELLO COMMETTE UNA COLPA (Mt 18,15-20) La sequela di Cristo Gesù esige che chi commette un peccato venga ricondotto nella verità del suo essere e del suo agire. Bisogna però ricondurlo secondo la legge dell’amore che è la discrezione. Nella riservatezza viene detto al fratello di rientrare nella Legge. Il ritorno nell’amore da parte di chi ha peccato non è solo per bisogno di santità personale, è esigenza di vita per l’intera comunità; è necessità di salvezza per il mondo intero. Una comunità divisa dal peccato dei suoi membri, è una comunità nella quale non scorre pienamente la vita di Cristo e se la vita di Cristo Gesù non scorre pienamente, il mondo difficilmente potrà essere attirato a Dio per mezzo di essa. È questo il motivo che spinge a riprendere colui che vuole rimanere nel suo peccato con due testimoni, in modo ufficiale. Se anche dinanzi all’ufficialità della correzione fraterna l’altro omette di ritornare nella verità, è doveroso che la comunità prenda posizione, dichiari qual è la sua natura di vita e quali le sue responsabilità dinanzi al mondo intero. Se anche in questo caso non c’è ascolto, è giusto che l’altro venga dichiarato non appartenente alla comunità. Questo non perché la comunità cristiana sia formata da soli puri, giusti, santi, ma perché lo esige la salvezza del mondo.</p>
<p>NON FAR CONTO DELL’OFFESA SUBÌTA (Sir 27,30-28,7) Man mano che l’uomo cresce nella conoscenza di Dio, ne penetra la profondità del pensiero, entra nell’abisso del Suo cuore, vede la santità della Sua volontà, scopre la carità che è l’essenza stessa del Suo essere, della Sua vita. Tutto questo avviene per rivelazione, per accondiscendenza divina. Avviene perché Dio ha deciso di introdurre l’uomo nelle profondità del suo mistero in modo che possa conformare la sua vita al suo stesso essere. L’essere di Dio è carità, misericordia, perdono, compassione, volontà di bene. Dio è alieno dalla vendetta: “Io non voglio la morte del peccatore, ma che si converta e viva”. Se il nostro Dio agisce così, così dovrà anche agire ogni suo vero adoratore. L’imitazione di Dio è l’essenza della religione. L’uomo non può mai agire in modo diverso dal Dio che adora. Se agisce in modo diverso è segno che è un falso adoratore. Dio è volontà di perdono, misericordia, compassione. Chi non vive secondo questa volontà divina, sappia che il suo Dio è semplicemente una creazione della sua mente. La sua è la falsità fatta religione.</p>
<p>SIAMO DEL SIGNORE (Rm 14,7-9) La vita del cristiano è vera quando è donata interamente a Cristo Gesù. Si vive per Cristo e si muore per Lui. La nostra vita e la nostra morte sono del Signore. Cristo Gesù è Colui che è vissuto per noi e per noi è morto, per noi è nato, è risorto, è salito al cielo. Per noi sacrificò la sua vita consegnandola alla morte di croce. Niente fu suo sulla terra. Per noi Lui si spogliò fisicamente della sua stessa vita il giorno in cui lasciò che fosse appeso al legno della croce. Cristo Gesù non è solo un esempio da imitare, è anche la grazia che ci dona la possibilità di fare della nostra vita un dono di amore per Lui. È questa la carità cristiana: spendere interamente la vita per Cristo, in modo che Cristo la possa spendere tutta per i fratelli da salvare, redimere, condurre nel suo regno. Cristo Gesù non diede cose ai fratelli; diede se stesso, in tutto, sempre. Il cristiano non è chiamato a dare cose ai fratelli. È invece chiamato a dare tutto se stesso donando tutto ciò che ha e possiede sia in beni materiali che spirituali. È in questo dono che si compie il mistero di Cristo in noi, oggi e sempre.</p>
<p>SE NON PERDONERETE DI CUORE AL VOSTRO FRATELLO (Mt 18,21-35) Cristo Gesù si lasciò uccidere dal peccato degli uomini senza che conoscesse il peccato; dinanzi al male rimase nella più perfetta santità, anzi a causa della sofferenza che subì, divenne perfetto nella carità. Questo è ancora poco, quasi niente: mentre tutto il male del mondo si abbatteva su di Lui e lo conduceva alla morte, issato da terra sulla croce, con il cuore pieno d’amore per l’uomo, per i suoi stessi carnefici, chiese al Padre il perdono: “Padre, perdonali perché non sanno quello che fanno”. Cristo Gesù morì non solo perdonando, ma offrendo la sua vita per il perdono anche di quelli che lo avevano giudicato e condannato. Dinanzi a Cristo Gesù che offre la vita per i peccati del mondo e che chiede al Padre perdono per i suoi uccisori, potrà mai esserci un solo suo discepolo che osi contare quante volte ancora dovrà perdonare? Lui non solo deve perdonare sempre, deve dare anche tutta intera la sua vita perché il peccato del mondo venga espiato. Il perdono è la verità di ogni religione; morire per espiare i peccati dei fratelli è la sua santità; chiedere perdono per coloro che ci uccidono è la sua perfezione. L’odio, la vendetta, il rancore vissuti in nome della religione ne attestano la falsità, ne rivelano la sua intima contraddizione.</p>
<p>CERCATE IL SIGNORE, MENTRE SI FA TROVARE (Is 55,6-9) Chi vuole cambiare il mondo, deve aiutarlo a cambiare nei pensieri. Ogni iniquità, peccato, nefandezza, giustificazione del male nasce da un pensiero falso. Oggi il falso pensiero che l’uomo è chiamato ad abbandonare, se vuole entrare nella vita, è questo: la parità di valore e di fruttificazione tra il pensiero di Dio e quello dell’uomo. Questa uguaglianza è la più grande sciagura che si possa abbattere su una coscienza. In più oggi il mondo religioso vive con la completa sostituzione del pensiero di Dio con quello dell’uomo. Non solo è come se Dio non avesse mai parlato, viene anche attribuito a Dio ogni pensiero, idea, volontà, immaginazione di peccato e di male. È questa uguaglianza e sostituzione che l’uomo è chiamato a detestare. Cercare il Signore è cercarne la Parola, i pensieri, la verità, la misericordia, la pietà. L’uomo deve cambiare pensiero perché il suo non è di vita, ma di morte; quello di Dio invece è di vita eterna, salvezza, santità, redenzione. Il Signore è lì, ci attende, per farci dono della sua Parola, la sola che è fonte di vita per chi la osserva.</p>
<p>PER IL PROGRESSO E LA GIOIA DELLA VOSTRA FEDE (Fil 1,20-27) San Paolo ha un forte desiderio nel cuore: abbandonare questa terra per andarsene nel cielo, per vivere eternamente con Cristo Gesù. Dall’altro lato però c’è un grandissimo amore per la salvezza dei suoi fratelli. La carità per le anime da accudire, custodire, proteggere, difendere, aiutare a crescere nella più pura e santa conoscenza di Cristo Gesù ha in lui il sopravvento e vince sull’amore per il Paradiso. Decide di rimanere per il progresso e la gioia della fede di quanti egli ha fatto discepoli del Signore. Questo è vero amore, elevata carità, altissima santità. Questa è vera imitazione di Cristo Gesù. Come il suo Maestro e Signore San Paolo sa che deve fare una cosa sola: immolarsi sulla terra per la conversione, la salvezza, la redenzione dell’uomo. È in questa immolazione il vero amore per il Signore ed è anche la via per raggiungerlo nella pienezza della sua gloria eterna nel cielo. Ora che sa qual è il modo più grande di amare Cristo e di riposare in Lui, trova la pace. Ora può dedicarsi interamente al servizio delle anime che è servizio a Cristo.</p>
<p>ANDATE ANCHE VOI NELLA MIA VIGNA (Mt 20,1-16) L’amore con il quale l’uomo ama il suo Signore è già un dono del suo Dio e tutto ciò che l’uomo può dare a Dio, e di fatto dona, è già un dono di Dio, una elargizione in lui della sua eterna e divina carità. In questo amore la legge che regna è la gratuità, ma anche l’eterna e divina libertà secondo la quale Dio riversa i suoi doni secondo la sua eterna sapienza. Se tutto viene dall’Alto e tutto è dato nella più piena e perfetta gratuità, potrà mai l’uomo avanzare pretese nei confronti del suo Dio? Tutto deve accettare come una manifestazione della sua misericordia e della sua bontà. Il padrone avrebbe potuto lasciare senza lavoro gli operai della prima ora e avrebbe potuto chiamare a giornata solo quelli dell’ultima ora come dono del suo amore avrebbe potuto dare ogni sorta di ricompensa, secondo la grandezza della sua infinita carità. Invece dona a tutti la possibilità di potersi guadagnare un tozzo di pane. Ma l’uomo non vuole lasciarsi governare dai pensieri di Dio e sovente mormora contro di Lui. Ma Dio è infinitamente oltre ogni nostra mormorazione. La sua eterna bontà vince anche sul nostro peccato e continua ad amare l’uomo sino alla fine, chiamandolo ancora a lavorare nella sua vigna.</p>
<p>EGLI CERTO VIVRÀ E NON MORIRÀ (Ez 18,25-28) Il profeta Ezechiele annunzia al popolo di Dio una verità che dovrà cambiare tutta la loro mentalità religiosa e di fede. La vita non è più chiusa ermeticamente nella giustizia, o nella falsità, senza alcuna possibilità di cambiamento. Il giusto si potrà allontanare dalla giustizia e divenire ingiusto. Il peccatore invece potrà desistere dalla sua ingiustizia, pentendosi, cambiando vita, divenendo osservante della Parola del Signore. Questa verità dona speranza al peccatore. C’è possibilità per lui di potersi convertire. Dio perdona il suo peccato. La stessa verità toglie il giusto dalla sua illusione di considerarsi sempre giusto a motivo della giustizia fin qui praticata. Lui potrebbe divenire oggi stesso un grande peccatore. Questa rivelazione porta ogni uomo nella sua vera umanità, sottoposta all’influsso della grazia e della tentazione. Ogni uomo sarà ciò che lui vorrà essere: santo o peccatore, giusto o ingiusto. Da peccatore può divenire un grande santo. Da grande santo può trasformarsi in un grande peccatore. Sulla terra non ci sono stati acquisiti per sempre né nella grazia, né nel peccato.</p>
<p>SPOGLIÒ SE STESSO (Fil 2,1-11) San Paolo chiede ai Filippesi che rendano “piena la sua gioia con l’unione dei loro spiriti, con la stessa carità, con i medesimi sentimenti”. Ma quali sono i “medesimi sentimenti” che devono governare la loro vita? Eccoli: “Non fate nulla per spirito di rivalità o per vanagloria, ma ognuno di voi, con tutta umiltà, consideri gli altri superiori a se stesso. Non cerchi ciascuno il proprio interesse, ma piuttosto quello degli altri. Abbiate in voi gli stessi sentimenti che furono in Cristo Gesù”. Il cristiano è chiamato a sentire con Cristo. Ma cosa sentiva Cristo Gesù? Un amore così grande verso l’uomo da salvare da darsi per l’umanità intera dall’alto della croce. Lui, Dio, il Signore, il Creatore dell’uomo si annientò nell’amore per la sua creatura. Dinanzi al nostro Dio che si annienta per amore dell’uomo ci potrà mai essere nella comunità cristiana un solo membro che possa avere sentimenti diversi da quelli del Suo Maestro e Signore? Se li ha diversi, di certo ancora non è vero seguace di Cristo Gesù. Ancora segue il mondo con le sue passioni ingannatrici, corre dietro la superbia e la vanagloria.</p>
<p>MA POI PENTITOSI, CI ANDÒ (Mt 21,28-32) Dio ha rivelato all’uomo la sua volontà perché sia compiuta nella propria vita. Non si fa la volontà di Dio solo a parole, si fa nei fatti e nella realtà. Alla volontà di Dio ci si converte, credendo. Gesù oggi mette in luce la falsità dei sommi sacerdoti e degli anziani del popolo. Dinanzi alla volontà che Dio aveva manifestato loro per mezzo di Giovanni il Battista, che li chiamava alla conversione e alla penitenza, loro si sono tirati indietro, rinchiudendosi nella loro ipocrisia e illusione di essere già salvi sol perché figli di Abramo. Ma anche le prostitute e i pubblicani sono figli di Abramo. Loro non si sono chiusi nella loro falsa sicurezza. Loro hanno visto una porta di salvezza che Dio apriva loro e subito sono entrati in essa convertendosi, credendo, cambiando vita. Chi si apre al nuovo di Dio, convertendosi e credendo, entra nella vita eterna. Chi invece si chiude, si sigilla nel suo peccato e in questo muore. La chiusura dell’uomo religioso nel proprio cuore è il peggiore di tutti i peccati perché è la causa di ogni peccato, che lui stesso commette, o che fa commettere agli altri, a motivo del suo cattivo esempio e della sua non conversione alla verità tutta intera che il Signore gli manifesta facendola scendere dal cielo. </p>
<p>IL MIO DILETTO POSSEDEVA UNA VIGNA (Is 5,1-7) “Il mio diletto” è Dio. La vigna che lui possedeva sono i figli di Israele. Il terreno fecondo era la sua stessa Parola, i Comandamenti, sul fondamento dei quali era stata stipulata l’alleanza, nella quale Dio si impegnava ad essere la vita del popolo e il popolo a mettere in pratica ogni Parola uscita dalla bocca di Dio. Il frutto che il Signore attendeva dalla sua vigna era l’osservanza dei suoi Comandamenti. Invece ecco cosa avveniva: “Egli si aspettava giustizia ed ecco spargimento di sangue, attendeva rettitudine ed ecco grida di oppressi”. La giustizia di una religione, la sua rettitudine si misura dalla misericordia verso l’uomo. È falsa ogni religione nella quale l’uomo è insultato, oppresso, deriso, umiliato, privato del diritto che gli è dovuto, calpestato, ucciso. La carità verso i fratelli è l’indice del nostro amore verso Dio. Dio non fa l’esame di coscienza al suo popolo usando come metro l’amore verso di Lui. Usa invece un metro visibile, irrefutabile: questo metro è l’amore verso l’uomo. È sempre questo metro l’unico giusto che rivela la verità della nostra fede e del nostro culto.</p>
<p>NON ANGUSTIATEVI PER NULLA (Fil 4,6-9) Dio è la vita dei suoi fedeli. Di tutti costoro Lui è grazia, compassione, bontà, misericordia, aiuto, sostegno, provvidenza. Dinanzi ad ogni carenza, privazione, ristrettezza, povertà, miseria, nelle quali potrebbe venire a trovarsi la sua vita, il discepolo di Gesù non si deve angustiare. Lui non è orfano, con lui c’è il Signore ricco di misericordia e di compassione, Onnipotente, Creatore dal nulla. È Dio la speranza del cristiano. È il suo Dio che si prende cura di lui in ogni momento della sua vita. Occorre però che il cristiano manifesti ogni sua richiesta al Signore con preghiere, suppliche e ringraziamenti. Mentre si affida al suo Dio, mette ogni impegno affinché “tutto quello che è vero, nobile, giusto, puro, amabile, onorato, quello che è virtù e merita lode, sia oggetto dei suoi pensieri”. Il cristiano deve avere nel cuore un forte desiderio di crescita spirituale. È questo desiderio che dona tonalità alla sua vita spirituale, spingendola verso una costante, quotidiana santificazione. La crescita in santità attesta e rivela la verità del suo amore per i fratelli e per il Signore.  </p>
<p>C’ERA UN UOMO CHE PIANTÒ UNA VIGNA (Mt 21,33-43) Dio è il Signore e vuole l’obbedienza perfetta alla sua volontà. È questo il frutto che Lui chiede al suo popolo. I capi del popolo pur di non dare i frutti al padrone della vigna, uccidono, lapidano, maltrattano, percuotono i servi inviati da Dio e in ultimo uccidono anche il suo Figlio diletto. Lo uccidono per impossessarsi della vigna, volendo che essa non fosse più di Dio. Quale sarà il frutto di queste azioni scellerate? La risposta la danno a Gesù proprio i principi dei sacerdoti e gli anziani del popolo: “il padrone della vigna farà morire miseramente quei malvagi e darà la vigna ad altri vignaioli che gli consegneranno i frutti a suo tempo”. Gesù conferma la loro risposta e la applica a loro stessi: “Vi sarà tolto il regno di Dio e dato ad un popolo che lo farà fruttificare”. Non solo Dio farà questo. Innalzerà Cristo Gesù, il suo Figlio diletto che i principi dei sacerdoti e gli anziani del popolo hanno scartato, e lo porrà a fondamento della sua Casa: “La pietra che i costruttori hanno scartata e divenuta testata d’angolo; dal Signore è stato fatto questo ed è mirabile agli occhi nostri”.  L’uomo scarta, Dio innalza; l’uomo uccide, Dio risuscita. È questa l’opera di Dio verso i suoi servi fedeli e Gesù è il Servo e il Testimone Fedele del Padre.</p>
<p>UN BANCHETTO DI GRASSE VIVANDE (Is 25,6-10) Il banchetto è segno di comunione, amicizia, fratellanza, condivisione, solidarietà, amore. Chi invita eleva l’altro alla sua stessa dignità. Chi prepara il banchetto e chi chiama è Dio. È Lui che vuole l’uomo alla sua mensa e lo annovera tra i suoi commensali. Questo incontro con Dio è nel segno della gioia, della festa, ma anche della dimenticanza di tutto ciò che di negativo, di nefasto, triste e luttuoso ha finora avvolto la vita dei commensali. In un tempo in cui Gerusalemme stava per essere distrutta, in questa ora particolare della sua storia nella quale il Monte Sion stava per essere conquistato dagli invasori, il profeta Isaia fa risuonare la sua voce potente e annunzia che proprio in Gerusalemme Dio un giorno avrebbe radunato tutte le genti. Le avrebbe invitate ad un convito assieme ai suoi figli. In questo giorno sarebbe finita per sempre l’ostilità tra gli stessi uomini. Il convito di Dio li avrebbe resi tutti fratelli, liberandoli dalla condizione di peccato, schiavitù, miseria spirituale e materiale che è propria dell’attuale condizione umana. Questa è vera visione profetica.</p>
<p>TUTTO POSSO IN COLUI CHE MI DÀ LA FORZA (Fil 4,12-14.19-20) San Paolo trascorre la vita sulle strade del mondo alla ricerca dell’uomo cui annunziare il Vangelo. Per ministero egli è un viandante, un pellegrino, interamente consegnato alla Provvidenza del Padre celeste. Lui si nutre di quello che Dio gli manda e quando glielo manda; si veste di ciò che ha per coprirsi e quando lo possiede. La sua vita è pieno, totale abbandono al Signore, alla sua volontà, ai suoi doni di grazia. Le sue parole sono chiare: “Ho imparato ad essere povero e ho imparato ad essere ricco; sono iniziato a tutto, in ogni maniera: alla sazietà e alla fame, all’abbondanza e all’indigenza”. Per lui forza, perseveranza, costanza, luce, gioia, pace sono nel Signore. La sua testimonianza è limpida: “Tutto posso in Colui che mi dà la forza”. È questa vera professione di fede nel Dio che è perenne forza dei suoi fedeli. I veri adoratori del Signore è in Dio che attingono ogni energia per fare sempre la sua volontà. È in Lui che ripongono la loro fede e la loro fiducia. Loro sono forti perché dimorano nel Dio che è il Forte, il Santo, la Fonte della vita.</p>
<p>LA SALA SI RIEMPÌ DI COMMENSALI (Mt 22,1-14) Nello svolgimento della sua missione, la Chiesa non si deve mai stancare, mai scoraggiare, mai venir meno. Essa deve vivere il suo ministero nella consapevolezza che molti saranno quelli che rifiuteranno il suo invito, molti uccideranno i missionari, li lapideranno, li insulteranno, li percuoteranno, li derideranno, li schiaffeggeranno, li copriranno di sputi, di scherni, ma tanti accoglieranno la chiamata. Quanti si recheranno alla nozze, devono però indossare la veste bianca della grazia, della verità, della santità che sono in Dio. Non si può entrare nella sala del convito con la vecchia natura del peccato, del vizio, della trasgressione dei comandamenti, della non osservanza della Parola del Vangelo. L’accoglienza dell’invito comporta il totale cambiamento di vita. Tutto dovrà essere nuovo in chi si reca alle nozze: nuova deve essere la mente, nuovo il cuore, nuova l’anima, nuovo lo stesso corpo. Questa novità deve essere ben visibile. Tutti devono poterla constatare, testimoniare, ammirare. È verità eterna: chi sarà trovato senz’abito nuziale sarà tolto fuori, dove sarà pianto e stridore di denti. Molti rispondono alla chiamata, pochi saranno gli eletti, perché pochi sono coloro che indossano la veste nuova della santità.</p>
<p>IO L’HO PRESO PER LA DESTRA (Is 45,1.4-6) Isaia vede Dio che agisce per il bene del suo popolo; vede l’azione del Signore in un pagano, in Ciro, il grande re della Persia. È di lui che Egli si serve per la liberazione del suo popolo, per il compimento della sua salvezza. Così agendo il Signore si rivela come il Dio unico, il Dio di ogni uomo. Questa verità è storia, realtà, fatto, evento. Questa verità non è una proclamazione dottrinale, o una rivelazione ricevuta nel cuore della notte. Questa verità è la storia vissuta da pagani e figli di Israele. Gli uni e gli altri devono riconoscere che nessuno è il Signore, perché nessuno può governare la storia. Questa è tutta nelle mani di Dio e di nessun altro. È verità: di chiunque il Signore si può servire per realizzare la sua volontà di salvezza. Tempi, modalità, vie li conosce solo Lui. Dall’alto dei Cieli Egli guarda, vede, scruta, decide, sceglie, riveste della sua forza, dona la sua volontà ed essa viene eseguita e tutto questo senza che l’altro conosca il Signore. Il Signore è veramente il Signore: “Non esiste dio fuori di me. Io sono il Signore e non c’è alcun altro”. È il mistero del nostro Dio.</p>
<p>RICORDANDOVI NELLE NOSTRE PREGHIERE (1Ts 1,1-5) La preghiera per gli altri è invocazione di misericordia, pietà, compassione, carità, sostegno, aiuto, incoraggiamento, sprone. In essa si può chiedere per i fratelli ogni grazia, ogni dono celeste. La preghiera di intercessione sarà ricca di frutti se viene suscitata dagli stessi destinatari. Quando essa è messa nel nostro cuore e sulle nostre labbra da coloro per i quali si prega, Dio non può non esaudirla, perché scaturisce sicuramente da una grande carità, da una forte fede, da una sicura speranza che il destinatario ha vissuto e vive, mostrandosi vero modello nella sequela di Cristo Gesù. Quando la preghiera viene suscitata dal destinatario a motivo del suo forte impegno a favore del Vangelo, della missione ecclesiale, o di una qualsiasi altra opera di giustizia, essa si fa ringraziamento, trasformandosi anche in ogni altra richiesta di grazia e di misericordia. La carità non solo suscita la preghiera, essa fa anche sì che venga esaudita dal Signore. Il nostro amore apre insieme il cuore dei nostri fratelli alla preghiera per noi e il cuore di Dio all’esaudimento in nostro favore.</p>
<p>IPOCRITI, PERCHÉ MI TENTATE? (Mt 22,15-21) “Rendete a Cesare quello che è di Cesare e a Dio quello che è di Dio”. Si può definire ciò che è di Cesare, solo dopo aver definito ciò che è di Dio. Di Dio è tutto, compreso lo stesso Cesare. Dio è verità, carità, giustizia, santità. Ogni uomo deve portare la sua vita nella verità, carità, giustizia, santità di Dio. Portata la vita in Dio, da Dio e in Dio la si dona tutta a Cesare, senza trattenere nulla per se stessi. Tutto allora diviene di Cesare, come tutto è di Dio e così l’uomo è di Cesare e di Dio allo stesso tempo. È secondo verità tutto di Cesare, se è secondo verità tutto di Dio. Se è falsamente di Dio, falsamente sarà anche di Cesare. Esempio di questo duplice dono è Cristo Gesù: Egli fu tutto di Dio e fu anche tutto di Cesare. Fu di Cesare secondo verità, perché fu di Dio secondo verità. Gesù, Dio Egli stesso, si diede tutto a Cesare e questi lo inchiodò sulla Croce. Ma nel darsi totalmente a Cesare, dalla Croce, in pienezza di verità, Cristo si diede tutto a Dio. Dalla croce Dio lo diede a Cesare per la sua salvezza eterna. Se Dio è stato tutto di Cesare, ci potrà essere qualcosa che sia di Dio e non di Cesare? Come Cristo, ogni uomo si deve donare secondo questo duplice mistero: in pienezza di verità a Dio e a Cesare.</p>
<p>IO SONO PIETOSO (Es 22,21-27) Dio è pietoso, non verso un uomo, o un solo popolo, bensì verso tutti, nessuno escluso. La pietà è quel purissimo amore di donazione che fa sì che l’altro possa vivere. La vita dell’altro è dalla nostra vita. Se noi siamo pietosi, l’altro vive; se siamo invece spietati, senza cuore, l’altro muore, oppure è condannato a vivere una vita di stenti, non umana. Dio chiede al suo popolo di essere ricco di misericordia verso i bisognosi della terra. Possiamo essere omicidi, carnefici dei nostri fratelli, oppure datori di vita. Possiamo scegliere di essere senza alcuna attenzione verso di loro, oppure optare per divenire loro fratelli, con i quali condividere i beni che il Signore ha messo a nostra disposizione. Coloro verso i quali dobbiamo avere maggiore cura sono i poveri, i forestieri, gli orfani, le vedove. Il Signore ci avvisa: la nostra pietà sarà misura della sua. Se noi siamo pietosi, anche lui lo sarà per noi. Se noi invece siamo spietati, anche lui sarà senza pietà verso di noi. Ma se Dio non ha pietà verso noi perché noi siamo cattivi verso i fratelli, la nostra vita si avvia verso il suo totale fallimento.</p>
<p>DIVENTARE MODELLO A TUTTI I CREDENTI (1Ts 1,5-10) San Paolo ha annunziato il Vangelo di Cristo Gesù ai Tessalonicesi non soltanto per mezzo della Parola, ma anche con l’esempio di una vita santa, corretta, pura, intemerata, tutta impregnata di verità, di amore, di pazienza, di ogni altra virtù. I Tessalonicesi hanno osservato come Paolo viveva il Vangelo e sono divenuti suoi imitatori e del Signore. Imitando Paolo e il Signore, loro stessi sono divenuti modello a tutti i credenti che sono nella Macedonia e nell’Acaia. Sono modello prima di tutto per la loro dedizione alla diffusione della Parola del Signore. Per la loro opera la Parola del Vangelo riecheggia dappertutto. Tutti sanno del Vangelo, perché loro ne hanno parlato a tutti. Sono divenuti modello anche per un’altra ragione. Essi “si sono convertiti a Dio, allontanandosi dagli idoli, per servire il Dio vivo e vero e per attendere dai cieli il suo Figlio, che egli ha risuscitato dai morti, Gesù, che libera dall’ira venuta”.  È vana la predicazione del Vangelo se non viene testimoniata dalla santità della vita di chi lo annunzia. Predicazione e santità sono la forza del Vangelo.</p>
<p>DA QUESTI DUE COMANDAMENTI (22,34-40) Amore di Dio e amore del prossimo sono due comandamenti distinti. Non si possono ridurre ad uno solo: amare Dio pensando di amare l’uomo, oppure amare l’uomo credendo di amare Dio; né si possono osservare in modo separato: amare Dio senza amare l’uomo; amare l’uomo senza amare Dio. Dio e l’uomo sono due soggetti, non uno solo; Dio e l’uomo devono essere amati ognuno per se stesso, ognuno per ciò che egli è. Dio deve essere amato come il Signore, il Creatore, il Padre che ci ha dato la vita creandoci. Siamo suoi, a Lui apparteniamo. L’uomo dobbiamo amarlo invece perché creatura fatta da Dio a sua immagine e somiglianza, uguale a noi in dignità per origine, vocazione, missione. Dobbiamo amare ogni uomo come noi stessi, cioè: come se fossimo noi l’altro e l’altro fosse noi. Dalla purezza dell’amore verso l’uomo si conosce chi ama il Signore secondo verità e giustizia. Dove regna non amore, oppure amore non puro verso l’uomo, è segno che neanche Dio è amato in modo santo, giusto, vero. La verità di ogni religione si misura sull’osservanza di questi due comandamenti. È falsa ogni religione nella quale si dice di amare Dio e si disprezza l’uomo, perché non lo si ama come se stesso.</p>
<p>SIETE STATI DI INCIAMPO A MOLTI (Ml 1,14-2.2.8-10) Nel popolo di Dio è il sacerdote la luce di verità, di giustizia, di santità che deve illuminare ogni uomo. La luce del sacerdote è la Legge del Signore che lui dovrà insegnare al popolo nella sua verità, integrità, universalità. Se il sacerdote accende la luce della Legge, tutto il popolo vede la verità e la segue; se invece la tiene spenta, perché la insegna male, tutto il popolo camminerà nelle tenebre. Dio si lamenta dei sacerdoti, perché hanno spento la luce della Legge e il suo popolo è sommerso dal buio. In verità essi non hanno mai smesso di insegnarla, la insegnano però con parzialità: dicono ciò che della Legge conviene ad uno, non dicono ciò che non conviene all’altro; dicono la norma al povero, tacendola al ricco; la insegnano al buono, nascondendola al malvagio. È questo il servizio più cattivo che si possa rendere alla Legge del Signore. Senza Legge, l’uomo diventa immorale, idolatra, corrotto. La responsabilità della corruzione generale il Signore la imputa proprio ai sacerdoti che “hanno usato parzialità riguardo alla legge; non hanno osservato le sue prescrizioni”.</p>
<p>CI SIETE DIVENTATI CARI (1Ts 2,7-9.13) San Paolo manifesta il suo cuore ai Tessalonicesi, rivelando il suo grande amore per loro, amore vero, delicato, puro, casto, fatto di tanta tenerezza. È in tutto simile all’amore di una madre per le sue creature: “Così affezionati a voi, avremmo desiderato darvi non solo il Vangelo di Dio, ma la nostra stessa vita, perché ci siete diventati cari”. È questo il segreto della missione cristiana. La svolgiamo con zelo, carità, sollecitudine, quotidianità, costanza, impegno duraturo solo se l’altro diventa caro ai nostri occhi, alla nostra mente, al nostro cuore. L’altro deve essere caro per noi quanto è caro per Cristo Gesù, quanto cara è la Sua vita, caro è lo stesso Dio. La Sua vita è vita divina ed umana; è di Dio e dell’uomo. Il vero Dio e il vero uomo ha dato il Suo corpo per l’uomo, per lui ha versato il Suo sangue. Questo stesso amore vive San Paolo per i Tessalonicesi. Questi sono divenuti cari ai suoi occhi e per questo motivo lui è pronto a sacrificare la sua vita per loro, svelandoci dove risiede la forza di ogni apostolato. Se l’altro non è prezioso ai nostri occhi, mai faremo qualcosa per lui.</p>
<p>SULLA CATTEDRA DI MOSÈ (Mt 23,1-12) Ogni cosa che si vive, ogni relazione che si instaura, ogni ministerialità che si esercita nel popolo di Dio deve essere governata da una sola legge: della perfetta carità, del purissimo amore, del servizio santo. Tutto deve essere fatto per l’altro, in vista dell’altro. Niente deve essere fatto per noi, in vista di noi, per un nostro particolare interesse, o tornaconto. L’amore più puro, santo, vero, elevato, nobile deve regolare anche l’altissimo ministero dell’insegnamento della Legge di Dio e quindi dell’evangelizzazione, della predicazione, dell’ammaestramento sulla volontà di Dio manifestata nella sua Parola. L’amore è dono all’altro della nostra sapienza, scienza, conoscenza, dottrina, ma è un dono all’altro per l’altro, mai per noi stessi, mai per avere noi un beneficio umano di ritorno. L’amore che è dono di noi stessi all’altro in vista dell’altro, deve essere accompagnato dalla più perfetta esemplarità. Se diamo all’altro la Legge, è giusto che gli manifestiamo come anche la si vive con la nostra vita tutta intessuta di Legge di Dio. Se insegniamo la Legge, ma non la osserviamo, giustifichiamo in qualche modo le trasgressioni altrui. Non gli diciamo questo con le parole, glielo diciamo con l’esempio, praticamente, nella realtà dei fatti.</p>
<p>LA SAPIENZA È RADIOSA E INDEFETTIBILE (Sap 6,12-16) la sapienza è dono di Dio; la ricevono quanti la cercano con cuore semplice, puro, libero, mite, umile. Nella sua natura, essa è perfettissima conoscenza della volontà di Dio secondo la sua Parola. È sapiente chi accoglie, comprende, vive, realizza tutta la Parola, ponendo anche ogni impegno per far sì che sia cercata ed accolta da ogni altro uomo. Essa è radiosa perché discende da Dio vestita di bellezza divina. È indefettibile perché è la Volontà del Padre manifestata nella sua verità tutta intera. Non solo è dono di Dio, essa è anche impegno e lavorio umano. Cresce in noi attraverso la contemplazione, la meditazione, lo studio della Parola. La conoscenza perfetta della Parola ci introduce nella conoscenza perfetta della sapienza. Per questo bisogna mettere ogni impegno a che la Parola venga conosciuta in ogni sua parte. È la Parola il libro della vera, eterna, indefettibile, radiosa sapienza. Contemplando la Parola, sempre si deve vedere in essa la Volontà di Dio che chiama tutti ad entrare, per mezzo dello Spirito Santo, nella pienezza della verità.</p>
<p>COSÌ SAREMO SEMPRE CON IL SIGNORE (1Ts 4,13-18) I cristiani della prima ora attendevano la venuta di Cristo Gesù sulle nubi del cielo da un momento all’altro. Nella preghiera invocavano l’avvento di questa ora: “Vieni, Signore Gesù”. Anche l’Apocalisse termina con questa certezza e preghiera: “Colui che attesta queste cose dice: Sì, verrò presto! Amen. Vieni, Signore Gesù” (Ap 22,20). Così anche la prima lettera ai Corinzi: ”Se qualcuno non ama il Signore sia anatema. Maranà tha: Vieni, o Signore” (1Cor 16,22). Gesù ritardava il suo avvento, la morte invece no. Quale sarà la sorte di costoro? Quale quella dei superstiti? Ci sarà differenza tra gli uni e gli altri, o un qualche vantaggio degli uni sugli altri? La risposta di Paolo è chiara, inequivocabile. Non ci sarà nessun vantaggio, non esisterà sorte diversa. Una sola risurrezione avvolgerà sia quelli che sono già morti che quanti sono ancora in vita. I morti risorgeranno dai sepolcri e andranno incontro al Signore che viene. Anche i vivi andranno incontro al Signore, ma trasformati. Gli uni e gli altri vestiranno la sua gloriosa risurrezione, per essere sempre con il Signore.</p>
<p>SIGNORE, SIGNORE, APRICI! (Mt 25,1-13). La parola di Gesù, il suo Vangelo è la porta che bisogna attraversare per entrare in Paradiso. È porta se è Parola, Vangelo vissuto, altrimenti il Paradiso resterà chiuso per sempre. Anche se noi busseremo per i secoli eterni, una sarà la risposta di Cristo Gesù: “In verità vi dico: non vi conosco”. Cosa è allora la saggezza e cosa la stoltezza? La saggezza è fondare la nostra esistenza terrena interamente sulla Parola di Cristo Gesù, osservata nei suoi minimi precetti. La stoltezza è vivere una vita senza Vangelo, nella convinzione che alla fine del nostro tempo anche per noi si aprano le porte del cielo e noi vi entreremo per stare con Dio per tutta l’eternità. La saggezza è rimanere sempre nella Parola vissuta in ogni sua parte. La stoltezza è concedersi al peccato, alla trasgressione, al vizio, alla non osservanza della Parola, pensando che poi, prima che lo sposo arrivi, si possa mettere ogni cosa a posto. Stoltezza somma è anche questa: pensare che Gesù abbia parlato invano, per niente, o abbia detto queste cose solo per farci paura. Per questa stoltezza sono pochi coloro che prendono la via della conversione, del pentimento, della retta e santa fede al Vangelo e pochi coloro che attraversano la vera porta che introduce nel cielo.</p>
<p>LA DONNA CHE TEME DIO È DA LODARE (Pro 31,10-13.19-20.30-31) La bellezza del corpo è effimera, quella dell’anima è eterna. La prima finisce, sbiadisce, si eclissa, muore; la seconda diviene ogni giorno più luminosa, radiosa, splendente. La bellezza è data a questa donna dal timore del Signore. Chi teme il Signore cerca una sola cosa: di piacere agli uomini, ma piacendo a Dio, essendo a Lui graditi, da Lui benedetti, santificati, purificati, mondati, lavati da ogni male. Teme il Signore chi pone la sua vita nell’osservanza della Parola di Dio in ogni sua esigenza di verità e di santità. Questa donna teme il Signore perché mette a frutto della sua casa tutti i talenti di intelligenza, intraprendenza, accortezza, sapienza e prudenza che il Signore le ha dato. Ella non solo vigila sul buon andamento della casa; ella stessa è impegnata nel lavoro, per essere di esempio a tutti coloro che sono preposti a delle mansioni particolari da assolvere. Questa donna è da lodare perché anche le più umili faccende della sua giornata le vive e le compie come un dovere, un obbligo davanti al Signore. La sua vita si svolge tutta dinanzi agli occhi del suo Dio e per il suo Dio.</p>
<p>NOI NON SIAMO DELLA NOTTE, NÉ DELLE TENEBRE (1Ts 5,1-6) Sappiamo che Cristo Gesù verrà presto. Ma quando verrà esattamente? La risposta è data per immagine: “Come un ladro di notte, così verrà il giorno del Signore”. Se il Signore verrà come un ladro, senza che nessuno possa conoscere il momento, l’ora, il giorno, il tempo con precisione assoluta, ne consegue che, essendo ogni attimo quello giusto, è quanto mai necessario che il cristiano sia sempre preparato a questo evento. Egli deve essere sempre pronto a lasciare la terra ed entrare nell’eternità. Ma come ci si tiene preparati? La risposta di Paolo è chiara, ma anche semplice, perché limpida e cristallina: “Vivendo come figli della luce e figlio del giorno, perché noi non siamo della notte, né delle tenebre”. Se siamo figli della luce e del giorno dobbiamo fare solo il bene; se non siamo della notte, né delle tenebre, non possiamo conoscere il male, mai, in nessuna delle sue forme, modalità, manifestazioni. Il cristiano deve sempre fare brillare la sua luce dinanzi al mondo intero e la luce brilla in un solo modo: realizzando nella sua vita tutta la Parola di Cristo Gesù.</p>
<p>PRENDI PARTE ALLA GIOIA DEL TUO PADRONE (Mt 25,14-30). Ogni dono di Dio va messo a frutto. Lui lo dona a noi sotto forma di un piccolissimo seme di intelligenza, sapienza, scienza, buona volontà, affidando a noi il compito, la missione di portarlo al suo sommo sviluppo. Questa parabola, più di ogni altra, dona alla nostra vita una dimensione tutta soprannaturale. Essa libera l’uomo dal successo e dall’insuccesso terreno, dalla gloria o dal disonore dinanzi agli altri uomini, dall’invidia, dalla gelosia, dalla stessa superbia, avarizia ed ogni altro vizio ed imperfezione. È al Signore che domani ognuno dovrà rendere conto di tutto ciò che ha fatto mentre era in vita, se ha messo a frutto i talenti, o li ha nascosti sotto la pietra, se li ha fatti moltiplicare a dovere, oppure ha vivacchiato, consumandoli nell’ozio e nella pigrizia più grande. Ognuno di noi può anche decidere il disimpegno totale dinanzi ai suoi fratelli, sappia però che di tutto questo Dio lo chiamerà in giudizio. È un grande mistero la vita. Su questa terra possiamo fare quello che vogliamo. È il mistero della nostra volontà. Nel cielo, quando saremo alla sua presenza, Dio ci aprirà il libro della vita e ci chiederà di rendere ragione di ogni decisione, pensiero, sentimento, scelta, opera sia in bene che in male da noi compiuti.</p>
<p>ECCO, IO STESSO CERCHERÒ LE MIE PECORE (Ez 34,11-12.15-17) Per bocca del profeta Ezechiele, il Signore annunzia al suo popolo che Lui stesso si prenderà cura del suo gregge e avrà come regola la suprema giustizia: “Andrò in cerca della pecora perduta e radunerò all’ovile quella smarrita; fascerò quella ferita e curerò quella malata, avrò cura della grassa e della forte; le pascerò con giustizia”. Non solo Dio impegna se stesso affinché ogni pecora abbia le sue giuste cure e ogni necessaria attenzione, aggiunge anche: “Io giudicherò fra pecore e pecore, fra montoni e capri”. Dio non abbandona nessuna pecora a se stessa. Su di ognuna posa il suo occhio vigile, attento, ricco di amore e di misericordia. Perché il pastore sia vero gli occorre che ponga ogni attenzione a che tutte le pecore si rispettino tra di loro e per questo egli dovrà intervenire con diligenza perché nessuna pecora abbia il sopravvento sulle altre, o compia azioni disonorevoli contro le altre. Universalità della cura, senza discriminazione, assieme alla creazione della perfetta comunione fanno sì che il pastore sia vero, giusto, atto a pascolare il gregge.</p>
<p>PRIMIZIA DI COLORO CHE SONO MORTI (1Cor 15,20-26.28) Cristo Gesù è re. È proprio del re sottomettere tutti i nemici che attentano alla sua stessa vita e a quella di tutti i suoi sudditi. Il nemico di Cristo è il peccato, il quale genera a sua volta la morte. Cristo Gesù ha vinto il peccato nella sua carne; ha sconfitto la morte con la sua gloriosa risurrezione. Questa vittoria è completa, perfetta nella sua Persona, non è ancora né perfetta, né completa nel suo corpo che è la Chiesa. Non lo è perché anche il suo corpo deve compiere la piena e totale vittoria sul peccato. Ma pur vincendo il peccato, il suo corpo, che è la Chiesa, è nella morte fisica. Tante membra del corpo di Cristo, tutti coloro che hanno lasciato questa terra, tranne la Vergine Maria, sono nel carcere della morte. Mentre oggi Cristo Gesù consolida la sua regalità nel mondo intero con la vittoria sul peccato, la vittoria sulla morte si compirà nell'ultimo giorno, quando verrà sulle nubi per il giudizio universale. È solo in quell’istante che la morte sarà vinta per sempre nel suo corpo e il regno sarà consegnato in modo definitivo al Padre. È questo il giorno del giudizio finale.</p>
<p>COME IL PASTORE SEPARA LE PECORE DAI CAPRI (Mt 25,31-46) Ogni re ha una sua particolare legge di giustizia e di verità sulla quale giudicare ogni suo suddito. Cristo Gesù, in quanto Re vero, universale, di ogni uomo, possiede anche Lui la legge della giustizia e della verità sulla quale sarà giudicato ogni uomo. Questa legge è la nostra carità o misericordia verso coloro che sono piccoli, deboli, poveri, verso quanti hanno bisogno di noi per vivere una vita degna dell’uomo. Se noi abbiamo usato carità e misericordia nei riguardi dei poveri della terra, il Signore userà carità e misericordia con noi, chiamandoci alla gloria eterna del suo Regno. Se invece noi abbiamo escluso dalla nostra carità i fratelli, anche Cristo ci escluderà per sempre dalla sua vita. Non ci accoglierà nel suo Paradiso. Lascerà che noi andremo a finire nella morte eterna dell’inferno. È una verità tremenda, difficile da accogliere. La mente umana si ribella ad essa, ritenendola non consona con la misericordia di Dio. Essa però dimentica che senza legge di giustizia c’è solo arbitrio e l’arbitrio è la somma ingiustizia. Ogni uomo è avvisato: chi vuole che Dio gli applichi la legge della misericordia, deve mettere ogni impegno per lasciarsi sempre condurre e guidare dalla carità e misericordia verso i suoi fratelli.</p>
<p>NOI SIAMO ARGILLA E TU COLUI CHE CI DÀ FORMA (Is 63,16-19; 64,1-7) Ogni qualvolta l’uomo vive l’esperienza della morte e del nulla, una cosa sola egli deve fare: alzare gli occhi al cielo, contemplare Dio nella sua verità, vederlo nella sua eterna misericordia, coglierlo nella sua pietà, che è perdono e grazia, e chiedere che ancora una volta voglia prendere in mano l’argilla con la quale è stato plasmato, argilla non più pura e naturale, come quella che ha usato il giorno della creazione, ma piena di peccato, non fede, non carità, non obbedienza, non ascolto, ribelle e disattenta ai comandi del Signore, trasgreditrice dell’Alleanza stipulata, e con la sua divina pazienza cominci a impastarla nuovamente, donandole forma, essenza, verità, volontà, pensieri, cuore, vita interamente nuovi. Quando l’uomo vede la sua miseria, il suo peccato, la morte che lo avvolge, il niente che lo distrugge, la speranza che è venuta meno, perché ha voluto porsi fuori della legge di Dio, un’unica verità dovrà rianimarlo: solo il suo Signore lo potrà creare di nuovo. Solo Dio può dare forma di verità e di santità a questa argilla consumata dal peccato.</p>
<p>EGLI VI CONFERMERÀ SINO ALLA FINE (1Cor 1.3-9) Il cristiano è colui che vive attendendo la manifestazione di Gesù Cristo con una sola certezza di fede: quando il giorno del Signore si compirà, lui dovrà essere trovato irreprensibile. La sua vita dovrà essere limpida, pura, santa, vera, casta, immacolata. Sarà irreprensibile se la sua santità sarà così perfetta da non meritare neanche una sola parola di biasimo, di riprovazione, di insufficienza veniale. La sua anima dovrà essere così luminosa nella grazia da far sì che il Signore possa solo lodare, approvare i frutti di bene da lui operati. Il cristiano dovrà far sì che tutta la sua esistenza sia incarnazione della Parola nella quale crede. Questo cammino di verità in verità e di grazia in grazia è purissima grazia del Signore. Se l’uomo chiede al suo Dio, il solo capace di confermarlo nella sua volontà e desiderio di bene, la grazia di crescere in ogni sapienza, il Signore apre le porte del suo cuore e ricolma di ogni virtù quanti si affidano alla sua misericordia e alla sua bontà. Il Signore ci conferma, ma anche noi dobbiamo chiedere la grazia di non uscire mai dalla sua santa volontà.</p>
<p>NON SAPETE QUANDO È IL MOMENTO PRECISO (Mc 13,33-37) La nostra vita cammina sul binario di due verità assolute: la venuta del Signore e la non conoscenza dell’ora. Sappiamo che il Signore verrà. Non sappiamo quando, dove e come verrà. Nasce l’urgenza della vigilanza, la necessità di porre ogni attenzione per non essere impreparati. Al momento della morte infatti ognuno dovrà presentarsi dinanzi al Signore per il giudizio. Non appena l’anima lascia il tempo ed entra nell’eternità, essa dovrà rendere ragione a Dio di ogni opera compiuta mentre era nel corpo, di bene, ma anche di male, pensiero di giustizia, ma anche di ingiustizia e di malvagità. Tutto è scritto nel libro della vita che è nel cielo presso il Signore. Di tutto, nel bene e nel male, dobbiamo rendere conto a Dio. Se non ci fosse il giudizio, inutile sarebbe vigilare, vano sarebbe attendere il Signore. Invece ognuno dovrà presentarsi al cospetto di Dio e lì rendere ragione di tutta intera la sua vita, di come l’ha vissuta: se per il bene o per male, se per la giustizia o per l’iniquità. Poiché il giudizio si apre sul Paradiso, o sull’inferno, sulla vita, o sulla morte eterna, è giusto che ognuno scelga dove vorrà essere dopo la sua morte, se con Dio, o nell’inferno con gli angeli ribelli. Ad ognuno sarà dato secondo le sue opere.</p>
<p>NEL DESERTO PREPARATE LA VIA AL SIGNORE (Is 40,1-5.9-11) Israele è in esilio, sente il peso dell’oppressione, vive nel dolore la pena, frutto della sua idolatria. In questa situazione di grave disagio impara a riconoscere i suoi peccati, inizia a chiedere perdono al Signore per i suoi molteplici misfatti, si incammina sulla via della conversione. Lui ritorna con il cuore al Signore, il Signore ritorna a lui con la sua grazia e benedizione, che diviene consolazione, liberazione, fine della schiavitù, viaggio verso la terra dei padri. Dio consola il suo popolo, ma nella conversione, nel pentimento, nella volontà di un reale ritorno a Lui nella verità e nella giustizia. Dio libera il suo popolo, ma non perché continui a vivere nell’empietà, nell’idolatria, fuori dei Comandamenti e della sua Parola. Il cuore senza Dio è divenuto un deserto di peccato, di morte, di ingiustizia, di trasgressione. Nel pentimento, nella conversione, nell’accoglienza della Parola, nell’osservanza dei Comandamenti, ridiviene un vero giardino, nel quale il Signore farà ritorno. È questa la strada che bisogna preparare nel deserto perché Dio venga ad abitare nuovamente in mezzo al suo popolo.</p>
<p>IL GIORNO DEL SIGNORE VERRÀ COME UN LADRO (2Pt 3,8-14) La Chiesa delle origini viveva nell’attesa dell’imminente venuta del Signore. Sia i Vangeli che gli altri scritti del Nuovo Testamento mettono un punto fermo su questa fede iniziale dei seguaci di Cristo Gesù. Nessuno saprà mai quando il Signore verrà. La sua venuta è simile a quella di un ladro nella notte. Si compirà improvvisa, immediata, senza che possa essere in qualche modo prevista. Il Signore ritarda la sua venuta, perché nella sua misericordia concede ad ogni uomo il giusto tempo perché si converta, creda al Vangelo, diventi vero seguace di Cristo Gesù. Mentre per quanti già credono il tempo di attesa serve per compiere il cammino della propria perfezione. La parola di San Pietro è illuminante: “Il Signore usa misericordia verso di voi, non volendo che alcuno perisca, ma che tutti abbiano modo di pentirsi”. E ancora: “Nell’attesa di questi eventi, cercate d’essere senza macchia e irreprensibili davanti a Dio, in pace, nella santità della condotta e nella pietà”. Il tempo è vera grazia di Dio. Con esso possiamo preparare santamente la nostra eternità.</p>
<p>SI PRESENTÒ GIOVANNI A BATTEZZARE NEL DESERTO (Mc 1,1-8) Giovanni Battista è vero profeta. Lo attesta la sua vita austera e il suo modo di vestirsi: “Era vestito di peli di cammello, con una cintura di pelle attorno ai fianchi, si cibava di locuste e miele selvatico”. Il suo annunzio è semplice, fatto di parole essenziali: “Predicava un battesimo di conversione per il perdono dei peccati”. Netta è anche la distinzione tra lui e Gesù: “Dopo di me viene uno che è più forte di me e al quale io non sono degno di chinarmi per sciogliere i legacci dei sandali. Io vi ho battezzati con acqua; ma egli vi battezzerà con lo Spirito Santo”. L’abisso tra Giovanni e Gesù non è di ministero, ma di natura. Giovanni è uomo, puro uomo, anche se santo e il più grande tra i nati da donna. Gesù non è nato solamente da Donna, egli è prima del tempo, nell’eternità. Lui è di natura divina. Altra differenza è nel dono di grazia. Giovanni invita a pentirsi dei peccati, a fare penitenza, a iniziare una vita di santità. Gesù immerge nello Spirito Santo, il quale ha il mandato da parte del Signore di togliere dal nostro petto il cuore di pietra e al suo posto mettere un cuore di carne capace di amare. Giovanni ha un solo ministero: preparare la via al Signore. Gesù invece deve attrarre al Padre ogni uomo, facendone un figlio di adozione.</p>
<p>LO SPIRITO DEL SIGNORE DIO È SU DI ME (Is 61,1-2.10-11) Lo Spirito del Signore svolge un duplice ministero: avvicina sempre di più la persona che lo ha ricevuto al Signore, muovendo la mente perché pensi sempre secondo il pensiero di Dio; dirigendo la volontà perché voglia solo ciò che Dio vuole. Si cresce in questa mozione, se è vissuta istante per istante. Se un solo attimo è posto fuori di essa, c’è per l’anima un regresso nella verità e nell’amore. L’altro ministero è rispetto ai fratelli: a loro bisogna donare la ricchezza della grazia e della verità che Dio ci chiede di donare loro. La dobbiamo donare però come frutto della nostra maturazione in grazia e verità, o come frutto della nostra crescita in sapienza e carità. Queste due mozioni devono rimanere sempre unite. L’una non può esistere, né essere pienamente vissuta, senza l’altra. Missione e santità devono essere una cosa sola. Né la missione può esistere senza la santità, né la santità senza la missione. Senza vera santità non c’è missione; senza vera missione non c’è santità.  Per questo il vero missionario è santo e il vero santo è missionario.</p>
<p>PER LA VENUTA DEL SIGNORE NOSTRO GESÙ CRISTO (1Ts 5,16-24) La vita del cristiano è un lungo viaggio dalla terra verso Cielo. Solo quando entrerà in Paradiso il cristiano si potrà riposare. Fino a quel giorno il suo è un tempo da spendere per la crescita in sapienza e grazia. Le regole sono semplici: “Pregate incessantemente, in ogni cosa rendete grazie a Dio; non spegnete lo Spirito, non disprezzate le profezie, esaminate ogni cosa, tenete ciò che è buono. Astenetevi da ogni specie di male. Tutto quello che è vostro, spirito, anima e corpo, si conservi irreprensibile per la venuta del Signore nostro Gesù Cristo”. È, questo, un ricco, intenso, coinvolgente programma di vita spirituale. Se bene osservato, se praticato con costanza si può raggiungere una alta santità. A volte una sola regola vissuta con pienezza di zelo e con decisa e ferma volontà conduce tutta la nostra vita in una crescita ininterrotta nella grazia e nella verità di Cristo Gesù. Basterebbe prendere la sola decisione di astenerci da ogni specie di male, perché tutta la nostra storia si ricolmasse di luce vera, capace di illuminare il mondo intero della verità di Cristo. </p>
<p>IO NON SONO IL CRISTO (Gv 1,6-8.19-28) Chi vuole sapere chi è l’altro, deve ascoltare con molta attenzione le sue parole, scrutare le sue opere. Se parole ed opere sono di Dio, anche lui non può che essere di Dio. È di Dio secondo la parola che proferisce e l’opera che compie. La parola di Giovanni invita a preparare la via al Signore. Lui non è il Signore, ma “voce di uno che grida nel deserto: preparate la via al Signore”. Qual è l’opera che compie? Amministra un battesimo di penitenza come segno di una purificazione del cuore e della mente avvenuta in tutti coloro che si sono lasciati attrarre dalla sua parola. Lui non è il Messia di Dio. Lui deve solamente preparare la via a “Colui che deve venire”. Lui non è l’atteso delle Genti e del Popolo di Dio. L’Atteso verrà dopo di lui, ma è più grande di lui. Viene dopo di lui, ma è prima di lui. Giovanni è figlio del tempo, il Messia è invece dall’Eternità. Il Messia è il suo stesso Dio. Per questo lui non si sente degno neanche di sciogliergli il legaccio del sandalo. È l’umiltà la vera grandezza di un uomo. È l’umiltà perché questa virtù ci permette di vedere sempre Dio là dove Lui è all’opera, in Se stesso, o negli altri. Dove non c’è umiltà, mai potrà sorgere salvezza, perché la superbia acceca il cuore e ci impedisce di vedere Dio.</p>
<p>IL TUO TRONO SARÀ RESO STABILE PER SEMPRE (2Sam 7,1-5.8-12.14.16) Davide ha fatto delle dodici Tribù di Israele un solo regno. La sua unità è data però dalla fede nell’unico Dio e Signore, che è il Dio dei Padri, il Dio Liberatore, Redentore e Signore della loro vita. Al Signore vuole costruire una casa splendida, grande. Ma Dio non è una casa di pietra e di legno pregiato che desidera. La casa di Dio è il cuore dell’uomo. È lì che vuole stabilire per sempre la sua dimora. Non però di un solo uomo, o degli uomini di un solo popolo, di un solo regno, di un solo tempo. Vuole il cuore di ogni uomo, per tutto il tempo e anche per l’eternità. Questa casa è Dio stesso che la costruirà a Davide. Dalla sua discendenza farà sorgere un uomo, lo costituirà re per sempre, gli darà un regno stabile, duraturo per i secoli eterni. Sarà questo re a costruire la casa a Dio sulla nostra terra. Questa casa sarà il cuore nuovo, santo, giusto di ogni uomo. Questo cuore nuovo, giusto, santo lo farà, donando ad ogni uomo il suo stesso cuore. Il cuore del Messia è la nuova casa di Dio sulla nostra terra. Questo cuore dato ad ogni uomo diverrà la dimora perenne di Dio nell’uomo.</p>
<p>SECONDO IL VANGELO CHE IO ANNUNZIO (Rm 16,25-27) Il mistero della salvezza, compiuto in Cristo Gesù, deve essere conosciuto da ogni uomo. Ogni discepolo di Gesù e in modo particolare coloro che sono i ministri della Parola devono spendere tutta intera la loro vita per l’annunzio e il ricordo di questo mistero ad ogni uomo. Se il discepolo di Dio non manifesta il mistero, lui è responsabile riguardo a tutti coloro che si dovessero perdere. Ecco come San Paolo vive questa tremenda responsabilità: “Non ritengo tuttavia la mia vita meritevole di nulla, purché conduca a termine la mia corsa e il servizio che mi fu affidato dal Signore Gesù, di rendere testimonianza al messaggio della grazia di Dio. Ecco, ora so che non vedrete più il mio volto, voi tutti tra i quali sono passato annunziando il regno di Dio. Per questo dichiaro solennemente oggi davanti a voi che io sono senza colpa riguardo a coloro che si perdessero, perché non mi sono sottratto al compito di annunziarvi tutta la volontà di Dio” (At 20,24-27). È questa coscienza che deve possedere ogni discepolo di Cristo Gesù.  In questa coscienza è la salvezza del mondo.</p>
<p>IL SUO REGNO NON AVRÀ FINE (Lc 1,26-38) Dio manda il suo Messia sulla nostra terra. Non lo manda per un giorno, né per pochi o molti anni, per un popolo o per più popoli. Lo manda per ogni uomo, per tutti i tempi, per tutti i popoli della terra. Finché sole e luna brilleranno nel cielo ci sarà il regno del Messia di Dio sulla nostra terra. Dopo che sole e luna non brilleranno più, ci sarà ancora il regno del Messia di Dio nell’eternità. Dio non ha che un solo regno e un solo re sulla terra: il Figlio che nascerà dalla Vergine Maria. Solo Lui è il re dal regno eterno e nessun altro. Solo nel suo regno deve essere chiamato ogni uomo e in nessun altro. Solo in questo regno vi è pienezza di vita, pace, giustizia, carità, verità, misericordia, ogni altro bene. Questo regno non ha successione di re. Un solo re per tutta l’estensione del tempo e dell’eternità. Un solo re per ogni uomo di ogni razza, popolo, lingua, nazione. Un solo re per quanti sono venuti prima di lui e per quanti nasceranno dopo. Dal primo uomo venuto sulla terra all’ultimo che verrà il Figlio che nasce dalla Vergine Maria per opera dello Spirito Santo dovrà essere conosciuto, accolto, servito come il solo Re nel quale è la propria salvezza, la propria redenzione, la vita eterna. Altri re non esistono e neanche altri regni di Dio.</p>
<p>E IL VERBO SI FECE CARNE  (Natale del Signore – Messa del giorno)</p>
<p>TUTTI I CONFINI DELLA TERRA VEDRANNO LA SALVEZZA (Is 52,7-10) La salvezza promessa da Dio, annunziata per mezzo dei profeti, che il Messia dovrà realizzare, non è per i soli discendenti di Abramo, ma per tutti i popoli, chiamati a divenire un solo popolo, un solo regno, una sola nazione santa. L’universalità è la verità dell’opera di Dio e dove l’universalità viene negata, lì Dio non c’è. Da sempre, dalla prima promessa di salvezza nel paradiso terrestre dopo il peccato, alla chiamata di Abramo, passando per tutti i profeti, la stessa alleanza al Sinai, tutto è in prospettiva universale. Israele è chiamato per essere nel mondo lievito della salvezza di Dio, per suo tramite ogni altro uomo avrebbe dovuto accogliere e credere nell’unico Dio e nell’unico Signore. Israele sta per essere salvato e redento dal Signore. Questa opera di Dio deve aprire il cuore del mondo intero alla fede nel Signore che è onnipotente, santo, giusto, salvatore, liberatore. Deve mostrare la differenza tra il vero Dio e gli idoli, poiché solo il vero Dio è capace di operare vera salvezza nel mondo. Questa verità è l’essenza della nostra fede, perché è l’essenza stessa di Dio.</p>
<p>HA PARLATO A NOI PER MEZZO DEL FIGLIO (Eb 1,1-6) Cristo Gesù è la Parola definitiva di Dio, che porta a compimento ogni altra parola proferita lungo il corso della storia, da Adamo fino al giorno in cui Lui stesso ha iniziato la sua predicazione sulla nostra terra. Cristo Gesù è Dio. La divinità gli appartiene per natura: “Questo Figlio, è irradiazione della sua gloria e impronta della sua sostanza e sostiene tutto con la potenza della sua parola” (Eb 1,3). Cristo Gesù è Dio perché di Dio è il suo Figlio Unigenito. La consustanzialità con il Padre, nell’unità di una sola natura divina, è l’essenza che fa la differenza con ogni altro uomo. Di ogni uomo Cristo Gesù non solo è il Salvatore, è anche il Creatore, il Signore, il Giudice. Egli è l’erede di tutte le cose e ogni cosa che il Padre dona all’uomo, la dona per mezzo di Lui. Senza di Lui nulla discende da Dio, nulla ci viene donato. Ogni uomo è stato creato per mezzo di Cristo Gesù, ogni uomo da Lui deve anche lasciarsi redimere e salvare. Cristo Gesù è Dio e uomo, è vero Dio e vero uomo, è insieme Creatore e Salvatore dell’uomo. Cristo Gesù appartiene all’essenza del Dio unico.</p>
<p>PER MEZZO DI CRISTO GESÙ (Gv 1,1-18) Il Vangelo secondo Giovanni rivela la differenza tra Cristo Gesù e Mosè, tra l’Antico e il Nuovo Testamento. Mosè è solo un uomo. Cristo Gesù è il Dio che si è fatto uomo. Egli è vero Dio e vero uomo, è dall’eternità del Padre celeste, dalla sua natura divina. Mosè ha dato la legge, ma ha lasciato l’uomo nella sua vecchia natura. Cristo Gesù invece ci ha donato la grazia. Con la grazia ha cambiato la nostra natura, l’ha portata nella verità, l’ha trasformata, elevata, giustificata, santificata. È questa trasformazione la verità che solo Cristo dona all’uomo. Nessun altro la potrà mai donare. La dona per mezzo della sua grazia. Eppure molti cristiani pensano come se fossero discepoli di Mosè, anziché discepoli di Cristo Gesù. Parlano di valori, ma lasciano l’uomo nella sua natura di morte; parlano di legge, ma abbandonano l’uomo alla schiavitù del suo peccato. Tutti costoro sono simili ad un uomo che dice ai sordi la bellezza dell’udito e ai ciechi lo splendore della vista, lasciandoli però nella loro cecità, o sordità. Cristo Gesù invece porta l’uomo nella sua verità: gli dona udito, vista, giustizia, santità, carità, speranza; lo fa nuovo, mettendolo quotidianamente in condizione di agire da uomo nuovo, secondo Dio. È il mistero del Natale.  TROVARONO MARIA E GIUSEPPE E IL BAMBINO (Maria SS. Madre di Dio)</p>
<p>VOI BENEDIRETE COSÌ GLI ISRAELITI (Nm 6,22-27) Il Signore ha liberato il suo popolo dalla dura schiavitù di Egitto. Lo ha fatto passare illeso attraverso il Mar Rosso. Nel deserto gli ha dato il pane disceso dal cielo, la manna. Ha mutato per lui l’acqua da salata in dolce. Al Sinai ha stabilito un’Alleanza di vita, sancita sull’osservanza dei Dieci Comandamenti. Ora deve andare avanti, sempre avanti, fino al possesso della Terra che Dio ha promesso di dargli. Potrà compiere questo viaggio da solo? Mai. Il “mai” è assoluto. Ciò che Dio promette lo si può raggiungere solo con Lui, con la sua grazia, la sua benevolenza, la sua misericordia, il suo perenne aiuto. Dio vuole dare il suo dono quotidianamente, attimo per attimo. Per questo Egli si rivolge a Mosè perché riferisca ad Aronne e ai suoi figli, che sono i Sacerdoti nel popolo, come dovranno benedire i figli di Israele. La formula della benedizione è semplice. Il contenuto è divino. Si invoca Dio perché guidi il cammino fino al compimento della speranza. Ogni figlio di Israele dovrà essere attratto dal suo Dio, ma anche da Lui sospinto, protetto, custodito, preservato da ogni male.</p>
<p>NON SEI PIÙ SCHIAVO, MA FIGLIO (Gal 4,4-7) IL Figlio unigenito del Padre veramente si è fatto carne, è nato da donna. Lui si è fatto figlio della legge per riscattare quanti erano sotto la legge, donando loro la sua stessa figliolanza. Siamo passati da schiavi a liberi, da creature a figli. Siamo liberi perché siamo stati elevati alla dignità di figli di Dio nel suo Figlio Unigenito. Ciò che il Figlio Unigenito è in Sé, lo siamo divenuti tutti noi. Il Figlio nella sua carne, nella sua vera umanità è stato tempio vivo dello Spirito Santo. Anche noi siamo fatti tempio dello Spirito del Signore. Lo Spirito di Dio abita in noi e dal nostro cuore grida la nostra nuova dignità. Noi possiamo dire: Abbà, Padre. Dal momento che siamo veri figli di Dio, di Dio siamo anche eredi, eredi di tutti i beni divini, della vita eterna, del Paradiso. Nel suo Figlio Unigenito Dio darà a noi la sua stessa vita eterna. Tutto se stesso darà a noi, perché tutto se stesso ha dato al Figlio Suo Gesù Cristo. Tutto questo è un dono che ci sarà dato se vivremo questa nuova realtà che siamo divenuti: vivendo da veri figli erediteremo i beni eterni che Dio ha riservato per tutti coloro che sono suoi figli.</p>
<p>PER TUTTO QUELLO CHE AVEVANO UDITO E VISTO (Lc 2,16-21) Senza indugio i pastori si recano a Betlemme e lì trovano ogni cosa secondo la Parola che l’Angelo aveva loro detto. Essi non tengono la notizia per se stessi, la divulgano, la dicono a tutti. Sono i primi missionari della redenzione, i primi evangelizzatori del Salvatore. La missione è testimonianza, attestazione di un evento, riferimento di una parola. Loro dicono quello che avevano udito e visto. Avevano udito una parola dal cielo. Hanno visto la conferma della parola nella mangiatoia. Non c’è testimonianza senza udire e senza vedere, ma neanche c’è evangelizzazione senza riferimento di ciò che si è udito e visto. L’uomo, nella trasmissione della verità, diviene elemento essenziale. Il suo orecchio, il suo occhio è chiamato in causa, la sua bocca è strumento di divulgazione. Si vede. Si ascolta. Si dice. Il missionario deve sempre sapere chi è all’origine della verità che ha dato vero significato alla sua vita. Questa fonte è il Signore. Il missionario glorifica e loda il Signore per i grandi eventi che ha compiuto per lui. La missione è un evento che parte dal Cielo, da Dio; deve essere un evento che ritorna nel Cielo, in Dio. Se della missione se ne fa un fatto umano, essa è senza verità, senza salvezza. Manca in essa il Salvatore, ma anche il salvato.</p>
<p>PRINCIPE E SOVRANO SULLE NAZIONI (Is 55,1-11) Quando il Signore annunzia ciò che sta per fare, il suo sguardo non è rivolto sopra un solo uomo, o un solo popolo, abbraccia invece tutta l’estensione della terra e della storia. Lo sguardo di Dio è sempre universale. Lui vede ogni uomo bisognoso di salvezza, redenzione, pace e a quest’uomo fa la sua promessa. Oggi è proprio questa visione universale di Dio che è posta in questione. È l’universalità della Redenzione di Cristo Gesù che è messa in crisi. È il suo annunzio da proclamare a tutti i popoli che è in grande sofferenza. All’universalità si vuole sostituire la particolarità. Ognuno può adorare un suo Dio, può avere una sua via di salvezza. Si ha paura di gridare al mondo intero che uno è Dio e uno è il Salvatore costituito da Dio sopra tutti i popoli. Gridare non è imporre. Proclamare non è obbligare. Testimoniare non può essere mai tacere ciò che si è udito e visto. Si rispetta la dignità dell’uomo non quando gli si nasconde la verità, ma quando si lascia a lui la volontà di aderire o meno alla verità, all’unica verità, all’unico vero Salvatore e Redentore del mondo. </p>
<p>GESÙ È IL FIGLIO DI DIO (1Gv 5,1-9) Ogni uomo, chiunque esso sia, è solamente un uomo. Cristo Gesù non è solamente uomo, egli è vero uomo e vero Dio, perfetto uomo e perfetto Dio. Nella sua essenza divina Lui è la santità, nella sua essenza umana Lui ha prodotto un frutto di santità nella quale è posta la salvezza e la redenzione di ogni altro uomo. Cristo Gesù è vero Figlio per generazione eterna dal Padre. Questo è il vero mistero che avvolge Cristo Gesù. Lui è anche Figlio dell’uomo, vero Figlio della Vergine Maria, concepito per opera dello Spirito Santo. Il Figlio ci è stato dato dal Padre affinché noi operassimo la vittoria sul mondo, sul peccato, sulla morte, su ogni trasgressione dei Comandamenti. Con la grazia che scaturisce da Cristo Gesù, attingendola sempre in Lui, perennemente in Lui, noi possiamo vincere il mondo. È per grazia che possiamo sconfiggere il male. È questa la fede che sconfigge il mondo. In questa fede bisogna radicarsi se si vuole operare la vittoria sul mondo. Questa fede dobbiamo annunziare ad ogni uomo, perché tutti possano vincere il mondo che è peccato e morte.</p>
<p>IN TE MI SONO COMPIACIUTO (Mc 1,7-11) Gesù si immerge nelle acque del Giordano non per conversione, ma per consegnarsi interamente al Padre, per dire al Padre che era pronto per fare tutta la sua volontà. Quale era la volontà del Padre? Quella che Lui fosse il Messia, il Redentore, il Salvatore dell’umanità. Gesù oggi dona al Padre la sua volontà, gli dona tutta la sua vita. Poi esce dall’acqua. Il Padre risponde al suo dono e lo consacra suo Messia, riversando su di Lui lo Spirito Santo sotto forma di una colomba. Posandosi lo Spirito Santo sopra Cristo Signore, Gesù è consacrato Messia, si adempiono tutte le profezie. Ora può Egli realizzare la missione secondo tempi e modalità stabilite dallo stesso Dio. Cosa avviene in Cristo è il Padre stesso che ce lo rivela. La voce che si ode dal Cielo dichiara: “Tu sei il Figlio prediletto, in te me sono compiaciuto”. Il Messia di Dio è il Figlio prediletto del Padre. In questo Figlio il Padre si compiace perché per mezzo suo Egli può realizzare l’opera della redenzione e della giustificazione dell’uomo. Dio si compiace perché Gesù gli ha dato tutta la sua volontà, tutta la sua vita. Per questa duplice consegna avverrà la salvezza e la redenzione del mondo. La consegna è dell’intera vita in ogni attimo, circostanza, evento.</p>
<p>PARLA, PERCHÉ IL TUO SERVO TI ASCOLTA (1Sam 3,3-10.19) Samuele dorme nel tempio, ma ancora non conosce la voce del Signore, non l’ha mai ascoltata. Il Signore lo chiama nella notte ed egli, pensando che fosse il sacerdote Eli, subito corre da lui. Ma Eli non lo aveva chiamato e lo rimanda a dormire. Solo alla terza volta Eli “comprese che il Signore chiamava il giovinetto” e gli dice: “Vattene a dormire e, se ti chiamerà ancora dirai: Parla, Signore, perché il tuo servo ti ascolta”. Dio veglia sulla vita dell’uomo. Lui non dorme sulla nostra storia. Lui della storia è custode attento, premuroso, sapiente. Lui della vita è la Provvidenza e sempre suscita persone che consacrandosi a Lui, facendosi a Lui obbedienti in tutto, le costituisce portatrici tra gli uomini della sua Parola, di quella Parola nella quale è ogni salvezza. L’uomo, lasciando cadere la Parola del Signore, diviene un operatore di morte in mezzo ai suoi fratelli. Il profeta del Dio vivente, “non lasciando andare a vuoto una sola delle parole del Signore”, diviene operatore di pace, di vita, dona luce e salvezza, perché la Parola del Signore è luce e salvezza per ogni uomo.</p>
<p>SIETE STATI COMPRATI A CARO PREZZO (1Cor 6,13-15.17-20) Versando il prezzo del nostro riscatto, Cristo Gesù ci ha acquistati per consegnarci al Padre puri, santi, immacolati. Chi è di Cristo non si appartiene più; non è più padrone di se stesso; non può più disporre del suo corpo, della sua vita a suo piacimento. Tutto ciò che lui è e possiede non è suo, è di Cristo Gesù. Se non è suo, è giusto che usi di se stesso secondo la volontà di Cristo e non più secondo la propria. Qual è la volontà di Cristo? Che si usi il corpo non per l’impudicizia, ma lo si tratti con tutta purezza e onestà, nel rispetto della più sana moralità che nasce dall’osservanza dei Comandamenti e delle Beatitudini. Nel battesimo siamo anche divenuti un solo corpo con Cristo. Il corpo di Cristo è santissimo e non può essere usato per il peccato che è fornicazione, impurità, prostituzione. Peccato è l’uso del corpo fuori del matrimonio, o non secondo la santità che ne regola l’uso anche in seno al matrimonio. Se siamo corpo santissimo di Cristo, dobbiamo bandire per sempre il peccato dalle nostre membra. Questa è la nostra vocazione: essere sempre dalla Parola di Dio.</p>
<p>ABBIAMO TROVATO IL MESSIA (Gv 1,35-42) L’evangelizzazione è testimonianza. Si annunzia all’altro ciò che si è visto, udito, incontrato. Senza una retta, pura, vera, perfetta conoscenza di Cristo Gesù non c’è annunzio, né può essere mai evangelizzazione. Più perfetta è la nostra conoscenza di Cristo Gesù, più vera sarà la nostra testimonianza. La testimonianza è la forza dell’evangelizzazione, è la sua vita. Il futuro del Vangelo è nella testimonianza di quanti credono nel Vangelo. Crede nel Vangelo chi fa di esso la propria vita. Costui lo rende credibile, perché ne attesta la verità, la novità perenne, la capacità di condurre un uomo nella santità vera. Giovanni il Battista conosce la verità di Cristo in pienezza. La dice e due dei suoi discepoli abbandonano lui e seguono Cristo Gesù. Andrea conosce la verità di Cristo e la testimonia a Pietro. Per questa testimonianza Pietro è costituito Pietra sulla quale il Signore avrebbe edificato la sua Chiesa. È così da voce a voce, in appena pochissimi giorni Gesù ha già uno stuolo di discepoli che lo seguono. Questa verità deve convincere ciascun cristiano che la forza del Vangelo non è fuori di lui. È in lui ed è la sua testimonianza vera, pura, convinta, fondata sulla conoscenza perfetta di Cristo Gesù.</p>
<p>SI ERANO CONVERTITI DALLA LORO CONDOTTA MALVAGIA (Gio 3,1-3.10) La Parola di Dio che risuona sulla terra sconvolge i cuori, mette in discussione le coscienze, porta scompiglio nella volontà, suscita veri sentimenti di conversione. Nulla resiste dinanzi alla verità della Parola di Dio. Nulla rimane insensibile quando essa viene annunziata in pienezza di verità, proclamata così come il Signore l’ha proferita. Se la Parola ha una così grande forza di salvezza, perché quando la proferiamo noi, rimane quasi sempre senza alcun frutto? La risposta non può essere che una sola: sovente noi non la diciamo nella sua purezza, verità, completezza. Con abilità, scaltrezza, furbizia, anche con inganno, la sostituiamo con la nostra. Quando questo avviene, è la fine dell’evangelizzazione. Come fa un uomo che è nel peccato a convertirsi ad una parola che è già frutto di peccato? Quella di Dio è Parola di santità e alla santità ci si può convertire. Giona dice la Parola di Dio, la dice nella più estrema semplicità, e una città tutta corrotta e peccatrice si converte. Potenza della Parola! Forza indicibile della vera evangelizzazione!</p>
<p>IL TEMPO ORMAI SI È FATTO BREVE (1Cor 7,29-31) Dobbiamo completare la nostra santificazione, conformandoci a Cristo Gesù nell’amore, nella fede, nella speranza, in ogni altra virtù, specie nella virtù della fortezza e della giustizia. Il tempo che ci è concesso di vivere per un così alto impegno è veramente poco e dobbiamo sfruttarlo in ogni suo secondo. Siamo sempre all’inizio del cammino, ma non all’inizio del tempo, che scorre velocemente e noi non ce ne accorgiamo, perché la nostra struttura del tempo è circolare, mentre esso è lineare. Apparentemente sembra che il tempo ritorni su se stesso, mentre in realtà esso cammina inesorabilmente in avanti, verso il compimento che avverrà nell’ultimo giorno, quando si entrerà nell’eternità. Poiché è sempre un attimo che ci separa dall’eternità, tutto ciò che dura un attimo perde di significato, solo l’eternità acquisisce valore stabile e duraturo. È questo il motivo per cui siamo invitati a lavorare solo per l’eternità, servendoci del tempo e delle cose che si fanno nel tempo solo per l’acquisizione di una più grande e più perfetta santificazione.</p>
<p>SEGUITEMI, VI FARÒ DIVENTARE PESCATORI DI UOMINI (Mc 1,14-20)  Gesù chiama alcuni uomini e li costituisce da subito i continuatori della sua vita e questo fino alla consumazione del mondo. Finché il mondo esisterà nella sua forma attuale, dovranno sempre esserci coloro che continueranno sulla terra la vita di Cristo Gesù nel suo grande mistero di salvezza e di redenzione. Oggi Gesù passa e chiama. Chiama alcuni uomini con un fine ben preciso: farli divenire pescatori di uomini. Questa missione e questa vocazione dovranno a loro volta continuare per sempre e quindi sarà obbligo di quanti già sono continuatori della vita di Cristo chiamare altri uomini ai quali dovranno consegnare tutto Cristo perché lo facciano vivere in loro per mezzo di loro in molti altri fratelli. Come il pescatore trae i pesci dalle acque del mare e li pone nei suoi canestri, così colui che è chiamato ad essere pescatori di uomini deve trarre fuori gli uomini dalle acque torbide e melmose del peccato e metterli nel canestro del Vangelo perché vivano per la santità, per la verità, per il Cielo. Pescare un uomo è modificarlo nella sua essenza, nella sua storia, in tutta la sua vita, anche nelle più piccole modalità del suo esistere. Pescare un uomo è dargli una nuova essenza, l’essenza della verità e della grazia di Cristo Gesù. </p>
<p>EGLI DIRÀ LORO QUANTO IO GLI COMANDERÒ (Dt 18,15-20) Dio ha deciso di parlare all’uomo per mezzo dell’uomo. È questo il ministero profetico. Un uomo solo ascolta il Signore, riferisce al popolo le parole udite, tutto il popolo ascolta quest’uomo, esegue e mette in pratica quanto il Signore ha detto. In questa opera di mediazione, al profeta è richiesta la più grande onestà, che consisterà per lui nel non introdurre nella Parola di Dio mai una parola d’uomo, nel non dire mai la sua parola come Parola detta o proferita da Dio. Purtroppo molti sono i danni che crea la non onestà di chi svolge questa missione. A volte, anzi spesso, lo strumento si crede fuso con la volontà di Dio. Ritenendo che la sua volontà e la volontà di Dio siano ormai una cosa sola, che la sua volontà è la volontà di Dio e la volontà di Dio è la sua volontà, il mediatore si inganna e inganna il mondo intero. Chi si fonde e si confonde con la Parola di Dio, sappia che su di lui incombe questo monito del Signore: “Ma il profeta che avrà la presunzione di dire in mio nome una cosa che io non gli ho comandato di dire, o che parlerà in nome di altri dèi, quel profeta dovrà morire”.  UNITI AL SIGNORE SENZA DISTRAZIONI (1Cor 7,32-35) Ogni scelta comporta delle responsabilità. Chi sceglie di sposarsi, “deve occuparsi e preoccuparsi delle cose del mondo, di come possa piacere alla moglie, o al marito, e si trova diviso!”. Chi invece “non è sposato si preoccupa delle cose del Signore, come possa piacere al Signore”. La scelta di sposarsi, o di non sposarsi, obbliga ad un comportamento corretto, impone una moralità santa. Non c’è scelta senza morale ed ogni morale nasce da una scelta. Spesso accade invece che si vorrebbe una scelta senza gli obblighi ad essa legati. Nell’obbligo è la nostra santità, perché la fedeltà agli obblighi derivanti dalla nostra scelta è la nostra perfetta santificazione. Se una donna decide di non sposarsi può. Dove la conduce questa scelta? “A preoccuparsi delle cose del Signore, per essere santa nel corpo e nello spirito”. Ma anche può scegliere di sposarsi. Se si sposa deve però “preoccuparsi delle cose del mondo, come possa piacere al marito”. Invertire gli obblighi, liberarsi da essi, non è degno dell’uomo, perché non è degno della sua fede.</p>
<p>INSEGNAVA LORO COME UNO CHE HA AUTORITÀ (Mc 1,21-28) Gesù insegna con autorità, perché quanto egli dice si compie, avviene, si fa storia, crea una realtà nuova. Lui parla e i cuori si convertono, comanda e i corpi risanano, intima e gli spiriti immondi vanno via. La sua parola conforta, guarisce, lenisce, risana, perdona, illumina, crea speranza, apre il cuore alla gioia, dona allo spirito nuova dimensione, la mente si apre all’accoglienza della verità. L’autorità di Gesù è potenza creatrice, liberatrice, risanatrice. Neanche Mosè, il più grande profeta della storia con il quale Dio parlava faccia a faccia, ha mai esercitato una autorità pari a quella di Gesù. Mosè parlava sempre in nome di Dio. Cristo Gesù parla in nome proprio. Gesù dona la perfezione alla stessa Legge e ai Profeti. Lui è venuto per dare compimento definitivo ad ogni promessa di Dio. Questa è l’autorità di Gesù. La folla la vede, la sperimenta su di sé, la testimonia, gridandola. La differenza è necessaria alla verità, alla Parola. La differenza è la vita della Parola. Dove non c’è differenza, dove c’è appiattimento e uniformità nella Parola è segno che lì non agisce lo Spirito del Signore. La differenza fa cogliere la verità o la falsità di un insegnamento. Senza differenza, c’è solo mortificante uniformità, che non dona vita alla verità.</p>
<p>RICORDATI CHE UN SOFFIO È LA MIA VITA (Gb 7,1-4.6-7) Giobbe è avvolto dal male fisico. Non sa però perché lui è in quella sofferenza, non conosce le motivazioni dei suoi indicibili dolori. In questa situazione penosa, egli è sorretto da una giustizia intatta, non inquinata da alcuna forma di male. La sua sofferenza non è un castigo per i suoi misfatti, né una punizione per un peccato commesso. Lui ha sempre osservato la Legge dell’Altissimo e ha fatto della carità e dell’amore uno dei canoni del suo comportamento quotidiano. Se la sofferenza rimane un mistero, se non può essere né spiegata e né allontanata dalla nostra vita, se viene assegnata in sorte all’uomo senza che l’uomo neanche venga preavvisato, se si abbatte improvvisa su di una persona e questa niente può fare per allontanarla da sé, cosa resta da compiere per rimanere sempre nella più grande speranza? La risposta che ci offre Giobbe è una sola: il totale, pieno, indiscusso affidamento al Signore. “Ricordati che un soffio è la mia vita: il mio occhio non rivedrà più il bene”. Non lo rivedrà per le sue forze. Lo potrà rivedere solo per misericordia di Dio.</p>
<p>MI SONO FATTO SERVO DI TUTTI (1Cor 9,16-19.22-23) Il Vangelo è libertà da ogni schema umano di comprenderlo e di attuarlo; è anche cammino verso la verità tutta intera cui conduce lo Spirito del Signore. Se il Vangelo è tutto questo, ci potrà mai essere un solo uomo che possa pensare che l’unica Parola, l’unica verità, l’unica fede possano essere incarnate in un unico modo, in un’unica forma, in una sola mentalità, in un solo pensiero, in una sola struttura religiosa? Se il Vangelo è libertà, perché la Parola di Dio è libertà, allora anche l’uomo che lo annunzia deve rispettarlo nella sua libertà più piena. Ma per fare questo anche lui deve essere uomo libero. San Paolo ha compreso questa libertà che si sprigiona dal Vangelo e presso ogni uomo si è presentato con la libertà evangelica, senza scadere mai in quelle piccole o grandi schiavitù che vogliono che la forma di uno valga per un altro e la comprensione di uno diventi comprensione per un altro o per tutti. Lui, da uomo libero, non lega il Vangelo a nessuna forma, a nessun uomo e così lo può dare tutto ad ogni uomo, nella forma concreta, personale nella quale l’uomo vive.</p>
<p>ANDIAMOCENE ALTROVE PER I VILLAGGI VICINI (Mc 1,29-39) Gesù è sempre dal Padre. Questa è la sua verità, la sua storia, la sua missione, la sua opera, il suo cammino, la sua via. Niente che è in Lui viene da Lui. Tutto ciò che è in Lui viene dal Padre, anche nei più piccoli gesti del quotidiano. Se è dal Padre, non può essere né da se stesso, né tanto meno dalle creature. Gesù non è neanche dalla misericordia dettata dalla volontà degli uomini, perché anche la misericordia, la pietà, la carità, ogni altra virtù Lui le deve vivere sempre come obbedienza verso il Padre. Oggi Gesù viene pregato di fermarsi, così potrà manifestare tutta la sua misericordia a quella gente bisognosa nell’anima, nello spirito, nel corpo che era venuta a trovarlo. Ma Gesù non può essere comandato dai bisogni della gente. Gesù ha una sola obbedienza da compiere: la volontà del Padre suo. Il Padre suo vuole che Lui vada altrove ed è altrove che Lui dovrà recarsi, perché è lì che lo attende l’uomo da salvare, l’uomo cui annunziare il regno di Dio e la sua vera giustizia. È questo il mistero di Cristo: sempre dal Padre, mai dall’uomo, neanche dalla sua invocazione di misericordia e di pietà. Cristo Gesù deve andare altrove, dove il Padre lo manda, perché è lì che c’è bisogno di manifestare la misericordia di Dio.</p>
<p>ABITERÀ FUORI DELL’ACCAMPAMENTO (Lv 13,1-2.45-46) La lebbra è malattia infettiva e per questo escludeva dal consorzio umano. È già sufficiente solo leggere il testo della Scrittura, per capire a quali sofferenze spirituali e non solo fisiche queste persone andavano incontro: “Il lebbroso colpito dalla lebbra porterà vesti strappate e il capo scoperto, si coprirà la barba e andrà gridando: Immondo! Immondo! Sarà immondo finché avrà la piaga; è immondo, se ne starà solo, abiterà fuori dell’accampamento” (Lev 13,45-46). L’isolamento a quei tempi era l’unica soluzione. Altre non esistevano. Loro non guarivano, altri non venivano contagiati. Il vero amore sa assumersi tutte le conseguenze per non trascinare altri nella stessa condizione. L’autentica carità sa rinunziare alla propria vita perché altri non la perdano a causa del nostro egoismo, o incapacità di amare in situazioni difficili. La vita è carità. La carità è dono di vita ai fratelli. Il lebbroso donava la vita ai suoi fratelli, isolandosi. Con questo gesto lui viveva la più alta e squisita carità, se affidava la sua malattia al Signore e la trasformava in un atto di salvezza per gli altri.</p>
<p>FATE TUTTO PER LA GLORIA DI DIO (1Cor 10,31-11,1) In una comunità divisa, frastornata, incerta nella fede, barcollante nella carità, con un forte calo nella moralità, con la quasi totale perdita della speranza nella risurrezione di Cristo Gesù, San Paolo pone a fondamento della rinascita spirituale di tutti la sola ricerca della gloria di Dio. Ma cosa significa fare ogni cosa per la gloria di Dio? Significa che ognuno deve svestirsi di se stesso, niente deve più fare per il suo interesse, né materiale, né spirituale. Bisogna abbandonare ogni superbia, vanagloria, orgoglio, amor proprio, esaltazione, invidia, gelosia e ogni vizio. Urge aprirsi esclusivamente alla volontà di Dio perché sia compiuta in ogni sua parte. Ora qual è il primo statuto della volontà di Dio? La carità, o il dono della nostra vita a Dio perché ne faccia uno strumento di amore e di verità, di speranza e di santità per il mondo intero. La ricerca della gloria di Dio uccide nel nostro cuore l’egoismo, fa sorgere splendente e luminosa la carità. La carità nel cuore non cerca più il proprio utile, ma quello di Cristo e l’utile di Cristo è uno solo: la salvezza di ogni uomo.</p>
<p>VENIVANO A LUI DA OGNI PARTE (Mc 1,40-45) Dinanzi a Gesù corre veloce una tentazione nascosta, camuffata, perché ricoperta con le vesti della necessità, bisogno, compassione, misericordia. Il Vangelo lo dice con chiarezza: “Gesù non poteva più entrare pubblicamente in una città, ma se ne stava fuori, in luoghi deserti, e venivano a lui da ogni parte” (Mc 1,45). Perché questo afflusso di gente costituisce per Gesù una fortissima tentazione? È tentazione perché si vuole distogliere Gesù dal compiere la volontà del Padre suo che non è quella di guarire solamente, o di portare un qualche sollievo alla sofferenza della gente, bensì quella di liberare l’uomo dalla falsità, dall’errore, dalla menzogna del male e questa liberazione può avvenire solo con la luce della verità, con l’annunzio della Parola del Vangelo. Gesù è sempre dinanzi alla tentazione. Possiamo affermare che la tentazione è la via, il sentiero da percorrere nel compimento della missione. Gesù è venuto per dare la luce della verità. Una volta che l’uomo è entrato nella luce, il miracolo viene fatto dalla sua stessa fede. Se invece Gesù fa il miracolo, ma non dona la fede, la persona resta nella sua falsità e perdizione, ma anche nella non possibilità di salvare lui stesso la sua vita attraverso il miracolo compiuto per la sua fede.</p>
<p>NON RICORDATE PIÙ LE COSE PASSATE (Is 43,18-25) Dio è colui che crea sempre cose nuove per i suoi figli. La sua vera grandezza non è solo quella con la quale ha agito per il passato, nei tempi lontani; è anche e soprattutto quella con la quale Lui opera oggi, in questa ora, o istante della nostra vita. Se noi pensiamo alle cose che furono, rischiamo di non vedere l’agire con il quale Dio opera oggi. Chi cammina con Lui deve fissare lo sguardo perennemente sul presente. Deve essere capace oggi di vedere Lui che opera la sua salvezza. Deve oggi possedere tanta intelligenza spirituale da scorgere anche le più piccole azioni del Signore a favore dei suoi figli. Per questo, oltre che il distacco con il passato, occorre anche piena libertà dalle nostre comprensioni, o precomprensioni delle sue opera. Di Dio non si può possedere un modello standard per il discernimento delle sue azioni nella storia. Egli è sempre nuovo ed è nella novità la perenne grandezza della sua onnipotenza. Oggi Lui parla all’uomo di oggi per la sua redenzione; oggi all’uomo di oggi manifesta la sua Onnipotenza per la sua salvezza.</p>
<p>IN LUI C’È STATO IL “SÌ” (2Cor 1,18-22) Nell’antico Testamento Dio ha molte volte e in diversi modi parlato agli uomini, ha detto tante parole. Ebbene, tutte le parole che Dio ha detto lungo il corso dei secoli, in Cristo sono divenute sì, cioè storia, verità, compimento, realizzazione. Nessuna sua promessa è rimasta semplice suono di voce. In Cristo ogni suo annunzio si è trasformato in evento di salvezza, redenzione, santificazione. Questa verità si riveste per ogni discepolo di Gesù di conseguenze cariche di infinite responsabilità. Ogni cristiano, in Cristo, partecipa di questa stessa missione: deve far sì che per mezzo di lui tutte le parole di Cristo diventino compimento, realizzazione, evento. Per mezzo del cristiano nessuna parola del Vangelo deve rimanere parola solamente. Deve invece divenire fatto, vita. Ogni parola di Vangelo deve essere compiuta in noi e attraverso noi si deve realizzare la salvezza a favore del mondo intero. È questa la nostra missione: trasformare in un sì pieno, perfetto, duraturo, ma anche quotidiano, ogni Parola che è uscita dalla bocca di Dio e di Gesù Signore.</p>
<p>FIGLIOLO, TI SONO RIMESSI I TUOI PECCATI (Mc 2,1-12) Gli uomini non avevano calato dal tetto il paralitico perché Gesù gli perdonasse i peccati, bensì perché fosse guarito dalla sua infermità. Gesù vede questa loro fede. La vede però incompiuta e le vuole dare compimento e perfezione. Non può rimanere la nostra fede nell’incompiutezza, altrimenti nessuna santità sarà mai possibile e senza santità non c’è vera missione. Una fede incompiuta, è una fede senza frutti di vera conversione. Il fatto che molti cristiani non siano santi è anche dovuto all’imperfezione della loro fede. Una fede impura comporta anche una vita impura e una santità non raggiunta. Altri – e sono gli scribi – hanno una fede cieca, miope, incapace ad aprirsi al nuovo di Dio. La loro è una fede fondata sul pensiero umano, oppure su una frase della Scrittura così assolutizzata, da divenire l’unico metro di misura per la lettura di tutta l’opera di Dio. Poiché questa fede è incapace di aprirsi al nuovo della verità e della Parola, essa è quasi sempre accompagnata dalla malvagità del cuore che si trasforma in giudizio e in condanna verso tutti coloro che vivono di fede pura e incontaminata nella Parola del Signore, verso tutti coloro che sanno accogliere il nuovo che Dio è venuto e viene ad operare nella nostra vita.</p>
<p>TI FARÒ MIA SPOSA PER SEMPRE (Os 1,16.17.21-22) Per mezzo del Profeta Geremia così Dio ammonisce il suo popolo: “Considera i tuoi passi là nella valle, riconosci quello che hai fatto, giovane cammella leggera e vagabonda, asina selvatica abituata al deserto: nell’ardore del suo desiderio aspira l’aria; chi può frenare la sua brama?” (Cfr. Ger 2, 23-25). La brama di Israele è la sua idolatria, la prontezza sempre immediata a rinnegare il Signore. Cosa fare perché questo non succeda più? Il deserto, luogo di lontananza da ogni idolo delle genti, era stato per il popolo un tempo particolare di grazia, durante il quale aveva imparato a vivere di Parola del Signore. Nel deserto il Signore aveva educato il suo popolo per quarant’anni a fidarsi di Lui, della sua Parola, nella quale è la vita per chi la osserva e la mette in pratica. Il Signore vuole condurre di nuovo il suo popolo nel deserto, ma questa volta per qualcosa di infinitamente grande: per celebrare con lui un vero matrimonio, un patto stabile e duraturo di amore. Dio vuole fare del suo popolo la sua sposa per sempre e come sposo vuole parlare al suo cuore.</p>
<p>RESI MINISTRI ADATTI DI UNA NUOVA ALLEANZA (2Cor 3,1-6) San Paolo sa che tutto in lui è da Dio, dalla sua grazia. Niente che è in lui viene da lui. Dio stesso si dona a lui perché possa compiere con frutto il suo ministero. Essendo lui perennemente dalla grazia di Dio, è anche ministro adatto della Nuova Alleanza. È, cioè, ministro capace di servire bene, con frutti, la Nuova Alleanza che il Signore ha posto nelle sue mani, per annunziarla ad ogni uomo e far sì che ognuno entri a farne parte. Lui è ministro adatto, perché la grazia opera con efficacia, quando essa è data secondo le regole della grazia, la prima delle quali è la santità di colui che è chiamato a donarla. La grazia può essere efficace negli altri in un solo modo, se è stata efficace in noi. Se essa non è efficace in noi, mai per mezzo nostro lo potrà essere negli altri e noi stessi diveniamo ministri inadatti della Nuova Alleanza. Quando la grazia è inefficace in noi, altri possono anche stipulare l’alleanza con Dio, ma per mezzo nostro questa alleanza non produce frutti. Siamo ministri inadatti. È questo il fallimento di molta pastorale: l’inefficacia della grazia in colui che ne è ministro.</p>
<p>VINO NUOVO IN OTRI NUOVI (Mc 2,18-22) Il vino nuovo è il Vangelo. L’otre è la struttura storica attraverso la quale esso vive. Vino nuovo è anche l’uomo pervaso di Spirito Santo. L’otre nuovo è la sua quotidiana risposta ad ogni mozione che lo Spirito opera nel suo cuore, nella sua mente, nei suoi desideri, in ogni suo pensiero. Per ogni vino nuovo occorre un otre nuovo, per ogni nuova comprensione della verità occorre anche una nuova forma storica di incarnarla e di viverla. La santità possibile per un’anima è una sola: la risposta pronta, immediata, sollecita, senza tentennamenti allo Spirito del Signore che in questo istante muove il cuore ad agire e la mente ad entrare nella più alta e profonda verità. La Parola è una ed è sempre la stessa; la comprensione dell’unica Parola è sempre nuova, attuale, profondissima; la vita secondo la Parola non è data dalla Parola in sé, così come essa suona, ma dallo Spirito Santo che apre il suo significato ad una comprensione sempre più piena, perfetta, santa. Gesù  non vuole che la perenne novità della sua Verità sia sigillata negli otri vecchi delle strutture dei farisei, né che si fermi la vita della sua Parola alle forme di ieri, anche se sante e perfette. La vera vita della sua Parola è nell’oggi dello Spirito Santo e della sua mozione.</p>
<p>IO STABILISCO LA MIA ALLEANZA CON VOI (Gn 9,8-15) Dio ha appena mandato le acque sulla terra, dalla quale era scomparsa ogni forma di vita. Subito dopo il diluvio il Signore vede che il peccato ha intaccato profondamente l’uomo e per questo decide di non più distruggerlo: “Non maledirò più il suolo a causa dell’uomo, perché l’istinto del cuore umano è incline al male fin dall’adolescenza; né colpirò più ogni essere vivente come ho fatto. Finché durerà la terra, seme e messe, freddo e caldo, estate e inverno, giorno e notte non cesseranno” (Gen 8,21-22). Dio manifesta che non sarà più dall’esterno che Lui agirà per la salvezza dell’uomo, bensì dal suo interno, dal suo cuore. Dio inizierà proprio dal cuore dell’uomo l’opera della ricostruzione dell’uomo, della sua nuova creazione. Per salvare l’uomo bisogna lasciare in vita l’uomo e tutto ciò che serve alla sua vita. È questa, nella sua essenza, la promessa di Dio. È questa la prima alleanza, ma non l’ultima. Essa segna l’inizio della salvezza, ma non il suo compimento. Questa verità deve essere proclamata con chiarezza: è Cristo il compimento perfetto della vera salvezza.</p>
<p>FIGURA, QUESTA, DEL BATTESIMO (1Pt 3,18-22) San Pietro vede nel diluvio la figura del battesimo. Con Noè l’acqua purificò la terra da ogni sozzura di male. Uccise l’uomo peccatore, ma non uccise il peccato dell’uomo. L’acqua del battesimo ha un’azione ben diversa: essa uccide il peccato, ma non il peccatore. Il peccatore è risanato da quelle acque, anzi in esse nasce a vita nuova ed eterna, nasce come vero figlio di Dio, diviene partecipe della divina natura. Quelle acque hanno tanta potenza di santificazione da rimuovere tutta la sporcizia del nostro spirito e della nostra anima. Esse contengono lo Spirito Santo che ci rigenera quali nuove creature. Tutto questo è possibile grazie alla morte e alla risurrezione di Gesù Signore. Nella morte di Cristo Gesù viene distrutto ogni peccato dall’anima e dal corpo dell’uomo, mentre nella risurrezione l’uomo rinasce a nuova vita, nasce come nuovo uomo. Tutto questo avviene perché l’uomo chiede a Dio di essere rinnovato, lo chiede però con la coscienza di chi accoglie tutta la Parola di Cristo e la fa divenire la Parola che governerà d’ora in poi tutta la sua vita.</p>
<p>TENTATO DA SATANA (Mc 1,12-15) Nel deserto il popolo del Signore imparò che non di solo pane vive l’uomo, ma di ogni parola che esce dalla bocca di Dio. Gesù è nel deserto perché anche Lui deve donare praticamente, realmente, nella storia quotidiana la volontà al Signore. Satana tenta Gesù perché dia alla sua missione un significato diverso da quello che il Padre aveva stabilito per Lui. Chi dona alla sua missione un significato diverso da quello voluto, definito, stabilito dal Padre, compie semplicemente un’altra missione, che non è quella che Dio ha pensato. Vivendo un’altra missione, non c’è più possibilità di salvezza. È questo lo specifico della tentazione subita da Cristo: renderlo inutile quanto alla salvezza da operare per tutto il genere umano. Questa tentazione è così sottile che nessuno riesce a scorgerla e miseramente quasi tutti vi cadono, anche perché satana l’aggiorna ora per ora, rendendola sempre nuova. Chi cambia finalità al suo ministero, distrugge tutto il ministero, perché lo rende inabile a produrre i frutti posti da Dio in esso. Finalità e ministero devono rimanere una cosa sola, devono essere sempre una sola verità: quella che Dio ha stabilito per essi. In questa unità del ministero con la sua verità eterna si compie la salvezza.</p>
<p>IL TUO UNICO FIGLIO CHE AMI (Gn 22,1-2.9.10-13.15-18) Dio ha deciso di trasformare la morte dell’uomo in uno strumento di vita, di redenzione, di espiazione per il bene del mondo intero. La vita, offerta a Dio nell’obbedienza alla sua volontà, si fa seme dal quale rinasce la vita sulla nostra terra. Abramo ha ricevuto il sospirato figlio, Isacco. Il suo futuro è ora assicurato. Egli è però chiamato da Dio a fare un passo in avanti nella sua fede: il futuro della sua vita non è dal dono di Dio, è invece dal dono che lui saprà fare al Signore proprio del dono che il Signore gli ha fatto. Questo dono deve essere totale, deve essere un sacrificio, una oblazione, un olocausto. Se Abramo vuole vivere deve far morire la fonte della sua futura vita. Dio gradisce l’offerta, risparmiandola, conservandola in vita, facendola divenire fonte universale della vita. L’amore governato dalla più pura obbedienza a Dio è la sola via perché la vita ritorni nel cuore dell’uomo. Quando l’amore diviene purissima fede, ascolto della Parola di Dio e si consuma nel dono totale di noi stessi a Lui, da questo amore, da questa carità nasce l’abbondanza della vita.</p>
<p>CHI SARÀ CONTRO DI NOI? (Rm 8,31-34) L’amore di Dio ci renderà in tutto simili al suo Figlio unigenito, sia nel presente che nel futuro. Questa verità deve dare alla nostra vita una fede più grande, pura, vera, libera da ogni pensiero umano che in qualche modo la turba, o la oscura nello splendore della sua essenza. Dio ci ama non solo conservandoci in vita, ma conducendoci verso una vita sempre più santa, più pura, più splendente, che è il raggiungimento della vita che brilla ora nel corpo glorioso di Gesù Signore. La fede più grande che deve regnare nel nostro cuore è quella che ci fa vedere ogni cosa che avviene in noi e fuori di noi, per noi o contro di noi, solo una via verso la pienezza della vita. Niente è contro di noi. Tutto invece è per una nostra più grande e più perfetta vita sulla terra e nel cielo, oggi e nell’eternità. Tutto è via per raggiungere Cristo nella gloria e rivestirci della sua risurrezione. In questa fede, ogni attimo verrà santificato, perché è un attimo che chiede una morte più grande a noi stessi, perché dalla nostra morte siamo rivestiti dell’unica vera vita che è quella di Cristo Gesù. </p>
<p>SI TRASFIGURÒ DAVANTI A LORO (Mc 9,2-10) Quando la mente dell’uomo si impossessa di Dio, anche la rivelazione più pura e più santa viene fagocitata dalla falsità che regna nel suo cuore. Un uomo falso trasforma in falsità tutto ciò che legge, anche le cose più vere, le cose che Dio ha rivelate o che Lui stesso dice per amore della salvezza dell'uomo. Gesù è il Messia di Dio. Questa verità è nel cuore degli apostoli. Ma questa verità era stata trasformata in falsità dal pensiero dell’uomo, poiché era stata rivestita di una differente modalità nella sua realizzazione e compimento storico. Chi cambia la modalità, cambia l’essenza stessa della missione. Gesù vuole che i suoi discepoli conoscano la sua verità. Per questo li porta sul monte, presso Dio, nel cuore della Legge e dei Profeti, simboleggiati da Mosè e da Elia, perché ascoltino la verità così come essa è uscita dalla bocca di Dio, così come essa è intesa dal cuore del Padre. Datore e interprete della Parola di Dio è uno solo: Gesù, proclamato dal Padre: “Suo Figlio prediletto”. È Gesù la Parola del Padre e l’interpretazione secondo verità di essa. È Lui la rivelazione e la sua vera spiegazione. È Lui la manifestazione autentica della volontà del Padre. È Gesù che loro dovranno ascoltare, se vogliono entrare in possesso della verità.</p>
<p>DIO PRONUNZIÒ TUTTE QUESTE PAROLE (Es 20,1-17) Dio vuole fare di una massa un solo popolo e di una moltitudine di pecore un solo gregge. Questo non può avvenire senza una legge, una norma, una regola ben definita, precisa, cui tutti si devono attenere per osservarla in ogni sua parte. Questa regola non è esterna all’uomo. Essa traduce in norma la natura stessa dell’uomo che è da Dio, al quale deve ogni obbedienza, ed è finalizzata al riconoscimento dell’altro nella sua vera essenza di uomo, donna, famiglia, anche in relazione con le cose e ogni altra realtà creata. Finché non si vedrà nei comandamenti non una legge esterna, ma la traduzione in norma della verità naturale dell’uomo, del suo stesso principio costitutivo, la massa non diverrà mai il popolo dell’unico Dio. Ma se non diviene popolo, smette di raggiungere la sua piena maturazione di vita e si incammina per sentieri di morte, morte dello stesso uomo e di tutte le sue molteplici relazioni. Senza la legge chi muore è proprio l’uomo. L’uomo che pensa di poter vivere uccidendo la legge, dalla legge uccisa viene ucciso egli stesso, perché condotto nella morte eterna.</p>
<p>NOI PREDICHIAMO CRISTO CROCIFISSO (1Cor 1,22-25) Predicare Cristo crocifisso deve avere un solo significato: scegliere la croce di Cristo come unica via per andare a Dio e ai fratelli. Si sceglie di rendere sempre testimonianza a Dio e alla verità di ogni sua Parola. Si vive per attestare che la nostra verità è la Parola di Cristo, la stessa per la quale Cristo è andato incontro alla morte di croce. Si va ai fratelli, sempre attraverso la croce, perché si sceglie di offrire al Padre tutto di noi per la loro salvezza. Se ormai la nostra legge è Cristo crocifisso, c’è un solo modo per amare i fratelli: donare loro tutta la nostra vita, offrendola al Padre per la salvezza del mondo intero. Niente di noi ci appartiene più, perché tutto è stato offerto al Signore per la salvezza del corpo, dello spirito, dell’anima di ogni uomo. Questo ha fatto Cristo Gesù. Questo deve fare ogni suo discepolo. Ormai c’è una sola legge: quella di Cristo che vive in noi fino alla consumazione dei secoli. Fuori di questa legge non c’è salvezza piena, duratura, eterna; fuori di questa legge non c’è neanche popolo di Dio, perché il popolo di Dio può formarsi solo vivendo quest’unica legge.</p>
<p>IN TRE GIORNI LO FARÒ RISORGERE (Gv 2,13-25) Dopo che Gesù ebbe scacciato i venditori dal tempio, i Giudei Gli pongono una domanda precisa: “Quale segno ci mostri per fare queste cose?”, che significa: che attestato hai tu da parte di Dio da poterti rivestire di una autorità così grande, tanto grande da sovvertire usanze che regolano la stessa vita del nostro popolo? La risposta di Gesù è senza indugio: “Distruggete questo tempio e in tre giorni lo farò risorgere”. Dalla risposta dei Giudei: “Questo tempio è stato costruito in 46 anni e tu in tre giorni lo farai risorgere” comprendiamo che per loro il segno non può essere vero e pertanto Egli non ha alcuna autorità per fare queste cose. Il segno invece è vero perché il tempio è il suo corpo. Questa non è solo una profezia sulla risurrezione, è anche la nuova dimensione della fede nel Dio dei Padri. Questi non abiterà più nel tempio di Gerusalemme. Ora è sorto un altro tempio: il corpo di Cristo. In Cristo, con Cristo, per Cristo questo tempio è anche il corpo del cristiano, di ogni discepolo di Gesù. Chi vuole incontrarsi con Dio deve farlo attraverso il corpo del cristiano, per mezzo dell’intera sua vita. Per questo egli deve essere solo ed unicamente di Dio, della sua verità, grazia, santità. Egli deve essere tutto della carità del Padre.</p>
<p>AMAVA IL SUO POPOLO E LA SUA DIMORA (2Cro 36.14-16.19-23) L’amore è il principio ispiratore, operativo di ogni azione che il Signore compie al di fuori di Sé. È però un principio che trova il suo perenne fondamento nell’eternità della sua verità. Anche la correzione è un frutto dell’amore di Dio. Dio corregge i suoi figli perché li ama. Li ama perché vuole che essi siano e rimangano sempre nella verità del loro essere e trasformino questa loro verità essenziale, naturale, in carità, in dono, in un frutto di vita per se stessi e per i loro fratelli. La carità di Dio diviene, nello stato di peccato, nuova offerta di verità alle sue creature. La verità delle sue creature è la carità, l’amore. Quando un uomo non vive di carità, lui non è nella verità, è nella falsità e la falsità non si addice mai a colui che è stato fatto ad immagine dell’eterna verità di Dio. Per la correzione dei suoi figli Dio si serve anche della storia di schiavitù, di non libertà, di asservimento, a volte anche storia di morte e di crudeltà. Si serve della storia, quando la missione dei profeti non sortisce più alcun effetto, perché l’uomo è divenuto sordo ad ogni richiamo d’amore del suo Dio.</p>
<p>PER IL GRANDE AMORE CON IL QUALE CI HA AMATI (Ef 2,4-10) Per strappare l’uomo dalla falsità, dall’errore, dall’ambiguità, dal peccato, che è morte, egoismo, idolatria, dissoluzione, immersione nel vizio e in ogni genere di concupiscenza e di superbia, il Padre ha mandato il suo Figlio unigenito, facendo di Lui uno strumento di propiziazione, un olocausto, un sacrificio di salvezza per il mondo intero. Il dono del suo Figlio unigenito fino alla morte di croce manifesta tutta la grandezza, ricchezza, profondità e altezza della carità del Padre. Per amore dell’uomo il Padre ci ha donato un dono così grande, in una maniera così forte: fino alla morte di croce. Dio non può morire per un altro. La sua divina essenza è vita eterna, vita senza principio e senza fine. Con l’incarnazione la sua carità si fa dono di tutto se stesso, diviene partecipazione, dono totale. Da vero uomo il Figlio muore sulla croce, si dona tutto, fino all’annientamento di Sé. È questa la carità di Dio. Questa stessa carità Dio vuole che viviamo verso ogni nostro fratello: una carità che sa morire, sa donare tutto perché l’altro entri nella vita, nella verità del suo essere.</p>
<p>CHI OPERA LA VERITÀ VIENE ALLA LUCE (Gv 3,14-21) La verità è il nostro essere che ritorna nella verità di Dio, rinascendo da acqua e da Spirito Santo, credendo nella Parola di Cristo Gesù. Per mezzo della fede, rinati nelle acque del battesimo, ritorniamo nella verità che è partecipazione per generazione della divina natura e come verità della verità di Dio siamo chiamati a relazionarci con i nostri fratelli. Essere nella verità ma non operare la verità è ritornare nelle tenebre, nel buio, della notte del peccato e della morte. Opera la verità chi si trasforma in un dono di carità per i suoi fratelli. Operando la carità, la nostra verità si trasforma in luce che illumina ogni uomo e lo orienta a Dio, perché lo attrae alla divina carità. Verità e carità sono l’una l’albero e l’altra il frutto. Se la verità non si trasforma in carità, l’albero è secco. Se la carità non trae il suo alimento perenne dalla verità, mai potrà dirsi carità. La verità per noi è una sola: Dio nel suo mistero eterno di unità e di Trinità, ma anche nel suo mistero di Incarnazione del Verbo della vita per donarsi al mondo intero come verità e grazia. Opera la verità chi trasforma la verità di Cristo in amore fino alla morte di croce per il mondo intero. È in Cristo la verità del cristiano ed è Cristo la sua carità, l’amore con il quale egli deve amare il mondo intero.</p>
<p>NON MI RICORDERÒ PIÙ DEL LORO PECCATO (Ger 31,31-34) Dio aveva fatto l’uomo a sua immagine e somiglianza. Con il peccato la stessa natura dell’uomo è entrata in un processo di morte: morte spirituale che si fa morte fisica e anche morte eterna. Dio però non ha mai smesso di amare l’uomo. Il suo amore lo muove a ricomporlo, rigenerarlo, farlo nuovo, in una maniera più mirabile della stessa sua creazione. Con divina saggezza il Signore inizia l’opera della rigenerazione dell’uomo. Con il profeta Geremia appare in tutta la pienezza della sua verità il mistero che Dio vuole realizzare con l’uomo: scrivere la sua legge non più su tavole di pietra, bensì nel cuore; fare il cuore dell’uomo di divina volontà; comporlo di eterna verità. Attraverso questa operazione, per natura ricreata, ricomposta, rigenerata e rinnovata dallo stesso Dio, l’uomo entra in possesso del suo nuovo essere e può conoscere il Signore, può amarlo secondo il cuore di Dio. È la creazione di questo cuore fatto di verità, di volontà di Dio, di Legge santa, il fine della redenzione che il Signore ha deciso di attuare in Cristo, per mezzo del suo Santo Spirito.</p>
<p>DIVENNE CAUSA DI SALVEZZA ETERNA (Eb 5,7-9) Gesù sa che è giunta la sua ora di passare da questo mondo al Padre. La via è quella della passione per crocifissione. Offre “preghiere e suppliche con forti grida e lacrime a colui che poteva liberarlo da morte”. Dio però non libera dalla morte, dalla passione, dal dolore, ma nella morte, nel dolore, nella passione; libera dopo la crocifissione e dopo la morte. Per questo il testo aggiunge “e fu esaudito per la sua pietà”. Dio ascolta la preghiera di Cristo Gesù, l’esaudisce però secondo la sua eterna sapienza, divina carità, volontà di salvezza per l’uomo. Infatti per l’obbedienza che visse sulla croce Gesù “divenne causa di salvezza eterna per coloro che gli obbediscono”. Così sappiamo ora qual è la causa della nostra salvezza: l’obbedienza di Cristo Gesù al Padre fino alla morte di croce. “Per le sue piaghe noi siamo stati guariti”. Perché l’uomo entri nella pienezza della guarigione, deve vivere la stessa obbedienza di Cristo Gesù, deve dare anche lui a Dio la sua volontà, compiendo tutta la Parola di Cristo Gesù, facendo divenire il Vangelo sua unica norma e legge di vita.</p>
<p>CHI AMA LA VITA LA PERDE (Gv 12,20-33) Gesù vede la sua vita come un seme che viene gettato nella terra. Se muore, diventa una pianta che produce molti frutti. Se invece conserva la sua essenza così come essa è, rimane solo, non produce alcun frutto. Ora per Gesù è il momento di cadere in terra e morire, di perdere la vita per ritrovarla tutta nel regno del Padre suo. Questo passaggio dalla morte alla vita Gesù lo chiama “glorificazione”. Cristo Gesù glorifica il Padre perché per l’affermazione della sua verità è pronto a consegnare la sua vita alla morte di croce e di fatto la consegna. Gesù muore in croce perché, dichiarandosi Figlio di Dio, Suo Messia, ha anche dichiarato che la verità di Dio è quella che Lui sta rivelando, insegnando. Il Padre glorifica il Figlio perché non lo lascia nelle braccia della morte. Lo risuscita, Gli ridona la vita. Questa vita ridonata Gesù la dona a noi, suoi fratelli e così anche noi entriamo nella vita eterna, diveniamo partecipi della vita divina. Ottenuta in dono la vita eterna, anche noi dobbiamo farla cadere in terra, lasciarci trasformare in una nuova vita, se vogliamo produrre infiniti frutti di salvezza per i nostri fratelli. Solo chi muore per la glorificazione del Padre, dal Padre è glorificato con il dono di molti altri frutti di salvezza e di vita eterna.</p>
<p>SAPENDO DI NON RESTARE DELUSO (Is 50,4-7) Il Signore, per mezzo dei profeti, rivela chi sarà il liberatore di Israele e quale la via che Egli dovrà percorrere. Salverà l’uomo non un Messia glorioso, che vive la sua vita nei fasti e nella potenza mondana, bensì un uomo che “presenterà il dorso ai flagellatori, la guancia a coloro che gli strappano la barba“. Uno che “non sottrae la sua faccia agli insulti e agli sputi”. Redimerà l’umanità non uno che sottomette gli uomini, ma uno che dagli uomini è schiacciato, umiliato, deriso, schernito, oltraggiato. La via della salvezza non passa attraverso la gloria terrena, bensì attraverso l’ignominia, lo scherno, la derisione. La vita nasce dalla morte, l’esaltazione dall’annientamento, la gloria dal disprezzo e dal dolore. Potrà il Servo del Signore consegnarsi interamente al dolore e alla morte? Ce la farà a resistere a tanta atrocità da parte del peccato del mondo? Ce la farà perché il Signore Dio lo assiste, gli è vicino, lo aiuta a donare tutto se stesso per la redenzione del suo popolo. A causa del Signore che è con Lui, Lui non resterà deluso, non sarà cioè vinto dal male e dal peccato del mondo.</p>
<p>PER QUESTO DIO LO HA ESALTATO (Fil 2,6-11) Cristo Gesù è Dio, è il Figlio Unigenito del Padre, è il Creatore e il Signore dell’uomo, è in tutto uguale a Dio. La divinità è l’essenza stessa del suo essere. Egli è anche vero uomo, possiede una natura umana perfetta, nella quale vive la Persona del Figlio di Dio, secondo quella legge mirabile che è data dall’unione ipostatica. Cosa fece il Figlio di Dio? Si annientò sotto la sofferenza, si consegnò interamente ad essa, si annichilì. La sua gloria eterna ed anche quella che è dovuta alla natura umana fu come sommersa sotto l’ignominia, l’onta, lo scherno, la derisione, l’umiliazione. Qual è il frutto di questo abbassamento? Un innalzamento eterno alla destra del Padre, l’essere Egli costituito da Dio Signore di ogni uomo, l’aver anche prodotto una redenzione eterna per tutti coloro che accogliendo la sua parola, come Lui e in Lui, per Lui e con Lui, passano attraverso la stessa via dell’annientamento per rimanere nella più alta santità. Il peccato del mondo si vince solo lasciandoci schiacciare dal peccato e chi non si lascia schiacciare da esso mai potrà vincerlo.</p>
<p>IO LO SONO (Mc 14,1-15,47) La domanda che il sommo sacerdote rivolge a Cristo Gesù è inequivocabile; riguarda la sua vera essenza, o identità del suo essere e della sua missione: “Sei tu il Cristo, il Figlio di Dio benedetto?”. Anche la risposta di Gesù è senza ambiguità: “Io lo sono! E vedrete il Figlio dell’uomo seduto alla destra della Potenza e venire con le nubi del cielo”. Il riferimento che Gesù fa della profezia di Daniele: “Guardando ancora nelle visioni notturne, ecco apparire, sulle nubi del cielo, uno, simile ad un figlio di uomo; giunse fino al vegliardo e fu presentato a lui, che gli diede potere, gloria e regno; tutti i popoli, nazioni e lingue lo servivano; il suo potere è un potere eterno, che non tramonta mai, e il suo regno è tale che non sarà mai distrutto” (Dn 7,13-14), toglie a quella formulazione ogni interpretazione figurata, allegorica, storica, ambigua che quelle parole potrebbero contenere in se stesse. Con questa risposta Gesù insegna ad ogni uomo che la salvezza del mondo inizia dalla confessione della propria verità, anche se a causa di essa bisogna andare incontro alla morte. Tutti i mali del mondo sono e saranno originati da unica radice velenosa e pestifera: l’affermazione della falsità sull’uomo e su Dio.</p>
<p>DIO LO HA RISUSCITATO AL TERZO GIORNO (At 10,34.37-43) Tutti sanno “come Dio ha consacrato in Spirito Santo e potenza Gesù di Nazaret”. Sanno anche che “Gesù passò beneficando e risanando tutti coloro che stavano sotto il potere del diavolo, perché Dio era con lui”. Sono note a tutti “le cose da lui compiute nella regione dei Giudei e in Gerusalemme”, e come “lo uccisero appendendolo a una croce”. Tutti devono conoscere però ciò che è avvenuto dopo: “Dio lo ha risuscitato al terzo giorno e volle che apparisse, non a tutto il popolo, ma a testimoni prescelti”; “Egli è il giudice dei vivi e dei morti costituito da Dio”. Questo i discepoli devono annunziare al mondo assieme all’altra verità: “chiunque crede in lui ottiene la remissione dei peccati per mezzo del suo nome”. La verità di Cristo è prima della storia, nella storia, dopo la storia; essa è fatta di visibilità e di invisibilità; si può conoscere in pienezza di significato solo per rivelazione dall’alto, per annunzio e per testimonianza. Non conosce Cristo Gesù chi esclude il prima e il dopo della storia, e neanche chi rifiuta l’annunzio e la testimonianza resa da Dio ai testimoni da lui prescelti.</p>
<p>SARETE MANIFESTATI CON LUI NELLA GLORIA (Col 3,1-4) In Cristo Risorto il cristiano è morto al peccato, è risorto a vita nuova, è assiso alla destra del Padre. Se è nel Cielo, egli non può occuparsi più delle cose di quaggiù. Egli deve pensare solo alle cose di lassù: morire ogni giorno la morte di Cristo Gesù per amore della salvezza del mondo intero. Come Cristo Gesù, venuto dal Cielo sulla nostra terra, si è occupato solo di come fare salire ogni uomo lassù, facendo in tutto la volontà del Padre, così ora ogni suo discepolo deve avere un solo desiderio, una sola occupazione: far sì che lui giunga nel Cielo anche con il suo corpo, portandolo nella più alta santità, ma anche che ogni suo fratello risorga in Cristo e inizi il suo stesso percorso che dovrà condurlo fino alla risurrezione gloriosa per tutta l’eternità. La vita del cristiano deve avere un solo scopo, un’unica finalità: essere spesa interamente perché tutto il mondo raggiunga Cristo nella gloria del Paradiso. Realizzerà questo scopo se lui stesso impegnerà ogni energia per portare il suo corpo nella più perfetta e totale santificazione, sullo stile però e sul modello di Gesù Signore.</p>
<p>CORREVANO INSIEME TUTTI E DUE (Gv 20,1-9) Giovanni arriva alla fede nella risurrezione per deduzione, argomentazione, retto uso dell’intelligenza. È vero: loro “ancora non avevano compreso la Scrittura, che egli cioè doveva risuscitare dai morti”. C’era però una parola chiara da parte di Gesù, il quale ha sempre annunziato la sua fine come un unico mistero di morte e di risurrezione. Del mistero ieri si era compiuta la prima parte, oggi si compie l’altra. Gesù era morto conformemente alla parola da Lui annunziata. Ora deve essere risorto sempre conformemente a quell’unica parola proferita. Un solo mistero, non due; anche se due sono i tempi e due sono gli atti che lo compongono. L’intelligenza, la sapienza, la logicità sono essenziali alla fede. Quando queste si perdono, l’unico mistero viene tagliuzzato, frantumato in mille piccoli misteri a se stanti, senza che si riesca a collegare le differenti parti le une alle altre, senza poter scorgere l’influenza di verità che una esercita sulle altre. La crisi della fede attuale è proprio questa polverizzazione del mistero in infinite briciole, l’una separata, staccata, affermata senza e contro le altre. Quando si vive di fede parziale, a brandelli, si sarà sempre incapaci di trasformare la nostra vita e con essa il mondo intero.</p>
<p>UN CUOR SOLO E UN’ANIMA SOLA (At 4,32-35) Cristo Gesù ha dato la vita fino all’ultima goccia di sangue per la salvezza dell’uomo. Anche ogni suo discepolo è chiamato a dare tutta intera la sua vita per la salvezza di ogni uomo. Si dona la vita spendendola tutta per gli altri, perdendola, consumandola, sacrificandola, iniziando dai pensieri che devono essere cancellati per assumere tutti i pensieri di Dio, passando per le sostanze da mettere a servizio di quanti sono nel bisogno, continuando con la stessa vita fisica che deve essere offerta per il servizio della fede. La comunione è la legge dei discepoli di Cristo, ma essa può compiersi solo nella volontà di Cristo Gesù, che diviene volontà di ogni discepolo del Signore. Se l’Apostolo del Signore non dona la volontà, la verità, la vita, la carità, l’esemplarità di Colui che lo ha mandato, ma sostituisce tutta questa ricchezza eterna con la sua volontà e i suoi pensieri, tutto fallisce miseramente. Quando la fede manca del suo soprannaturale alimento che è Cristo Gesù e la sua eterna verità e carità, essa muore e quanti la possedevano divengono senza gli altri e contro gli altri.</p>
<p>I SUOI COMANDAMENTI NON SONO GRAVOSI (1Gv 5,1-6) Non c’è amore vero per l’uomo se i Comandamenti non vengono osservati in ogni loro più piccola prescrizione. È Dio che stabilisce come amare l’uomo. La legge del vero amore è in Dio, mai nell’uomo. Qualcuno potrebbe obiettare che osservare i Comandamenti del Signore è assai gravoso, mentre seguire la volontà di amare dell’uomo potrebbe essere assai facile. Gesù risponde a questa obiezione affermando che il suo giogo è dolce, il suo carico leggero, i suoi Comandamenti non gravosi. La sua legge di verità, carità, santità, vero amore è soave, si può facilmente osservare. Pesante, duro, difficile è invece camminare secondo la volontà dell’uomo, che provoca sempre la morte o spirituale, o fisica quando questa viene stabilita come norma di comportamento e di relazione tra gli uomini. Dalla volontà dell’uomo infatti nasce la morte. Dalla volontà di Dio sorge sempre vita eterna. La morte è pesante. La vita è sempre soave e leggera, perché Dio è anche forza, grazia, sostegno, aiuto, soccorso per tutti coloro che si sottomettono alla sua volontà.</p>
<p>LA VITA NEL SUO NOME (Gv 20,19-31) La conoscenza di Cristo Gesù deve essere integra, santa, pura, fatta in quella pienezza di verità verso la quale perennemente conduce lo Spirito del Signore. La Chiesa ha una sola missione da svolgere sulla terra: dare ad ogni uomo la perfetta conoscenza del suo Salvatore e Signore, del suo Redentore e Dio. Deve darla partendo sempre dalla rivelazione che Cristo Gesù ha fatto di Sé in parole e opere, con segni e prodigi compiuti da Lui per attestare la sua origine dal Padre. Se Cristo Gesù è il fine di ogni predicazione, è evidente che ogni nostra parola ha un suo particolare scopo: fare conoscere Cristo in pienezza di verità e di opera. Se è nella sua vita che l’uomo si conosce e conosce il Padre, è giusto che ogni nostra parola serva solo a questa finalità: aiutare ogni uomo a conoscere Gesù Signore secondo pienezza di verità e di santità, di opera e di missione. Ogni calo che avviene nella conoscenza di Cristo è un calo di vita eterna che avviene nell’uomo; ogni alterazione nella conoscenza di Cristo diviene alterazione, falsificazione nella conoscenza dell’uomo. La verità di Cristo è verità dell’uomo, la sua vita è nostra vita. Dare un Cristo falso all’uomo è abbandonare l’uomo alla falsità, generatrice di sola morte.</p>
<p>PENTITEVI DUNQUE E CAMBIATE VITA (At 3,13-15.17-19) Per aderire alla fede e vivere conformemente ad essa occorre che il cuore compia due movimenti, senza i quali è impossibile piacere a Dio. Il primo è il pentimento. Chi vuole aprire il suo cuore alla fede deve pentirsi dei suoi peccati, detestandoli, rinnegandoli, dichiarandoli non solo un male per la sua vita, quanto una fonte di offesa verso Dio. Il peccato offende il Signore. Il pentimento si deve sempre vestire di valore soprannaturale: il peccato è offesa ed insulto contro Dio. L’altro movimento da compiere è il cambiamento di vita. La vita cambia quando la si toglie al peccato, al male, alla falsità, all’errore, all’ignoranza circa la conoscenza di Dio, all’eresia, all’indifferentismo religioso e all’idolatria e la si conduce tutta nella verità del Vangelo. Se la nostra vita non si fa vita secondo il Vangelo, la nostra adesione alla fede è falsa. È un’adesione non reale, non vera, non giusta. È un’adesione che non genera vita eterna. Questa adesione non serve a Dio, non salva l'uomo. Cambia vita chi sceglie di vivere ogni Parola di Cristo Gesù secondo la fede che la Chiesa ci dona.</p>
<p>IN LUI L’AMORE DI DIO È VERAMENTE PERFETTO (1Gv 2,1-5) Gesù è venuto per togliere il peccato del mondo. Per il suo sacrificio, la sua morte in vece nostra, al posto nostro, il Padre dei Cieli ha perdonato tutti i nostri peccati. Ma quando il peccato è veramente tolto dal mondo? Esso è tolto quando il cristiano si lascia abbracciare dalla grazia di Cristo Signore e mette ogni impegno a non commetterlo più. Il cristiano, in Cristo, è divenuto colui che toglie il peccato del mondo. Lo toglie dal suo corpo non commettendolo più, non volendolo più conoscere; lo toglie dal corpo dei suoi fratelli, aiutandoli con la sua esemplarità, la sua parola, il suo sacrificio, la sua oblazione in vece loro, in loro favore, affinché anche loro scelgano con la grazia del Signore di non peccare più. Ama chi non conosce il peccato. Chi conosce il peccato non può amare, perché il peccato è la negazione dell’amore. Chi ama non pecca. Chi pecca non ama. Il peccato è morte e chi pecca provoca sempre una morte sia nel suo cuore che in quello dei suoi fratelli. Il peccato è uccisione di Dio nel nostro cuore e se muore Dio nel cuore muoiono anche i nostri fratelli.</p>
<p>NEL SUO NOME (Lc 24,33-48) Conversione e perdono dei peccati devono rimanere sempre un solo atto di purificazione, di pentimento, di retta e santa adesione alla fede. Con la conversione si detesta il proprio peccato, lo si vede nella sua gravità, lo si valuta nei suoi effetti di morte. Nella conversione si ha un solo desiderio: che il peccato scompaia dal nostro corpo, dal nostro cuore, dalla nostra vita. Con la conversione si vuole una vita nuova, santa, perfetta, pura. La conversione è un frutto che è provocato in noi dalla parola della predicazione e dallo Spirito Santo. Essa è vero atto dello Spirito del Signore assieme al perdono dei peccati. Ci si pente, ci si converte, si ottiene il perdono dei peccati, perché il cuore, illuminato sempre dall’unico Spirito di Dio, invoca da parte del Signore la remissione di ogni colpa commessa. Tutto questo nasce solo in seguito alla predicazione operata dall’inviato del Signore per virtù dello Spirito Santo, con la sua divina potenza che si è posata sopra di lui. Se lo Spirito del Signore non è in colui che annunzia la Parola, questa è priva del suo germe di santificazione. La conversione non si opera, il pentimento non è suscitato, il perdono dei peccati non è chiesto. L’uomo rimane nella sua morte spirituale.</p>
<p>IN NESSUN ALTRO C’È SALVEZZA (At 4,8-12) La Chiesa vive di una sola verità: “In nessun altro c’è salvezza; non vi è infatti altro nome dato agli uomini sotto il cielo nel quale sia stabilito che possiamo essere salvati”. Questa verità si fa missione, martirio, sacrificio, offerta a Dio della propria vita perché ogni uomo giunga alla conoscenza di Cristo per essere salvato. Verità e missione sono una cosa sola; sono come l’albero e il frutto. Il frutto di un uomo è sempre il “prodotto” della verità che scorre nelle vene della sua anima e del suo spirito. Se cambia la verità, cambia anche il frutto; se il frutto è cambiato, è segno che anche la verità è mutata. Se mettiamo nelle vene della nostra anima la “verità” che ogni “via religiosa” è buona per essere salvati, le conseguenze non possono essere che l’abbandono della missione, la rinuncia al martirio, il declassamento della stessa vita cristiana con la sua consegna al vizio e al peccato. Ogni decadimento e cambiamento di missione, è segno che è mutata la verità. L’infinito lavorio della Chiesa è solo e sempre uno: mettere ogni impegno per rimanere sempre nella verità di Cristo Gesù.</p>
<p>NOI FIN D’ORA SIAMO FIGLI DI DIO (1Gv 3,1-2) Il cristiano non è figlio di Dio per generazione dal Padre. Generato dal Padre è solo Cristo Gesù. Non lo è neanche per creazione. Per creazione ogni uomo è figlio di Dio, perché da Dio è fatto a sua  immagine e somiglianza per mezzo della Parola. Il cristiano è figlio di Dio ad un titolo specialissimo: “perché reso partecipe della natura divina”. La natura divina che non ha ricevuto per generazione, la riceve per partecipazione in Cristo Gesù, per opera dello Spirito Santo, nelle acque del battesimo. Se la verità del cristiano è quella di aver ricevuto in dono la natura divina, quale dovrà essere il suo frutto? Esso è uno solo: l’impeccabilità. Al cristiano è richiesta la stessa impeccabilità che è di Dio, che è stata di Cristo Gesù, della Vergine Maria, Madre della Redenzione e di quanti in Cristo, con Cristo, per Cristo, hanno raggiunto la perfezione nella santità. La santità cristiana altro non è se non l’impeccabilità raggiunta già in questa vita, sulla nostra terra. Chi ha conosciuto Dio non pecca. Chi pecca non conosce Dio, perché è proprio della natura divina di non conoscere il peccato.</p>
<p>E OFFRO LA VITA PER LE PECORE (Gv 10,11-18) “Io sono il buon pastore”. Le pecore però non sono sue, ma del Padre. Il Padre le ha consegnate a Lui. Lui le protegge, le guida, le conduce, le salva, nutrendole con la sua carne, dissetandole con il suo sangue, donando loro la sua stessa vita, che viene immolata per loro. A nessun altro il Padre ha consegnato le sue pecore; nessun altro le potrà condurre sui sentieri della vita. Quanti il Padre chiamerà perché siano custodi delle pecore di Cristo Gesù, potranno essere pastori, ma solo in Cristo, con Cristo, per Cristo. Dovranno imitare Cristo Gesù e offrire la vita per le pecore; dovranno farsi loro cibo e bevanda, ma sempre in Cristo, con Lui e per Lui. Loro dovranno condurre il gregge nella Parola di Cristo, non in un’altra; ma anche dovranno pascere il gregge con il Sangue e con il Corpo di Cristo. Le pecore si nutrono solo di Cristo Parola e di Cristo Eucaristia. Cambiare nutrimento significa abbandonarle al lupo che le rapisce, le disperde, le uccide, le sbrana, ne divora le carni. Ogni pastore che viene dopo di Cristo è pastore per donare tutto Cristo alle pecore. Altri compiti non gli sono stati assegnati dal Padre. Se ne assume altri, lo fa in modo totalmente arbitrario, esponendo le pecore a sicura morte.</p>
<p>TUTTI AVEVANO PAURA DI LUI (At 9,26-31) Quando Dio e l’uomo vivono in perfetta sinergia di comunione, opera e parola, volontà e intervento, la salvezza si compie sulla terra in un modo prodigioso. Con Paolo il Signore ha operato la più grande meraviglia nella Chiesa delle origini. Del persecutore accanito ha fatto un apostolo scelto per portare il suo nome ai pagani. Prima il Signore ha avuto bisogno di Anania, perché lo battezzasse e gli consentisse di ricuperare la vista. Poi si è servito di Barnaba, il quale ha svolto un ruolo decisivo nella prima comunità di Gerusalemme: lo ha reso credibile nella conversione attestando per lui. Infine si è servito di altri fratelli per salvarlo, conducendolo a Cesarea e facendolo partire per Tarso. Senza l’impegno solerte, pieno di zelo, vissuto con tanto discernimento da parte degli uomini, l’opera di Dio difficilmente si compie. Questa verità deve condurci ad una sola convinzione: c’è un momento nella storia della salvezza in cui la vita del Regno di Dio è posta interamente nelle nostre mani: per noi il Regno cresce e produce frutti, ma anche per noi arresta il suo cammino e muore.</p>
<p>SECONDO IL PRECETTO CHE CI HA DATO (1Gv 3,18-24) L’amore verso l’uomo e verso Dio non è stato lasciato alla libera decisione di ognuno; tutto invece è stato stabilito da Dio, anche nei più piccoli particolari. Il cuore dell’uomo è un abisso e facilmente potrebbe ingannarlo. Gli potrebbe suggerire una forma di amore, che in verità mai potrà essere amore, perché è forma larvata di alto e devastante egoismo. Da quando l’uomo esiste sulla terra fin dal suo inizio nel Giardino dell’Eden sempre il Signore gli ha indicato ciò che è bene e ciò che è male e qual è la via migliore di tutte per amare in pienezza di verità, giustizia e santità. La prima legge dell’amore secondo verità e giustizia perfetta sono i Comandamenti. La legge nuova dell’amore pieno sono le Beatitudini. Con i Comandamenti diamo a Dio e all’uomo ciò che è loro; con le Beatitudini diamo invece ciò che è nostro, ciò che potremmo conservare per noi, ma che dall’amore di Dio siamo chiamati a donare ai fratelli, sull’esempio e sul modello di Gesù Signore. È questa la vocazione della Chiesa: insegnare ad ogni uomo ad amare come Cristo ha amato noi.</p>
<p>IO SONO LA VERA VITE (Gv 15,1-8) Nell’Antico Testamento così Isaia parla della vigna: “Canterò per il mio diletto il mio cantico d'amore per la sua vigna. Il mio diletto possedeva una vigna sopra un fertile colle. Egli l'aveva vangata e sgombrata dai sassi e vi aveva piantato scelte viti; vi aveva costruito in mezzo una torre e scavato anche un tino. Egli aspettò che producesse uva, ma essa fece uva selvatica” (Is 5, 1-2). Con Gesù non ci sono più “scelte viti”. La vigna del Signore non è più fatta da una moltitudine di piante, bensì di una sola vite che è Cristo Gesù. Tutti gli altri sono tralci dell’unica vera vite. Questa verità è carica di conseguenze. Se non ci sono più molte viti, ma una sola, ciò significa che una è anche la vita della vite e non più una molteplicità di vite separate l’una dall’altra. Da quest’unica vita ognuno deve attingere la vita del suo tralcio, altrimenti il tralcio secca e muore, il vignaiolo lo taglia e lo getta nel fuoco. Altra conseguenza è questa: la vita eterna non discende più agli uomini direttamente da Dio, essa è data solo attraverso Cristo, ma non per viverla in modo separato da Lui, bensì in Lui, con Lui, per Lui. Chi si separa dal Corpo di Cristo, dalla vite vera, non ha più vita soprannaturale, come il tralcio tagliato dalla vite non ha più alcuna vita in sé.</p>
<p>DIO NON FA PREFERENZE DI PERSONE (At 10,25-27.34-35.44-48) Nel suo immenso amore Dio non solo ci ha donato Cristo Crocifisso per la nostra redenzione e salvezza eterna, ma anche giorno per giorno accompagna la nostra storia perché ci liberiamo dai nostri pensieri ed entriamo nella pienezza della sua verità. Se ognuno di noi, aiutato dallo Spirito Santo, dalla sua eterna sapienza, mette nel suoÿÿuoreÿÿa ÿÿlontà deÿÿPadre, tutÿÿÿÿa nostÿÿÿÿmaa ÿÿmbia, perché è illuminata, conÿÿtta e guidata dalla luce eterna che scende a noi dal Cielo. O la storia la dirigiamo secondo la volontà di Dio, o in essa mai potrà entrare la vera salvezza. Pietro è vero figlio di Abramo e come tale pensa e agisce. Dio gli chiede di vedere secondo l’altra figliolanza, gli ordina di vivere la storia da vero figlio di Dio, da amico e fratello di Gesù Cristo, da uomo nuovo. Gli chiede di abbandonare i suoi vecchi schemi e di entrare in una visione diversa degli uomini. Ad ogni uomo deve essere predicata la Parola. Per questo deve andare a trovarlo, visitarlo, fargli il grande dono della grazia e della verità che sono in Cristo Gesù.</p>
<p>COME VITTIMA DI ESPIAZIONE PER I NOSTRI PECCATI (1Gv 4,7-10) San Giovanni era presente quando Cristo Gesù è morto in croce. Ha visto il suo cuore trafitto. Ha contemplato l’acqua e il sangue che sgorgavano dal lato destro del nuovo tempio di Dio. Il Crocifisso per lui è l’unica regola di amore che deve regnare tra quanti sono divenuti suoi discepoli. Si ama da crocifissi nel Crocifisso, si ama da Corpo di Cristo lasciandosi immolare con Cristo immolato. Cristo Gesù è vittima di espiazione per i nostri peccati. In Cristo il cristiano deve lasciarsi crocifiggere, divenendo anche lui vittima di espiazione per i peccati del mondo. Deve far sì che il mondo passi dalle tenebre alla luce, dal peccato alla grazia, dall’empietà alla pietà, offrendo a Dio la sua vita. Da quando è stato rigenerato nelle acque del battesimo e nato da Dio, lui deve manifestare al mondo questo amore. Come non è stato il mondo ad amare Dio, ma è stato Dio ad amare il mondo e a dare il suo Figlio unigenito, così è per noi: non deve essere il mondo ad amare noi, dobbiamo noi amare il mondo offrendo la nostra vita, in Cristo, per la sua conversione, redenzione, salvezza.</p>
<p>DARE LA VITA PER I PROPRI AMICI (Gv 15,9-17) Ama chi dona a Dio la propria vita perché ne faccia un sacrificio di salvezza e di redenzione per il mondo intero. La si può donare in un solo modo: liberandola dalla nostra volontà, dai nostri desideri, progetti, propositi, pensieri, sentimenti, fantasie, immaginazioni e ogni altra cosa che proviene dal nostro cuore e dalla nostra mente. Per amare secondo la volontà di Dio dobbiamo togliere la nostra vita al vizio e al peccato e portarla nella pienezza delle virtù. Nel peccato e nel vizio non si ama, perché la nostra vita è vissuta secondo le passioni della nostra carne o la concupiscenza dei nostri occhi, ma non certamente secondo la volontà di Dio. Nelle virtù invece la vita è nella verità di Cristo Gesù, nella sua grazia e può essere donata tutta a Dio perché ne faccia un sacrificio di amore e di redenzione. Cristo Gesù niente di Sé ha trattenuto per Sé, neanche il più piccolo degli affetti. Ogni affetto, ogni desiderio, ogni sentimento erano sempre affetti, desideri, sentimenti del Padre, sua volontà. È Dio che vuole amare il mondo attraverso noi. È a Dio che dobbiamo donare la nostra vita perché per mezzo di essa ami il mondo. Doniamo a Dio la vita sottraendola a noi stessi. Finché è nostra non è di Dio e Dio non può amare per mezzo di essa.</p>
<p>UNA NUBE LO SOTTRASSE AL LORO SGUARDO (At 1,1-11) Da oggi, invisibilmente Gesù conduce la sua Chiesa perché realizzi nel suo seno il suo stesso mistero. L’invisibilità non è però assoluta. Quando Lui lo riterrà necessario, potrà sempre intervenire visibilmente, come ha fatto con San Paolo e con innumerevoli altri Santi e uomini e donne di Dio, per tracciarle il giusto cammino. L’invisibilità di Cristo non sarà però per sempre. Ci sarà un altro giorno, il giorno del giudizio universale, nel quale egli si manifesterà con i segni del Figlio dell’Uomo, cioè come il Giudice dell’universo, dinanzi al quale ogni uomo dovrà presentarsi per rendere ragione della sua vita. In questo momento regno delle tenebre e regno della luce saranno separati, diverranno incomunicabili per tutta l’eternità. Paradiso e inferno l’uno starà di fronte all’altro. Nell’attesa di questo giorno la Chiesa percorre mari e monti in cerca degli uomini al fine di chiamarli alla luce, alla gioia, alla verità, alla grazia, al Paradiso, strappandoli all’inferno e alla perdizione. È questo l’amore vero della Chiesa: liberare gli uomini dalla morte eterna. È questa anche la sua missione.  AL FINE DI EDIFICARE IL CORPO DI CRISTO (Ef 4,1-13) Tutti sono chiamati ad essere Corpo di Cristo. Chi lo è già deve lavorare con zelo, alacremente, con dedizione, senza sosta affinché ogni altro uomo divenga e si faccia Corpo di Cristo. Come Dio, nell’ordinarietà, non si dona da Se stesso, ma è dato dal cristiano ad ogni uomo, così è del Corpo di Cristo. Esso non si edifica da se stesso, per se stesso, senza alcuna mediazione umana. Esso si edifica invece per mezzo della mediazione umana, cioè attraverso la collaborazione di tutti coloro che sono già Corpo di Cristo Gesù. Poiché il Corpo di Cristo è la Chiesa, non può esistere Cristo senza la Chiesa, né la Chiesa senza Cristo, perché non può esistere il cristiano che non sia Corpo di Cristo. Un cristiano che non vuole appartenere alla Chiesa dichiara apertamente di non volere essere Corpo di Cristo, ma se non è Corpo di Cristo non è neanche suo discepolo. Se non è discepolo, il suo essere cristiano è svuotato della sua più vera e più santa essenza. Chiesa, Cristo, cristiano sono un solo Corpo. L’unità è l’essenza del Corpo ed è anche la sua vita.</p>
<p>ANDATE IN TUTTO IL MONDO (Mc 16,15-20) Come la rovina dell’umanità venne per “l’opera missionaria” della donna, che tentata, tentò l’uomo e fece cadere tutto il genere umano nella morte, così la salvezza di tutti gli uomini deve essere operata per “l’opera evangelizzatrice” dei discepoli di Gesù. Essi devono andare in tutto il mondo e predicare il Vangelo ad ogni creatura. Per loro viene riportato il genere umano nell’amicizia con Dio e nella sua santità. Il discepolo di Gesù dovrà donare Dio, Cristo, lo Spirito Santo, le altre realtà del Cielo ad ogni uomo, donando però la Parola di Gesù. La Parola è la via attraverso cui l’uomo riceve Dio e con Dio ogni dono di grazia e di verità. È la Parola che fa sì che la predicazione non sia vuota, sterile, inefficace, ridotta a pensieri della terra. È la Parola che consente di verificare la verità del nostro Dio dalle molteplici falsità che sempre si insinuano nella predicazione. È la Parola la porta della salvezza e dove la Parola non viene annunziata, o è trasformata, o annullata, o elusa, o dichiarata non utile, lì non c’è vera salvezza, perché non c’è dono di Dio secondo pienezza di verità e di grazia. La Parola è tutto nei processi della fede e dove non c’è dono della Parola vera, lì non c’è neanche vero processo di fede.</p>
<p>SI DIVIDEVANO E SI POSAVANO SU CIASCUNO DI LORO (At 2,1-11) Uno è lo Spirito Santo, uno il suo fuoco, una la sua fiamma che incendia i cuori. Questa unità di fiamma e di fuoco si divide. Ad ognuno nel Cenacolo è data una particolare lingua di fuoco: “Apparvero loro lingue come di fuoco che si dividevano e si posarono su ciascuno di loro; ed essi furono tutti pieni di Spirito Santo e cominciarono a parlare in altre lingue come lo Spirito dava loro il potere di esprimersi”. Molte sono le lingue dello Spirito Santo e molti i linguaggi attraverso i quali i discepoli di Gesù sono chiamati ad esprimersi nel loro incontro con gli uomini. Una però deve essere la verità che dovrà sempre guidarli: nessuna lingua di verità, carità, speranza, intelligenza, comprensione, sapienza, spiegazione dovrà mai contraddirne un’altra. Se c’è contraddizione, opposizione, divisione, contrasto tra le lingue, è segno che in una, o più lingue, non agisce e non opera lo Spirito Santo. La diversità delle lingue dovrà sempre esprimere e realizzare l’unità della verità e della carità che sono in Cristo Gesù, nell’unico mistero dal quale è la vita eterna per ogni uomo.</p>
<p>NON SIETE PIÙ SOTTO LA LEGGE (Gal 5,16-25) Chi si lascia guidare dallo Spirito Santo cammina di verità in verità, donando vita sempre nuova a tutta la Parola del Signore. Dove lo Spirito non giunge, perché il discepolo del Signore glielo impedisce, tutto secca e inaridisce, anche le cose che un giorno furono piene della vita più santa e più vera che era stata profusa in esse. Tutto si trasforma in cosa morta se non viene vivificato dalla pienezza della verità dello Spirito Santo. La Chiesa è mossa dallo Spirito perché ora, nell’oggi della storia, entri nella totalità della vita, abbandonando tutto ciò che non è più portatore della verità e della grazia che sono in Gesù Signore. È lo Spirito Santo che fa sì che ieri diventi oggi e oggi non si faccia ieri. Senza lo Spirito Santo il rischio che oggi si faccia ieri è sempre in agguato. Se questo avviene, quanto noi facciamo è privo della vita che dona salvezza al mondo intero. Ma anche il nostro oggi, domani dovrà viversi nell’oggi dello Spirito. Per questo ognuno di noi è obbligato a vivere sempre guidato dallo Spirito Santo, perché solo Lui può impedire che questo accada.</p>
<p>LO SPIRITO DI VERITÀ CHE PROCEDA DAL PADRE (Gv 15,26-27;16,12-15) Padre, Figlio e Spirito Santo sono un solo Dio, una sola verità, una sola redenzione, una sola testimonianza. La verità di salvezza, redenzione, santificazione dell’uomo, l’unica e sola verità, deve sussistere nell’unica testimonianza che il Padre rende a Cristo Gesù e allo Spirito Santo, che Cristo Gesù rende al Padre e allo Spirito Santo e che lo Spirito Santo rende a Cristo Gesù e al Padre. Se il Padre, o Cristo Gesù, o lo Spirito Santo vengono esclusi dalla testimonianza, il nostro dire su Dio non è più un dire divino, bensì umano. Cristo è la salvezza del Padre. Senza Cristo che dona ad ogni uomo la salvezza del Padre, il Padre rimane senza il datore della vera vita, della vita eterna, perché Cristo Gesù è la vita eterna del Padre data a noi. Chi esclude Cristo nel processo della vita eterna, rimane in eterno senza salvezza, perché la salvezza del Padre è Cristo. Ma anche chi esclude il Padre rimane senza salvezza, perché la salvezza, la verità, la santità scaturiscono per noi dall’unica  fonte eterna che è il Padre nostro Celeste. Padre, Figlio e Spirito Santo abitano nella loro pienezza di verità e di grazia nella Chiesa una, santa, cattolica, apostolica. Chi è fuori di questa Chiesa manca della pienezza della salvezza.</p>
<p>NON VE N’È ALTRO (Dt 4,32-34.39-40) Il Signore come un Padre amorevole, saggio, ricco di compassione e di eterna misericordia, sempre interviene nella vita del suo popolo e gli ricorda i motivi per cui Egli è il solo Dio e il solo Signore del cielo e della terra. Se non vi è un altro Dio, non vi è neanche un’altra parola di Dio, che possa dare vita a coloro che la seguono. Un solo Dio, una sola Parola di Dio, una sola vita di Dio nell’unica Parola. Se dall’affermazione dell’unicità di Dio il Signore perviene all’unicità della Parola, possiamo noi operare un procedimento altamente disastroso per la nostra stessa vita, che consiste nell’abbandono dell’unica Parola di vita per abbracciare l’unicità di un Dio con parole diverse e spesso in contraddizione tra di loro, o parole non giunte ancora alla loro perfezione e al loro compimento? Non è questo un procedimento suicida dell’unica Parola di vita, un comportamento contrario ed opposto a quello operato dal Signore? Un unico Dio esige una sola Parola di Dio. Una sola Parola di Dio esige un unico Dio. Quest’unico Dio è il Padre del Signore nostro Gesù Cristo. Non ve n’è altro.</p>
<p>COSTORO SONO FIGLI DI DIO (Rm 8,14-17) Nel battesimo veniamo generati dall’alto, rinasciamo come veri figli di Dio. Il Padre, in Cristo, per opera dello Spirito Santo ci rende partecipi della sua divina natura e noi diveniamo veri suoi figli. Questo però non è sufficiente. Come siamo divenuti figli di Dio per opera dello Spirito Santo, così per opera dello stesso Spirito dobbiamo sempre vivere da figli di Dio, secondo la natura di verità, santità, carità, bellezza divina della quale siamo resi partecipi. Questa vita non si può vivere senza lo Spirito di Dio, senza la sua perenne mozione. È vero figlio di Dio chi cammina mosso sempre dallo Spirito di Dio, perché è Lui che rende operante in noi la divina natura di cui siamo stati resi partecipi. Se non viviamo secondo la nuova natura non siamo veri figli di Dio, siamo semplicemente figli di Adamo, perché abbiamo lasciato morire in noi la divina natura della quale eravamo stati resi partecipi. È grande il mistero cristiano. Esso si compie per una duplice azione dello Spirito Santo: entriamo nel mistero perché generati Lui; viviamo il mistero perché mossi sempre da Lui.</p>
<p>MI È STATO DATO OGNI POTERE IN CIELO E IN TERRA (Mt 28,16-20) Cristo Gesù è Onnipotente: “Mi è stato dato ogni potere in cielo e in terra”. Dio lo ha costituito tale. Non è però onnipotente solo per dono, lo è anche per natura. Lui è della stessa sostanza, o natura del Padre. È questa la prima verità su Cristo Gesù. La seconda è così formulata: “Andate dunque e ammaestrate tutte le nazioni, nel nome del Padre e del Figlio e dello Spirito Santo, insegnando loro ad osservare tutto ciò che vi ho comandato”. La potestà del Padre è uguale a quella del Figlio e dello Spirito Santo. Sono tre le Persone, ma una sola potestà, un solo nome, una sola natura divina. Cristo Gesù rivela così ai suoi discepoli la sua perfetta uguaglianza con Dio. Non solo: la Parola di Cristo è la Parola del Padre e non c’è altro insegnamento da donare al mondo intero se non la Parola di Cristo Gesù. Anche l’ultima affermazione di Gesù Risorto merita la nostra attenzione: “Ecco, Io sono con voi tutti i giorni, fino alla fine del mondo”. Trattasi della presenza di Cristo come l’Onnipotente, attraverso la cui forza, in  tutto come ha fatto Mosè, è possibile abbattere il male liberando ogni uomo dal suo potere di morte, per condurlo nel regno della libertà nel quale iniziare il cammino che dovrà condurre l’uomo nel Paradiso.</p>
<p>ECCO IL SANGUE DELL’ALLEANZA (Es 24,3-8) Gli elementi costitutivi dell’alleanza sono: Dio e la legge, il popolo, l’altare, il sangue. Dio si impegna ad essere la vita del suo popolo, ad una condizione: che il popolo si impegni ad osservare la legge, manifestazione della divina volontà. Questo impegno viene sancito pubblicamente, in forma solenne, con rito formale: si proclama la legge di Dio al popolo, che si obbliga ad osservare quanto ha ascoltato. Questa unità tra Dio e il popolo viene simbolicamente espressa nel rito del sangue: si versa del sangue sull’altare che è segno di Dio e con l’altro si asperge il popolo. Come un solo sangue unisce Dio e il suo popolo, così una sola vita unirà Dio e il suo popolo. La vita è quella di Dio che brillerà sempre nel suo popolo, se il suo popolo avrà a cuore di osservare la legge sul fondamento della quale l’alleanza è stata stipulata. Se la legge non è osservata, l’alleanza non può produrre frutti di vita. L’errore di ieri, oggi e domani è sempre uno: pensare che l’alleanza sia unilaterale, da parte del solo Dio. È questo pensiero che genera tanta morte nel tempo e nell’eternità.</p>
<p>EGLI È MEDIATORE DI UNA NUOVA ALLEANZA (Eb 9,11-15) Della Nuova Alleanza Gesù è insieme mediatore e autore: sua è la Parola sulla quale l’alleanza viene stipulata; suo è il Sangue che non viene più asperso, ma bevuto; Lui è la vittima che versa il Sangue necessario per stipulare l’alleanza; l’altare è il suo corpo dal quale il Sangue viene fatto scaturire per darlo da bere al popolo che vuole sancire l’alleanza con il suo Dio e Signore. L’alleanza nuova si stabilisce in Lui e per Lui. La Nuova Alleanza è Lui stesso, perché è nel suo corpo che si diviene una cosa sola con il Signore e con ogni altro uomo; ed è il suo Corpo che viene mangiato, il suo Sangue che viene bevuto perché ogni uomo possa vivere secondo tutte le Leggi che la Nuova Alleanza richiede che vengano osservate. La Nuova Alleanza è fondata sulla Parola di Gesù. Se il Vangelo non viene osservato, l’alleanza viene tradita, rinnegata. Nel tradimento e nel rinnegamento non c’è vita, anche se si beve il Sangue del Figlio dell’uomo e si mangia la sua Carne. Dove non c’è Parola osservata non c’è alleanza, non c’è dono di vita, non c’è vero popolo del Signore.</p>
<p>PRENDETE, QUESTO È IL MIO CORPO (Mc 14,12-16.22-26) Quello di Gesù è insieme vero sacrificio espiatorio e di comunione. La realtà del sacrificio è donata dall’immolazione della vittima dinanzi al Signore. Gesù è vera vittima che si fa olocausto d’amore per il mondo intero. Lui si lascia sacrificare per la remissione dei peccati e perché ogni uomo, mangiando la sua Carne, entri in perfetta unione con il Padre suo che è nei cieli. Il suo Corpo, offerto al Padre per togliere il peccato del mondo, è dato all’uomo perché lo mangi in segno di vera amicizia con Dio. Mangiando il Corpo di Cristo l’uomo diviene partecipe della stessa vita che è in quel Corpo, che è vita di Dio. Mangiando quel corpo, l’uomo mangia la vita dello stesso Dio ed entra in comunione con la vita eterna, perché sia trasformato in essa. È questo il grande mistero racchiuso nelle parole dette da Gesù ai suoi discepoli nell’Ultima cena: “Prendete, questo è il mio corpo”. È questa anche la verità eterna e divina contenuta nell’Eucaristia. Chi la mangia, non solo si immerge nella santità di Dio, diviene anche lui, in Cristo, sacrificio di espiazione e di comunione, per la salvezza del mondo intero, di ogni suo fratello. Nel suo corpo, che è Corpo di Cristo, si deve compiere l’unione di tutti gli uomini con Dio e tra di loro.</p>
<p>FIN QUI GIUNGERAI E NON OLTRE (Gb 38, 1.8-11) Giobbe è avvolto da un mistero insondabile: è uomo giusto e tuttavia è nella grande sofferenza; è uomo di Dio, alieno dal male, ma la sua carne è tutta una piaga. I tre amici che vanno a consolarlo, gli danno una spiegazione che ripugna la sua coscienza: lui soffre perché è ingiusto. Giobbe conosce la sua giustizia e si ribella alla falsità con la quale i suoi amici pretendono spiegare il suo mistero. Dio, il solo che conosce ogni cosa, non parla. A Lui Giobbe si appella più e più volte. Alla fine il Signore gli risponde, ma non per questo il mistero è svelato. Anzi, il Signore lo immerge in un arcano ancora più grande: c’è qualcosa nella natura che è privo di mistero? C’è qualche realtà che la mente umana riesce a comprendere nella sua interiore verità? L’uomo vive nel mistero, ma non lo comprende. Non c’è soluzione per lui? Essa c’è ed è una sola: fidarsi del suo Dio, consegnarsi nelle sue mani, sempre, rimanendo però nella più grande, alta, vera, sostanziale giustizia. È la perfetta giustizia la via della vita. Il resto è mistero insondabile, mai comprensibile a mente creata.</p>
<p>ORA NON LO CONOSCIAMO PIÙ COSÌ (2Cor 5,14-17) È facile ridurre la missione di Cristo Gesù a qualcosa di puramente umano, a commiserazione, pietà, carità, senso di più alta giustizia. Molti sono stati, sono e saranno coloro che dipingeranno Cristo Gesù secondo le mode del tempo, perché incapaci di andare oltre la storia, anche se santissima, ed entrare nella profondità del mistero. Come evitare il pericolo, o la tentazione sempre a portata di mano, che spinge i cuori a fare di Cristo Gesù solamente un uomo tra gli uomini, un uomo eletto a simbolo di ogni idea, anche delle più strane? La risposta di San Paolo è assai semplice: bisogna evitare ad ogni costo di fermarsi alla storia visibile di Cristo Gesù ed entrare nella sua realtà invisibile. Cristo Gesù è il solo che può fare di ciascuno di noi una creatura nuova. Non è Lui che deve entrare nel nostro mondo per dargli una parvenza di umanità, o di grande filantropia. Siamo noi che dobbiamo lasciarci trasformare dal suo mistero di vita, verità, novità, libertà, grazia. È grande il mistero di Cristo. Il rischio è sempre quello di banalizzarlo e di farne solo una cosa umana.</p>
<p>MAESTRO, NON TI IMPORTA CHE MORIAMO? (Mc 4,35-41) La vita dell’uomo è una traversata: dalla riva della terra all’altra dell’eternità. Per questo è necessario non solo che noi abbiamo una barca, ma anche che Cristo Gesù salga in essa e compia con noi il tragitto. La barca è la Chiesa e Cristo è con noi invisibilmente. Tutte le forze dei discepoli del Signore sono inefficaci di fronte alla strapotenza del male, raffigurato dalle onde impetuose. Chi potrà salvarci è solo il Signore. Egli ci salva se lo invochiamo. I modi per chiedergli soccorso sono due. Il primo è senza fede. Vediamo il male e ci lasciamo prendere dal panico, dalla paura, dal timore di essere travolti. Svegliamo il Signore e gli chiediamo che intervenga. L’altro è secondo la fede. Vediamo il male che infuria contro la nostra barca spirituale, sappiamo però che Gesù è con noi. Se è con noi, nulla potrà essere contro di noi. Nella preghiera ricca di fede gli consegniamo la nostra vita perché sia Lui a salvarla secondo metodi e forme che Lui stesso deciderà per noi. Nella poca fede, o nella non fede siamo noi che decidiamo cosa il Signore deve fare per noi. Nella fede invece sappiamo che il Signore è con noi e nella preghiera fiduciosa ci consegniamo, ci affidiamo a Lui, perché si compia sempre la sua volontà.</p>
<p>PER INVIDIA DEL DIAVOLO (Sap 1,13-15; 2,23-24) “Dio non ha creato la morte e non gode per la rovina dei viventi. Egli infatti ha creato tutto per l’esistenza; le creature del mondo sono sane, in esse non c’è veleno di morte, né gli inferi regnano sulla terra, perché la giustizia è immortale”. Questa verità, che è assoluta in Dio, si scontra però con la realtà storica che è tutt’altra: nelle creature c’è un veleno di morte, che nell’uomo si manifesta come malvagità, cattiveria, superbia, concupiscenza, stoltezza. Se da Dio non può venire il male, perché tutto ciò che Dio ha creato è come se fosse impastato di male? La risposta anche questa volta è limpida: “Sì, Dio ha creato l’uomo per l’immortalità; lo fece ad immagine della propria natura. Ma la morte è entrata nel mondo per invidia del diavolo e ne fanno esperienza coloro che gli appartengono” (Cfr. Sap 1,13-15:2.23-24). La causa del male è nell’invidia del diavolo. Questo veleno non agisce però senza che l’uomo lo voglia. Nonostante sia avvolto dal male, lui non è prigioniero di esso. Lo diviene per sua volontà, o libera scelta. Lo è nel momento in cui decide di appartenere al diavolo.</p>
<p>SI È FATTO POVERO PER VOI (2Cor 8,7.9.13-15) San Paolo ha indetto una colletta per la Chiesa di Gerusalemme, che versava in quegli anni in grave difficoltà a causa di una grande carestia. Tutto ciò che egli fa, dice, insegna, lo fonda sempre sulla verità, che per lui è una sola: Gesù Signore. Il Verbo eterno del Padre vive nello splendore del Cielo, nella pace, nella gioia divina, nella luce eterna. Per noi si fa vero uomo, entra nella sofferenza e nella povertà che è data dalla condizione umana; per noi si lascia fare dal Padre vittima di espiazione, agnello del sacrificio, per portarci, attraverso questo atto di estrema umiltà e annientamento, tutta la ricchezza di cui Lui è pieno. Se Cristo Gesù si è fatto dono per noi con l’offerta di tutta la sua vita, anche noi dobbiamo farci dono per i nostri fratelli, specie per coloro che versano in particolari difficoltà. La nostra abbondanza deve supplire sempre alla loro indigenza, la nostra ricchezza alla loro povertà, il nostro poco al loro niente. Da Cristo abbiamo ricevuto tutto. Ai fratelli dobbiamo donare tutto. Chi non dona la vita ai fratelli, non ama, perché l’amore vero è dono della propria vita.</p>
<p>TUA FIGLIA È MORTA (Mc 5,21-43) La nostra fede perché sia vera, efficace, operatrice di salvezza deve essere fondata sulla verità tutta intera di Cristo Gesù. La verità di Cristo nasce nei nostri cuori attraverso due vie che devono sempre essere una cosa sola, cioè una sola verità: le sue opere e le sue parole. Giairo aveva una fede in Cristo che nasceva in lui dalla lettura secondo verità delle sue opere. Gesù aveva guarito altri infermi. Chi può su un infermo può anche su di un altro. Ma poi la figlioletta muore. Può Gesù fare qualcosa su una persona morta? Questo Giairo non lo sa perché ancora Cristo non ha risuscitato nessuno. Egli non può quindi mutuare questa fede dalla conoscenza della storia di Cristo. In questo caso è Cristo che viene incontro alla fede di Giairo e aggiunge con la sua parola quella verità che mancava: “Continua ad avere fede”. “Continua a credere che io posso dare la salute a tua figlia”. Di questa parola Giairo si fida. Sua figlia viene risuscitata. Ora non solo per la parola, ma anche per la storia vissuta Giairo sa che Gesù è onnipotente. Ora anche noi sappiamo che su tutta la parola di Gesù possiamo e dobbiamo fondare la nostra fede. La sua parola è fonte della verità della nostra fede e non solo la storia circoscritta da lui operata.</p>
<p>UN PROFETA SI TROVA UN MEZZO A LORO (Ez 2,2-5) Nella vocazione di Ezechiele il Signore annunzia una grandissima verità. Lui manda il profeta anche se sa che non sarà ascoltato. Lo manda perché annunzi la sua Parola, quella vera, la sola che manifesta e rivela la sua volontà sull’uomo. Il profeta può essere ascoltato o meno. Questa è responsabilità dell’uomo presso cui il profeta è inviato. Ma una cosa deve essere certa per tutti: la Parola di Dio deve risuonare anche in mezzo all’incredulità e al rifiuto generale, di fronte all’opposizione del mondo intero. Deve risuonare come estrema, suprema grazia del Signore. Anche se l’uomo non ascolta il Signore, il Signore, poiché ama l’uomo sino alla fine, lo vuole mettere sempre in condizione di potersi salvare. Sapendo che c’è un profeta in Israele, se vuole può accogliere la vera Parola di Dio e salvarsi. Se non vuole, rifiuta la Parola e si perde. Il Signore rimane però giustificato nel suo amore. All’uomo non ha fatto mancare la sua Parola di salvezza. Il profeta è mandato per dire la Parola di Dio, perché essa è la sola luce che può salvare l’uomo.</p>
<p>TI BASTA LA MIA GRAZIA (2Cor 12,7-10) Tanto più è eccelso il dono di grazia, tanto più grande è la sofferenza cui vengono sottoposti gli amici di Dio. Paolo ha “una spina nella carne, un inviato di satana incaricato di schiaffeggiarlo, perché non vada in superbia”. Prega il Signore perché allontani da lui questo angelo di satana che quotidianamente lo tormenta. La risposta del Signore non si fa attendere: “Ti basta la mia grazia; la mia potenza infatti si manifesta pienamente nella debolezza”. La risposta di Gesù è chiara: “Tu, Paolo, ogni giorno devi sperimentare nella tua carne che sei solo dalla mia grazia. Niente è in te che non sia sempre da me. Mai tu dovrai confidare in te stesso. Sapendo questo, la spina ti serve affinché tu ogni giorno mi invochi, mi chieda la grazia per poter portare a compimento nella santità la tua vita e la tua missione”. È facile cadere nella tentazione della superbia di attribuirsi un qualche merito dinanzi al Signore. Paolo comprende l’insegnamento di Gesù: “Mi vanterò ben volentieri delle mie debolezze, perché dimori in me la potenza di Cristo”. Così Cristo Gesù educa i suoi amici.</p>
<p>E SI MERAVIGLIAVA DELLA LORO INCREDULITÀ (Mc 6,1-6) Gesù insegna nella sinagoga di Nazaret e molti, ascoltandolo, si scandalizzano di Lui. Loro conoscevano chi Lui era. Sapevano le sue umili origini e la povertà della sua condizione. Sapevano che non aveva frequentato nessuna scuola. La verità di un uomo non si fonda però sulla sua origine o condizioni storiche; è data invece dalle sue parole e dalle sue opere. Da queste essi avrebbero dovuto appurare la verità. Su queste avrebbero dovuto fondare il loro discernimento. È la verità dell’opera che fa vero il suo autore ed è anche la verità della sua parola che dichiara vero colui che la proferisce. Rifiutare la verità delle opere e delle parole in base alle origini o alle condizioni sociali di una persona è vera stoltezza, grande carenza di sano discernimento. La meraviglia di Gesù sulla loro incredulità è motivata proprio dal principio fortemente errato dal quale i suoi concittadini partono. Se Gesù si meraviglia, è segno che loro avrebbero potuto e dovuto credere. Se non credono, è solo per loro colpa. La salvezza era stata loro offerta, ma da loro è stata rifiutata per somma insipienza. La stoltezza personale che diviene fonte di incredulità per altri è responsabile dinanzi al Signore di ogni falsità che essa genera nei cuori.</p>
<p>“VA’, PROFETIZZA AL MIO POPOLO ISRAELE” (Am 7,12-15)  La verità salva il mondo. Essa però non sorge dalla terra, non sgorga dal nostro cuore, non è un frutto della nostra mente. Essa è perennemente donata dal Signore. Anche nel giardino dell’Eden, quando l’uomo viveva in uno stato di giustizia originale, anche in questo contesto di integrità del suo essere, la verità del suo agire gli venne tutta ed interamente dal Signore. Sono i profeti i tramiti di Dio attraverso i quali la verità dal cielo discende sulla terra ed entra nel cuore di ogni uomo. Israele sta vivendo un momento buio della sua vita. L’uomo è calpestato, annientato, umiliato, sfruttato dall’uomo. Quando c’è un peccato contro l’uomo è segno che la verità di Dio non abita nel cuore di chi fa il male. Per il grande amore verso l’uomo il Signore suscita un profeta dal nulla, dal niente umano, gli mette sulla bocca la Sua Parola e lo invia perché la dica a coloro che l’hanno dimenticata. Al profeta una cosa sola deve interessare: far udire la Parola a tutti coloro presso i quali il Signore lo invia. Amos è voce potente di Dio in un tempo in cui l’uomo valeva meno che un paio di sandali.</p>
<p>PADRE DEL SIGNORE NOSTRO GESÙ CRISTO (Ef 1,3-14) La salvezza nasce nei cuori dalla professione della verità di Dio. Dove la verità di Dio non esiste, neanche la salvezza esiste; se non esiste la salvezza, neanche la verità dell’uomo esiste. La prima verità che dobbiamo professare su Dio è la sua paternità. Dio è Padre. Non è però Padre perché ha creato e fatto l’uomo a sua immagine e somiglianza. Dio è Padre perché nell’eternità, in principio, da sempre, ha generato il suo Figlio Unigenito, Gesù  Cristo nostro Signore. La Paternità eterna di Dio è essenza della verità di Dio e chi la nega, o non la confessa, non ha una fede vera nel vero Dio. La verità di Dio è la sua paternità eterna. È la generazione del Verbo Eterno prima di tutti i secoli. Questa verità è essenziale. Essa dice l’essere stesso Dio in sé. Egli è il Dio Uno e Trino, Uno nella natura, Trino nelle Persone. Non confessare questa verità è non possedere la verità eterna su Dio. Il nostro Dio senza questa verità non è più il vero Dio. Questo Dio non vero non può fare vero l’uomo. Solo il vero Dio fa vero l’uomo e solo la verità di Dio fa la verità dell’uomo.</p>
<p>INCOMINCIÒ A MANDARLI A DUE A DUE (Mc 6,7-13) Gesù formava i Dodici nella conoscenza dei misteri del regno. Loro però di quanto Egli faceva e diceva comprendevano poco. Molti di loro avevano anche dei pensieri non veri sulla missione da svolgere. Essi pensavano che tutto dovesse risolversi in una questione politica di potere, governo, dominio. Per introdurre i discepoli nella verità della loro missione, Gesù li manda a due a due per le vie della Palestina con un compito ben preciso: predicare la conversione, invitare gli uomini al ravvedimento e alla fede, distruggere il regno di satana. Per questo dona loro il potere di scacciare i demoni e di guarire ogni sorta di malattia e di infermità. Dopo questa prima missione i Dodici sanno che il loro ministero non prevede l’instaurazione di un regno di questo mondo, bensì di ben altra natura, un regno in cui l’uomo si sarebbe piegato sull’uomo per portargli il conforto della verità e la liberazione da ogni legame con la falsità. Ora loro sanno che dovranno essere servi della verità e della grazia a beneficio e a salvezza di ogni uomo, mai padroni, mai dominatori, mai uccisori dei loro fratelli. Essi dovranno dire la verità di Dio agli uomini, facendoli veri con la grazia che Dio ha posto nelle loro mani. Altro non è di loro competenza.</p>
<p>COSTITUIRÒ SOPRA DI ESSE PASTORI (Ger 23,1-6) Il Signore veglia sul suo gregge. Sempre Egli interviene nella vita del suo popolo, perché questi ritorni sulla via della verità e della giustizia. Dio però non governa direttamente il suo popolo, lo nutre e lo pasce, lo guida e lo conduce per mezzo di uomini particolari che Lui ha scelto e costituito pastori. Costoro sovente però si dimenticano del gregge ed è in questi momenti tristi, in cui ogni pecora cammina seguendo vie di errore, falsità, menzogna, ingiustizia e ogni altra malvagità che il Signore interviene e promette di prendersi Lui stesso cura del suo popolo suscitando per esso pastori che lo faranno pascolare nella giustizia e nella verità. Il cattivo pastore, colui che ha abbandonato il gregge a se stesso, non è senza colpa: “Guai ai pastori che fanno perire e disperdono il gregge del mio pascolo. Voi avete disperso le mie pecore, le avete scacciate e non ve ne siete preoccupati; ecco io mi occuperò di voi e della malvagità delle vostre azioni” (Cfr Ger 23,1-6). Il pastore è responsabile per omissione, per presunzione, per stoltezza, per incapacità di ogni colpa commessa dal gregge.</p>
<p>DISTRUGGENDO IN SE STESSO L’INIMICIZIA (Ef 2,15-18) Con il peccato si interrompono i canali della vita, della grazia, della verità e l’uomo, finché rimane in esso, può percorrere solo vie di morte, di non vita, falsità, errore. Non conosce Dio, non si conosce; non ama Dio, non si ama secondo verità. L’interruzione è prima di tutto all’interno degli elementi che lo costituiscono: anima, corpo, spirito, volontà, razionalità, cuore. La concupiscenza si impadronisce di questi elementi e li conduce e li muove secondo una legge ferrea di malvagità e perversità. Questa frattura fa sì che ogni uomo sia visto come un rivale, un nemico, uno dal quale bisogna stare lontano, o che bisogna sottomettere, asservire, schiavizzare, eliminare del tutto, se questo si rivela necessario per dare più spazio alla propria concupiscenza e superbia. Cristo Gesù è venuto proprio per questo: per distruggere l’inimicizia dell’uomo con se stesso, con Dio, con i propri fratelli e fare di ogni uomo una cosa sola in Lui. In Cristo, ogni altro uomo diviene uno per il quale ognuno di noi deve morire perché viva nella verità, nella giustizia, nella perfetta carità.</p>
<p>ERANO COME PECORE SENZA PASTORE (Mc 6,30-34) Gli Apostoli sono appena tornati dal primo viaggio missionario. Hanno bisogno di un po’ di riposo. Gesù si preoccupa di loro e li conduce in disparte, in un luogo solitario. La folla ha anch’essa le sue esigenze. Può Gesù abbandonarla? Può lasciarla senza una parola di speranza e di vita eterna? Se l’abbandonasse a se stessa, di certo non si rivelerebbe un buon pastore. Ma Lui è il buon pastore. Il buon pastore dona la vita per le sue pecore. Il buon pastore non ha vita per sé. La sua vita è tutta delle pecore e tutta deve essere spesa per loro, perché vivano da vere pecore del gregge del Signore, camminando sui sentieri della fedeltà, della giustizia, della carità. Dinanzi alla folla Gesù si commuove; la vede come un gregge senza pastore. Si china su di essa e le insegna molte cose. Le cose che Gesù insegna sappiamo cosa sono: sono le cose del Padre suo. Insegnando alla folla, Gesù insegna ad ogni pastore che la sua vita non è più sua, ma è della moltitudine, è del gregge del Padre suo. Il Pastore vive per il gregge, vive per insegnare al gregge la via per la più grande conoscenza del Padre che è nei cieli. Insegnare a conoscere il Padre celeste è la più alta, la più nobile, la più santa opera pastorale di ogni buon pastore.</p>
<p>OFFRÌ PRIMIZIE ALL’UOMO DI DIO (2Re 4.42-44) Eliseo è l’uomo dalla più pura, più santa, più vera libertà dalle cose di questo mondo. Lui visse la sua missione di profeta in mezzo al suo popolo, attestando che la sua vita era solo da Dio, dalla sua provvidenza. Mai per l’opera di salvezza, o per il bene compiuto ha accettato qualcosa dagli uomini. La libertà in lui è povertà e la povertà è libertà. È povero per essere libero, ma è anche libero perché povero. Un uomo va da lui con venti pani di orzo e di farro e glieli offre. Lui gli dice di dare quel pane alle gente, perché possa sfamarsi. I pani sono pochi. La gente è molta. Non si può nutrire molta gente con poco pane. Se lo decide l’uomo, questo è veramente impossibile; se invece lo decide il profeta di Dio tutto diviene possibile, perché il profeta ascolta la voce di Dio, che è voce che comanda, crea, moltiplica, sfama, disseta. Eliseo rassicura: “Ne mangeranno e ne avanzerà anche”. Solo chi è da Dio, ma anche con Dio, ascoltatore della sua divina volontà, può dare di queste garanzie. Solo chi è veramente con Dio, sempre dalla sua Parola, può dare speranza ai suoi fratelli.</p>
<p>UN SOLO DIO PADRE DI TUTTI (Ef 4,1-6) Chi vuole vivere di vera, purissima, retta, santa fede, operatrice di salvezza in questo mondo deve mettere nel suo cuore la verità che è madre di ogni verità: “Un solo Padre di tutti, che è al di sopra di tutti, agisce per mezzo di tutti ed è presente in tutti” (Cfr. Ef 4,1-6). Non ci sono nel mondo più Padri, più Signori, più Creatori dell’uomo. Uno è il Padre che è insieme Creatore e Signore delle cose visibili e invisibili, degli uomini e degli Angeli. Tutto ciò che esiste di animato e di inanimato è solo da Lui e da nessun altro. L’unico Padre, che è Dio, Signore, Creatore dell’uomo è anche il suo Redentore e Salvatore. Il Padre salva il mondo per mezzo del suo Figlio Unigenito, lo eleva e lo santifica per mezzo del Suo Santo Spirito. Uno è il Padre e una la volontà che governa l’uomo; una la Parola che gli manifesta la via della salvezza e della redenzione eterna; una la grazia che muove il cuore e una è la sapienza che dirige i suoi passi. Ogni divisione è segno che l’unico Padre non regna nei cuori con la sua unica Parola, la sua unica volontà, la sua sola sapienza.</p>
<p>CHE COS’È QUESTO PER TANTA GENTE? (Gv 6,1-15) Il miracolo che Gesù oggi compie della moltiplicazione dei pani deve essere per ogni uomo la via di sempre di come si può intervenire efficacemente per essere di aiuto a quanti sono in stato di bisogno e di necessità. Due sono le regole che vanno sempre osservate: la grande libertà di mettere a disposizione degli altri quanto si possiede; l’affidamento di tutto alla Provvidenza del Padre perché è Lui che deve moltiplicare, centuplicare il nostro poco in modo che diventi molto per tutti. Se la nostra carità è poca, piccola, inesistente, è segno che anche la nostra fede è piccola, inesistente. Chi chiude il cuore ai fratelli dimostra e attesta che prima di ogni altra cosa lo ha chiuso a Dio, perché non gli ha offerto la materia prima, i propri frutti della terra, perché il Signore potesse compiere il grande miracolo della moltiplicazione. Una fede forte crea anche una carità forte; una fede debole vive sempre in una carità debole. Gesù è di fede forte, di preghiera intensa. Lui offre al Padre quel poco che è stato offerto a Lui e la folla si sfama. Dei pezzi avanzati se ne raccolgono ben dodici canestri. Questo è il miracolo operato dall’incontro della nostra carità con la Provvidenza di Dio, della nostra fede che si fa perseverante preghiera.</p>
<p>UNO, SIMILE AD UN FIGLIO DI UOMO (Dn 7,9-10.13-14) I profeti vedono ciò che Dio sta preparando di bene e di santo per i suoi figli e lo manifestano al mondo intero, perché la speranza rinasca nei cuori di tutti gli oppressi, i derelitti, i calpestati, gli schiavizzati dai potenti di questa terra. Daniele vede uno, simile ad un figlio di uomo, salire fino a Dio, nel più alto dei cieli, presso il suo trono e ricevere onore, potenza, forza, regno eterno. Colui che è in tutto simile ad un figlio di uomo ora è in tutto simile a Dio. Il profeta vede l’opera di Dio alla fine del suo compimento, non la vede invece nel suo svolgersi. Vede che un uomo è innalzato presso Dio, rivestito di Dio, ma non vede la via attraverso la quale egli sale fino a Dio. La via è croce, la scala che unisce il cielo e la terra.  Attraverso di essa il Figlio dell’uomo salirà presso Dio e sarà costituito Signore e Cristo, Redentore e Salvatore, Re di un regno eterno, regno di salvezza, di vita e di speranza per tutta l’umanità. La croce diviene così la via per tutti coloro che vorranno divenire parte di questo unico regno di salvezza, sudditi dell’unico Re che redime elevando a dignità divina.</p>
<p>SIAMO STATI TESTIMONI OCULARI DELLA SUA GRANDEZZA (2Pt 1,16-19) Dal giorno stesso della risurrezione di Gesù, il mistero dell’iniquità ha sempre cercato e cerca di distruggere la verità di Cristo Signore inventando favole artificiose, secondo le mode e i costumi dei tempi che furono, sono e saranno. Per l’annientamento nei cuori del mistero della pietà e dell’amore, della verità e della grazia del Santo di Dio, si serve di uomini senza scrupoli, persone che non appartengono alla verità perché fanno della menzogna l’unica forma ed essenza del loro essere ed operare. Pietro lo grida con forza: noi annunziamo Cristo Gesù e la sua divinità, “perché siamo stati testimoni oculari della sua grandezza”, che è divinità, eternità, uguaglianza con Dio, pienezza di verità e di santità. Sul monte loro hanno ascoltato la voce del Padre che rendeva testimonianza a Gesù: “Questi è il Figlio mio prediletto, nel quale mi sono compiaciuto”. Contro questa verità il mistero dell’iniquità non potrà mai prevalere, perché questa verità sarà sempre confessata integra e pura nella Chiesa che ha come suo fondamento visibile Pietro e i suoi Successori.</p>
<p>QUESTI È IL FIGLIO MIO PREDILETTO: ASCOLTATELO! (Mc 9,2-10) La fede dei discepoli sulla Persona e la missione di Cristo Gesù è messa a dura prova dalla pienezza di verità con la quale il Signore aveva rivelato loro la sua prossima fine a Gerusalemme. Come si fa a credere in un messia venduto, tradito, consegnato, rinnegato, barattato, flagellato, schernito, condannato, crocifisso, esposto a pubblico ludibrio? Gesù, ricco di misericordia e di bontà, viene loro in aiuto. Sul monte manifesta la sua gloria, svelando la sua divinità. Mosè ed Elia, la Legge e i Profeti, testimoniano che la morte in croce è la via profetizzata perché Gesù sia proclamato Messia, Signore e Cristo. Dalla nube il Padre fa udire la sua voce: "Questi è il Figlio mio prediletto, ascoltatelo!”. Gli apostoli percepiscono poco di quanto hanno visto. Non comprendono ma sanno. Sanno ora che anche loro devono andare a Gerusalemme, lì apprenderanno la più grande lezione, il più solenne degli insegnamenti. Lì Gesù mostrerà loro concretamente come si costruisce il regno di Dio sulla terra. Loro dovranno continuare la sua stessa missione ed anche la loro terminerà in una Gerusalemme di questo mondo. Seguire Gesù è seguire la sua croce, per essere issati su di essa e divenire pubblico spettacolo dinanzi al mondo intero.</p>
<p>CON LA FORZA DATAGLI DA QUEL CIBO (1Re 19,4-8) Elia è uomo dalla fede forte. Con la verità di Dio sfida re e falsi profeti. Con la sua parola profetica dona vita e consolazione. Con la sua preghiera chiude il cielo e risuscita un morto. La sua forza però nulla può contro la sua umana fragilità. È sufficiente una giornata di cammino nel deserto perché lui decida di non combattere più. La sua è una stanchezza che vede solo nella morte l’unica vera soluzione: “Ora basta, Signore! Prendi la mia vita, perché io non sono migliore dei miei padri”. Questa preghiera si consuma nel sonno del corpo, come segno del sonno della morte. La sua missione deve continuare e per questo il Signore gli manda un angelo con un cibo prodigioso: “una focaccia cotta su pietre roventi e un orcio di acqua”. Elia pensa che quel cibo gli sia dato per accompagnare il suo cammino verso la morte. Esso è invece il cibo della vita verso la vita: “Su mangia, perché è troppo lungo per te il cammino”. Quel cibo gli è offerto perché compia il viaggio fino al monte di Dio, l’Oreb, un cammino lungo quaranta giorni e quaranta notti.</p>
<p>NON VOGLIATE RATTRISTARE LO SPIRITO SANTO DI DIO (Ef 4,30-5,2) Lo Spirito di Dio si rattrista quando facciamo trionfare in noi: asprezza, sdegno, ira, clamore, maldicenza, malignità. Sono queste le opere della carne che si oppongono alle opere dello Spirito, che sono invece: benevolenza, misericordia, perdono. Lo Spirito del Signore si rattrista perché con le nostre opere della carne Gli impediamo di vivere in noi con tutta la potenza della sua verità, carità, santità, comunione, costringendolo all’inattività, ma anche ad essere spettatore del nostro peccato, senza che possa distruggerlo a causa della nostra cattiva e malvagia volontà. C’è un solo modo per non rattristare lo Spirito di Dio: l’imitazione di Cristo Gesù che si fa dono di vita per noi fino alla morte di croce. Si può donare la vita per i fratelli in un solo modo: abolendo dal nostro corpo tutte le opere della carne. Queste altro non fanno che rinchiudere noi stessi nel più spietato egoismo. Dare la vita per gli altri è offrire allo Spirito Santo la più grande libertà di fare della nostra vita un vero sacrificio di amore, come ha fatto di Cristo Gesù un vero olocausto per la salvezza del mondo.</p>
<p>CHI CREDE HA LA VITA ETERNA (Gv 6,41-51) La vita eterna è dalla fede; l’oggetto della fede è però fuori dell’uomo: fuori della sua storia, tradizione, pensieri, processi scientifici e tecnici. La fede è un dono sempre da accogliere; mai accolto nella sua pienezza, o interezza. Molti non giungono alla fede o perché prigionieri del loro mondo culturale e di pensiero, o perché schiavi della loro ignoranza e succubi di coloro che ai loro occhi passano per sapienti ed intelligenti. Molti sono privi di un così grande dono, perché nessuno mai si è dato pensiero di offrirlo loro. Altri infine, a causa di una non vera, corretta formazione restano nella loro incredulità, o nelle loro molteplici credenze nelle quali fede e non fede, idolatria e adorazione del vero Dio, sentimenti e verità, Parola di Dio e parole dell’uomo divengono un amalgama indistruttibile. La nostra fede è Cristo, la sua opera, la sua Parola, ogni suo dono di grazia e di verità; è l’Eucaristia, non però secondo i nostri pensieri, bensì secondo quella pienezza di verità cui lo Spirito Santo conduce la Chiesa una, santa, cattolica apostolica e che Chiesa nel suo grande amore di misericordia e di pietà, di salvezza e di redenzione ogni giorno ci insegna, conducendoci, sotto la guida dello Spirito Santo, verso la verità tutta intera.</p>
<p>VENITE, MANGIATE IL MIO PANE (Pro 9,1-6) Il primo cibo, il cibo di sempre, che l’uomo deve mangiare è la Parola del Signore, nella quale è contenuta ogni sapienza, saggezza, intelligenza, verità, vita. Chi non mangia con assiduità questo cibo, abbandona la via della vita e si incammina, trascinandosi, su sentieri di morte per se stesso e per i suoi fratelli. Questo cibo non è prodotto dalla mente dell’uomo, non dal suo cuore, neanche dalla sua anima. La saggezza è dono che discende perennemente dal Cielo, dal trono di Dio. Essa è contenuta tutta nella Parola del Signore. Questa Parola l’uomo deve mangiare, di essa si deve nutrire. Può mangiarla perché è il Signore stesso che lo invita al banchetto della Parola. È Lui che lo chiama a gustare questo cibo divino e celeste che infonde vita eterna in coloro che lo mangiano. Solo in questo pane di Dio è la vita; nell’altro pane, quello del mondo, vi è solo stoltezza. Quello del mondo è un pane di morte per la morte. Questo invito, o lieto messaggio, deve risuonare nel mondo sempre nuovo, sempre attuale, sempre vivo, come se fosse fatto per la prima volta.</p>
<p>SAPPIATE COMPRENDERE LA VOLONTÀ DI DIO (Ef 5,15-20) Il cristiano vive per discernere e comprendere la volontà di Dio, che gli è data dalla conoscenza perfetta, santa, tutta intera della Parola che il Signore gli ha fatto udire nel suo pieno compimento che è il Vangelo. Un cristiano che non conosce il Vangelo, mai potrà conoscere la volontà di Dio. Se non conosce la volontà di Dio, di certo non potrà mai dirsi un buon cristiano. La lettura, la meditazione, lo studio, la contemplazione di tutta la Scrittura e in modo speciale dei Vangeli, secondo la fede che la Chiesa una, santa, cattolica e apostolica ci trasmette, devono essere il pane quotidiano del buon cristiano. È altresì necessaria quella quotidiana illuminazione dello Spirito Santo, che deve mettere in comunione la nostra volontà con la volontà di Dio perché la nostra sia tutta pervasa della sua. Meditazione e preghiera, orazione e contemplazione devono avere un posto preponderante nella vita del cristiano, altrimenti ben presto abbandonerà la volontà di Dio per ignoranza e al suo posto innalzerà l’idolo della sua volontà, dinanzi al quale si prostrerà per tributargli onori divini.</p>
<p>LA MIA CARNE È VERO CIBO (Gv 6,51-58) Le parole di Gesù sono inequivocabili e bisogna accoglierle nel loro significato reale: “Il sono il pane vivo, disceso dal cielo. Se uno mangia di questo pane vivrà in eterno e il pane che io gli darò è la mia carne per la vita del mondo”. Ai Giudei che si mettono a discutere Gesù non piega il modo come questo avverrà, ribadisce invece il fatto che avverrà: “Se non mangiate la cerne del Figlio dell’uomo e non bevete il suo sangue, non avrete in voi la vita. Chi mangia la mia carne e beve il mio sangue ha la vita eterna e io lo risusciterò nell’ultimo giorno. Perché la mia carne è vero cibo e il mio sangue vera bevanda. Chi mangia la mia carne e beve il mio sangue dimora in me e io in lui”. Chi mangia Cristo in pienezza di verità e di grazia, di Parola e di Eucaristia, rimarrà sempre nell’amicizia di Dio, non morirà in eterno, mai si allontanerà dalla vita. Non rispondendo ai Giudei sul come questo avverrà, ma ribadendo il fatto della verità della sua carne e del suo sangue, Gesù ci vuole insegnare una grandissima verità: la sua Parola si accoglie in ogni sua parte, si vive tutta intera. Solo accogliendola e vivendola ci è dato di comprenderla nel suo più alto e profondo significato. Entra nella verità della Parola chi vive di essa e per essa.</p>
<p>ANCHE NOI VOGLIAMO SERVIRE IL SIGNORE (Gs 24, 1-2.15-17.18) La fede ha le sue radici nella grazia di Dio, data direttamente, o indirettamente. A volte è Lui stesso che agisce, spesso però si serve dello stesso uomo e lo costituisce strumento della sua grazia per la nascita, o il rafforzamento della fede dei suoi figli. L’atto di fede poi non si compie una volta per sempre. Esso va perennemente rinnovato, vivificato, aggiornato, riformulato. Dio ha fatto dono della Terra ai figli di Israele usciti dall’Egitto. Essi hanno ancora bisogno di Dio, oppure devono dichiarare conclusa l’esperienza con il loro Signore? La loro libertà è raggiunta, o è sempre da raggiungere? In questa circostanza Dio si serve della grande fede di Giosuè per dare vigore alla fede di tutto il suo popolo. Giosuè pubblicamente sceglie il Signore. “Quanto a me e alla mia casa, vogliamo servire il Signore”. Questa scelta pubblica ha il suo frutto: “Anche noi vogliamo servire il Signore, perché Egli è il nostro Dio”. È questa la forza della fede. Essa così vive e si perpetua di generazione in generazione. La pubblica confessione di uno diviene vita per la fede di tutto un popolo, del mondo intero.</p>
<p>QUESTO MISTERO È GRANDE (Ef 5,21-32) Nell’Antica Scrittura Dio si è rivelato come lo Sposo di Israele e Israele è descritto come la sposa infedele del suo Dio. Nel Nuovo Testamento San Paolo riprende questa immagine e l’applica a Cristo Gesù. Egli è lo Sposo della Chiesa, la Chiesa è la sua sposa. Cosa fa Cristo Gesù per la sua Chiesa? La monda dalle sue sozzure di peccato e di vizio lavandola con il suo sangue. La nutre, perché si mantenga perennemente nella verità e nella grazia, con il suo Corpo e la disseta con il suo Sangue. Egli si immola, perché la Chiesa sia presentata al Padre suo “tutta gloriosa, senza macchia né ruga o alcunché di simile, ma santa e immacolata”. Questo amore sacrificale dovrà viversi non solo nel matrimonio, ma anche in ogni singolo discepolo che assieme a Cristo vuole divenire lo sposo dell’umanità al fine di condurla a Dio, come la più fedele e più santa delle spose. L’altro, chiunque esso sia, visto dal mistero di Cristo Gesù, è uno per il quale il cristiano deve lasciarsi immolare sulla croce, per la sua salvezza. Questo è il mistero e questa la sua grandezza.</p>
<p>QUESTO LINGUAGGIO È DURO (Gv 6, 60-69) Perché invece che aprirsi alla fede in Gesù, questi discepoli lo abbandonano? Perché lungo il corso della storia molti si sono scandalizzati dell’Eucaristia e l’hanno disprezzata? La risposta non può essere che una sola: l’elezione della mente dell’uomo quale unico metro, criterio, discernimento del vero e del falso, del bene e del male. Oggi non è duro per l’uomo contemporaneo solo il linguaggio di Gesù sull’Eucaristia. È duro ogni linguaggio del Vangelo: quello delle Beatitudini e prima ancora quello della più semplice ed elementare moralità dell’uomo. Ogni norma morale proveniente dal di fuori della sua mente, razionalità, saggezza e sapienza è giudicata dall’uomo contemporaneo dura, difficile, contro lo stesso uomo, contro la sua libertà, la sua saggezza, la sua intelligenza. È duro per l’uomo lo stesso pensiero che ci sia un Dio sopra di Lui e quindi è duro lo stesso linguaggio della fede. Quando si rinnega una verità, si abbandona il Signore, non lo si segue più, l’uomo viene avvolto dall’ombra e dal buio della morte alla verità totale. I Giudei gridano a Pilato: “Noi non abbiamo altro re che Cesare” e rifiutano il loro Messia. Il mondo di oggi sta gridando: “Noi non abbiamo altro Dio che la nostra mente” e con questo urlo di insipienza rifiuta la verità che viene dal di fuori della mente, la sola che libera e salva.</p>
<p>LA VOSTRA SAGGEZZA E LA VOSTRA INTELLIGENZA (Dt 4,1-2.6-8) Israele ha una vocazione particolare in mezzo a tutti i popoli della terra. Per loro il mondo dovrà giungere alla fede nell’unico Dio e Signore: “Voi stessi avete visto ciò che io ho fatto all’Egitto e come ho sollevato voi su ali di aquila e vi ho fatto venire fino a me. Ora, se vorrete ascoltare la mia voce e custodirete la mia alleanza, voi sarete per me la proprietà tra tutti i popoli, perché mia è tutta la terra! Voi sarete per me un regno di sacerdoti e una nazione santa” (Es 19, 4-6). D’ora in poi non sarà più così. I popoli in mezzo ai quali Israele è chiamato a vivere crederanno in Dio per una via che passerà solo attraverso di loro. In Egitto hanno visto la forza del Signore. Ora dovranno vedere la saggezza, l’intelligenza, la sapienza che nasce dall’osservanza fedele e scrupolosa della Parola di Dio, alla quale nulla va aggiunto e nulla tolto. La Parola vissuta è la via della fede nel Signore per il mondo intero ed è più potente di tutti i grandi segni compiuti in Egitto. Essa convince più che dieci grandi piaghe. Tanta è la potenza, la grandezza, lo straordinario frutto della Parola vissuta.</p>
<p>COME UNA PRIMIZIA DELLE SUE CREATURE (Gc 1,17-18.21-22.27) La primizia era cosa sacra, apparteneva al Signore. L’offerta della primizia era vero atto di adorazione. Con questo gesto si riconosceva Dio come il Signore di ogni frutto della terra. Primizia di tutte le creature di Dio sulla terra sono i cristiani, i discepoli di Gesù Signore, quanti da Lui sono stati generati con una parola di verità, quanti sono nati da acqua e da Spirito Santo. Il cristiano è primizia perché è chiamato ad essere un’offerta santa e gradita al Signore. Lui è il primo frutto della nuova creazione di Dio e come tale appartiene al Signore. Se lui si dona totalmente al Signore, si fa sacrificio e oblazione, olocausto ed offerta sacra per il suo Dio, questa offerta si trasformerà in benedizione e si riverserà come grazia di salvezza e di redenzione per tutti gli altri suoi fratelli. È grande il mistero che porta in sé il cristiano. Se lui porterà a compimento la vita nuova che il Signore ha versato nel suo seno con “misura scossa, pigiata e traboccante”, tutto il mondo si convertirà al Signore, riconoscendo Cristo Gesù come la via, la verità, la vita della sua salvezza eterna.</p>
<p>DOTTRINE CHE SONO PRECETTI DI UOMINI (Mc 7,1-8.14-15.21-23) La verità dell’uomo è nella Parola del Signore. Con abilità e scaltrezza la tentazione si insinua nel cuore e con arte e scienza diaboliche riesce a mettere in esso due falsità, di cui una è assai evidente, l’altra meno, sempre invisibile ad occhio e cuore non formati nella purezza della verità di Dio. La prima dichiara non vera la Parola del Signore e conduce il cuore ad abbracciare la parola della creatura come propria verità. La seconda, la più universale, la più pericolosa, quella che infligge rovina e catastrofe in seno agli uomini che si dicono di fede è la totale trasformazione della Parola di Dio in parola di uomo, facendo però passare per Parola e verità di Dio quanto è solo invenzione e precetto di uomini. È questa seconda tentazione la vera disgrazia di intere comunità, popoli e nazioni. Per essa la luce diviene tenebra ma è accolta e insegnata come luce di Dio; il bene si trasforma in male ma viene predicato come volontà del Signore. Chi vuole aiutare l’uomo, ogni uomo, una cosa sola deve fare: rimanere lui stesso e sostenere ogni uomo perché entri nella Parola di Dio. Se uno vuole odiare un suo fratello, non c’è arma più dannosa che alimentarlo di falsità in nome del Signore. È la sicura morte nel tempo e nell’eternità.</p>
<p>DITE AGLI SMARRITI DI CUORE (Is 35,4-7) Il cuore dell’uomo è facilmente portato a smarrimento, scoraggiamento, delusione, tristezza, spesso anche alla perdita di ogni fiducia sia in Dio che in quanti gli sono vicino. Contro ogni malattia del cuore una è la medicina: la grande fede nella vicinanza salvifica di Dio. C’è una verità che mai deve essere trascurata. Dio vuole che l’uomo diventi voce, verità, segno, mani, grazia, suo sostegno a favore di quanti sono smarriti di cuore. Vuole che sia l’uomo ad essere suo profeta tra i suoi fratelli con l’annunzio della sua vicinanza e della sua venuta. La voce dell’uomo deve essere per ogni altro uomo un balsamo di salvezza e di vita, un dono di redenzione e di amore, un regalo di presenza e di vicinanza del suo Dio. Spesso siamo con gli uomini, ma siamo voce nostra, della terra, non di Dio. È Dio la salvezza dell’uomo. Chi ama l’uomo deve fare sentire ad ogni suo fratello la presenza di Dio nella sua vita. La parola dell’uomo, che è tutta Parola di Dio, è la ricchezza più grande che è nelle nostre mani. Con essa possiamo salvare il mondo, perché in essa c’è Dio stesso.</p>
<p>NON SIETE GIUDICI DAI GIUDIZI PERVERSI? (Gc 2,1-5) La verità della nostra fede in Cristo Gesù ha un riscontro infallibile nel nostro rapporto con i fratelli. Quando la fede fa distinzione tra persona e persona, essa è di sicuro una fede falsa. Quando la nostra fede è mescolata a favoritismi personali, oltre che fede bugiarda, essa è anche fede malvagia, perché diviene negazione di tutta l’opera redentrice di Gesù Signore. Gesù è morto per ogni uomo, senza fare alcuna distinzione. Così deve essere per ogni suo discepolo. Ricchi e poveri, santi e peccatori, giusti ed ingiusti devono essere amati senza alcuna distinzione, o differenza. Anzi sono proprio i poveri, i peccatori, coloro che ancora non conoscono la verità ad avere un particolare bisogno di aiuto da parte del cristiano, chiamato ad imitare Gesù Signore che è “venuto non per i sani, ma per i malati, non per i giusti, ma per i peccatori”. Con i suoi atteggiamenti il cristiano mostra se la sua fede è vera o falsa, santa o malvagia, elevata o meschina, giusta o rivestita di tanta ipocrisia. Osservando le opere, ognuno può vedere la qualità della sua fede.</p>
<p>CON LA SALIVA GLI TOCCÒ LA LINGUA (Mc 7,31-37) Gesù è pregato perché imponga le mani ad un sordomuto. Il Signore lo porta in disparte, lontano dalla folla, gli pone le dita negli orecchi e con la saliva gli tocca la lingua, alza poi gli occhi verso il cielo, emette un sospiro e dice: “Effatà, cioè : Apriti”.  Il miracolo si compie all’istante. L’uomo sente e parla correttamente. La Chiesa compie questo stesso gesto su quanti sono stati appena battezzati, pregando per loro affinché possano presto udire la Parola di Gesù e fare la loro professione di fede. Oggi nel nostro mondo cristiano c’è tanto mutismo e tanta sordità spirituale. Non si ascolta più la Parola del Signore. Non si fa più la vera, giusta e santa professione della fede. Il cristiano si comporta come se il mondo soprannaturale e celeste non esistesse più. A tanta sordità e mutismo si può riparare. Basta che ogni uomo sia condotto a Gesù e si chieda a Lui di operare per tutti questo grande miracolo. Devono fare questo atto di vera carità quanti sono già ascoltatori della Parola e professano santamente la loro fede. Se questo il cristiano non lo fa, lui viene meno in uno dei suoi più grandi doveri di giustizia. La vita dell’uomo è nell’ascoltare il Signore e il cristiano esiste per far sì che ogni uomo impari ad ascoltare Cristo Gesù.</p>
<p>ECCO, IL SIGNORE DIO MI ASSISTE (Is 50,5-9) Man mano che la rivelazione progredisce e avanza verso la pienezza della sua verità, anche la figura del Messia del Signore si riveste di nuovi e più marcati lineamenti. Da un Messia glorioso, trionfatore, splendente di maestà e di bellezza, ricco di sudditi e di regni, si passa ad un Servo del Signore umiliato, calpestato, flagellato, insultato, sputato, che porge la guancia a coloro che gli strappano la barba. È un Messia che si sottopone alla malvagità degli uomini fino a rimanerne travolto. Ma qual è la vera grandezza di questa figura nuova del Messia di Dio? È la sua altissima santità con la quale affronta una prova così crudele. È quella pazienza infinita e carità senza limite con le quali si sottopone alla cattiveria degli uomini. Nel cuore del Messia di Dio c’è però una certezza: Il Signore Dio è con Lui per assisterlo. Qual è l’assistenza del Signore Dio? Sarà quella di farlo rimanere santo nella prova, giusto in mezzo alle ingiustizie, vero nella falsità degli uomini, innocente nella loro colpevolezza. Sarà anche quella di liberarlo dalla morte, ma solo dopo averla subita.</p>
<p>FORSE CHE QUELLA FEDE PUÒ SALVARLO? (Gc 2,14-18) Una fede morta non genera vita, non dona salvezza, non conduce al Cielo, non ci permette di entrare in Paradiso alla sera della vita. Questa fede ci conduce invece verso la perdizione eterna. Pensare di camminare verso il Paradiso mentre in realtà si procede solo verso la perdizione eterna è la più crudele delle illusioni. Per non cadere in questa illusione è sufficiente che ognuno esamini le sue opere. Se la sua carità è vera, l’elemosina reale, il soccorso verso i poveri e i bisognosi sono la sua stessa vita, allora questa fede è vera. Se invece queste opere non ci sono, perché il cuore del cristiano è chiuso in se stesso e vive alla maniera del ricco epulone, questa fede è morta. Una fede morta non conduce alla salvezza, bensì alla perdizione. O facciamo sì che la nostra fede sia ricca di opere di misericordia, sia spirituali che materiali, e ci salveremo, oppure ci chiudiamo nel nostro egoismo e moriamo alla fede. Morti alla fede, ci attende solo l’inferno e la perdizione per sempre. Ognuno ora sa se cammina verso il Cielo o verso l’inferno. Glielo dicono le sue opere in favore dei suoi fratelli.</p>
<p>IL FIGLIO DELL’UOMO DOVEVA SOFFRIRE MOLTO (Mc 8,27-35) Pietro sa chi è Gesù: “Il Cristo”, l’Unto del Signore, il suo Messia. Gesù conferma questa verità, aggiungendovi però ciò che non era nella mente e nei pensieri di Pietro: “Egli è il Servo sofferente del Signore”. Messia di Dio e Servo Sofferente del Signore sono la stessa Persona, non due. Per questo Egli dovrà soffrire, essere riprovato dagli anziani, dai sommi sacerdoti, dagli scribi, venire ucciso per poi risuscitare il terzo giorno. Pietro non vuole che Cristo sia anche il Servo Sofferente del Signore. Lui dovrà essere solo il Messia di Dio, dovrà brillare per gloria e per fasti. L’ignominia della morte non dovrà appartenergli. Gesù rimprovera Pietro, addirittura lo chiama tentatore: “Lungi da me, satana! Perché tu non pensi secondo Dio, ma secondo gli uomini”. Anzi Gesù dice ancora di più: ciò che vale per Lui, vale per ogni suo discepolo: “Se qualcuno vuol venire dietro di me, rinneghi se stesso, prenda la sua croce e mi segua”. Anche il discepolo di Gesù, se vuole cooperare alla salvezza del mondo, deve rivestirsi di tutta la verità che porta sulle sue spalle il Servo Sofferente del Signore. Anche lui dovrà lasciarsi affiggere alla croce dal peccato del mondo. Anche Lui come il suo Maestro dovrà dare la vita in espiazione.</p>
<p>SECONDO LE SUE PAROLE, IL SOCCORSO GLI VERRÀ (Sap 2,12.17-20) Chi si vende al male, chi si consegna alla trasgressione può anche soffocare la propria coscienza e di fatto la spegne nel suo intimo. Il Signore offre a costoro una seconda possibilità di salvezza, donando loro una coscienza esterna, visibile: l’uomo giusto che tiene il posto della loro coscienza e li sollecita verso la conversione. La malvagità però non tollera che vi sia un’altra coscienza e fa di tutto per eliminarla. Come riuscire in questo intento? Perseguitando il giusto perché diventi anche lui peccatore. Se il giusto persevera nella sua giustizia, allora l’altro modo è quello di sopprimerlo, uccidendolo. La morte del giusto è provocata in un modo beffardo, derisorio, denigratorio. Loro lo uccidono per attestare dinanzi al mondo intero la falsità della sua fede. Nella morte nessun soccorso secondo loro potrà mai venirgli e così loro hanno modo di dichiarare falsa la sua fede. Essi si sbagliano. Proprio nella morte il Signore soccorre i suoi fedeli: assistendoli perché muoiano da giusti e da santi, portandoli con sé nel suo regno di luce e di vita eterna, risuscitandoli nell’ultimo giorno.</p>
<p>PERCHÉ CHIEDETE MALE (Gc 3,16-4,3) C’è una preghiera che il Signore mai potrà ascoltare: quella fatta per coltivare il male, il vizio, il peccato. Dio è santo e fonte di ogni santità. Quanto da Lui viene concesso all’anima orante ha un solo scopo: farla crescere nella più grande santità. Preghiera e crescita in santità, in conversione, in bontà, nelle virtù devono essere una cosa sola. Pregare per sviluppare ogni sorta di vizi è trasformare la santità di Dio che è fonte solo di altra santità, in una sorgente di peccato, concupiscenza, avarizia, lussuria, superbia. È questa la contraddizione di molta preghiera: la trasformazione di Dio da fonte di solo bene in un sorgente di male per i suoi figli. Così il cristiano aggiunge peccato al peccato, facendo del suo Dio una fonte di male cui ricorrere per sostenere e incrementare il male da lui commesso e che ormai è divenuto come una sua seconda natura. Chi vuole che la sua preghiera venga sempre esaudita, deve avere un solo desiderio nel cuore: che dalla fonte della santità di Dio scenda un fiume di grazia per trasformare in santità ogni attimo della propria vita.</p>
<p>DOPO TRE GIORNI RISUSCITERÀ (Mc 9,30-37) La saggezza del cristiano è nella comprensione del mistero di Cristo Gesù. In Lui il mistero di Dio si è fatto mistero dell’uomo, in pienezza di verità, santità, grazia, perfezione e il mistero dell’uomo si è fatto mistero di Dio in tutta la sua potenza di iniquità, peccato, malvagità, rinnegamento dello stesso Dio. In Cristo Dio ha assunto il mistero di iniquità dell’uomo per redimerlo e trasformarlo in mistero di giustizia, santità, obbedienza, umiltà, sottomissione. In Cristo, Dio si è sottomesso pienamente al peccato del mondo, che lo ha inchiodato sulla croce. Dio in Cristo è stato tradito, rinnegato, venduto, consegnato ai pagani, flagellato, schernito, umiliato, ucciso. Sottoponendosi al mistero di iniquità dell’uomo, Dio, in Cristo ha vinto la stessa morte, subita al posto dell’uomo, di ogni uomo, risuscitandolo dopo tre giorni. Dal giorno della risurrezione, dal mattino dopo il sabato, ogni uomo sa cosa deve fare se vuole giungere alla gloria, all’esaltazione, all’innalzamento: sottoporsi anche lui al mistero dell’iniquità dell’uomo, in tutto come ha fatto Cristo Gesù, fino alla morte, senza però mai conoscere il male, neanche con il pensiero, l’immaginazione, il desiderio, un sospiro che non sia pienissima santità.</p>
<p>FOSSERO TUTTI PROFETI NEL POPOLO DEL SIGNORE (Num 11,25-29) La gelosia è fonte di grande rovina in seno al popolo di Dio, alla comunità dei redenti, all’umanità intera. Questo vizio è segno della non verità che regna nel nostro cuore e può distruggere ogni germe di fede pura e santa. Mosè da solo non può condurre un popolo così numeroso. Il Signore nella sua misericordia dona lo spirito che è su Mosè ad altri settantadue uomini. I benefici sono innumerevoli. Due di questi uomini si trovano nei campi. Anche su di loro si posa lo spirito ed essi cominciano a profetare. Giosuè chiede a Mosè che impedisca loro di profetare. La risposta di Mosè è tagliente: “Sei tu geloso per me? Fossero tutti profeti nel popolo del Signore e volesse il Signore dare loro il suo spirito!”. La salvezza non viene dall’opera dell’uomo. Viene dallo Spirito del Signore che opera nell’uomo. Se aumenta la moltitudine di coloro nei quali opera lo Spirito, la salvezza operata sarà immensa, incalcolabile. La persona gelosa ha tanta potenza di distruzione più che una piccola fiamma in un campo di grano nel tempo della mietitura. Tutto il lavoro di un anno va bruciato.</p>
<p>LE VOSTRE RICCHEZZE SONO IMPUTRIDITE (Gc 5,1-6) Con voce forte e possente, San Giacomo rivela all’uomo quali sono i frutti della sua concupiscenza, avarizia, sete di denaro, lusso e ricerca esclusiva del piacere. Tutti questi vizi coltivati nel cuore, sono come una catasta di legna che diviene ogni giorno più grande, immensa, pronta per bruciare per tutta l’eternità corpo e anima. Ogni vizio che l’uomo coltiva nel suo cuore è sempre peccato contro i fratelli. È peccato contro la giustizia, se il vizio è fondato sulla negazione dei diritti degli altri, quali il giusto salario all’operaio, la frode, l’inganno, lo sfruttamento, il mancato sviluppo dei propri talenti; è un peccato contro la carità, quando non si aiuta concretamente il fratello con i beni che Dio ha messo nelle nostre mani, frutto sempre della sua benedizione, perché noi ne facciamo dono ai poveri e ai bisognosi. Tutto ciò che è frutto o di ingiustizia, o di mancata carità non è benedetto da Dio e imputridisce, si perde, viene dilapidato, divorato, consumato. Ogni negazione di aiuto ai fratelli è una via che si apre verso la nostra dannazione eterna. Solo la virtù è via verso il Paradiso.</p>
<p>NON GLIELO PROIBITE (Mc 9,38-43.45.47-48) Chi proibisce il bene in nome di Dio attesta dinanzi al mondo la sua totale ignoranza delle vie attraverso le quali il Signore si rivela ed agisce nella nostra storia. Gli Apostoli avevano visto un uomo che scacciava i demòni nel nome di Cristo Gesù e glielo avevano proibito. Qual era la ragione? “Perché non era dei nostri”. Infiniti sono i modi di operare il bene. Non sempre si può avere l’appartenenza esteriore a Cristo per essere di Cristo, si può anche possedere una qualche fede in Cristo ed essere di Cristo, anche se ancora questa fede manca di completezza, perfezione, pienezza della verità e della grazia. Gli Apostoli di Cristo Gesù non devono impedire mai il bene. Devono invece con la loro saggezza, prudenza, accortezza, sapienza, lungimiranza di Spirito Santo, far sì che il bene iniziale, incipiente, diventi bene completo, maturo, perfetto. Condurre l’altro alla perfezione nel bene è il loro sudore missionario con il quale ogni giorno dovranno bagnare la loro fronte se vogliono che il Vangelo risplenda nei cuori in tutta la sua divina perfezione di grazia e di verità. Dio ai suoi missionari dona sempre degli uomini dal bene incompleto e immaturo. Sarà per il loro ministero che questo bene dovrà giungere a perfetta maturazione.</p>
<p>NON È BENE CHE L’UOMO SIA SOLO (Gn 2,18-24) Oggi siamo portati nel cuore della volontà di Dio sull’uomo. È Dio che non vuole che l’uomo sia solo, senza un aiuto a lui corrispondente, nell’immensa e sconfinata creazione che il Signore gli aveva affidato perché la coltivasse e la custodisse. L’aiuto a lui corrispondente è simile, ma non uguale. La volontà di Dio è così espressa e manifestata: “Poi il Signore Dio disse: Non è bene che l'uomo sia solo: gli voglio fare un  aiuto che gli sia simile” (cfr. Gn 2,18-24). Nel matrimonio si compiono due profonde e alte verità: in esso avviene come se Dio prendesse l’uomo, lo impastasse di nuovo, per trarre da lui il giusto aiuto, in tutto simile,  ma non uguale. Ogni matrimonio è vera creazione di Dio, vera sua opera, fatta con le sue mani. Una volta che l’uomo è stato impastato con la sua donna, mai più potrà ritornare ciò che era prima; né lui potrà essere impastato con una seconda donna, né la donna con un secondo uomo. Il Signore non impasta all’uomo un altro uomo, o alla donna un’altra donna. Sono loro che si impastano, ma arbitrariamente, ponendosi così fuori della volontà di Dio.</p>
<p>A CAUSA DELLA MORTE CHE HA SOFFERTO (Eb 2,9-11) Comprendere il mistero di Cristo Gesù è regola non solo di retta e santa fede, ma anche aiuto potentissimo per vincere ogni tentazione che ci vuole strappare dalla sua verità per riconsegnarci nuovamente alla menzogna e alle tenebre del principe di questo mondo. Ogni uomo è inferiore agli Angeli. Cristo Gesù è vero uomo ed è sopra gli Angeli, superiore a loro per gloria e per potenza. A causa della morte che ha sofferto a vantaggio di tutti, per il suo grande annientamento e abbassamento, “Dio lo ha esaltato e gli ha dato un nome che è al di sopra di ogni altro nome”. Ogni creatura sulla terra, nei cieli e negli inferi deve piegare il ginocchio dinanzi a Lui. Deve riconoscerlo come suo Signore. Questa gloria divina è della sua umanità e gli è stata donata a motivo della grande sofferenza che egli visse interamente per noi, gli è stata conferita in quanto nostro capo che ci guida alla salvezza. Come vero uomo è anche nostro fratello, partecipe della nostra umanità. Come vero figlio di Adamo può riscattare la nostra vita da ogni peccato. La riscatta per la morte che ha subito in vece nostra.</p>
<p>PER LA DUREZZA DEL VOSTRO CUORE (Mc 10,2-16) Il divorzio è un frutto del cuore duro, ma non il solo. I frutti amari, frutti di morte e non di vita che esso produce, sono infiniti. Il cuore duro è all’origine di ogni male. È possibile vivere il matrimonio come unico e indissolubile nel rispetto pieno della volontà di Dio su di esso, perché Gesù è venuto proprio per togliere dal petto dell’uomo il cuore di pietra e al suo posto innestare, impiantare un cuore di carne tutto nuovo, ad immagine e simile al suo, tutto orientato al compimento della Volontà del Padre. Gesù non dona solo il nuovo comandamento dell’amore, opera anche la nuova creazione di Dio, che questa volta non avviene impastando un nuovo uomo, ma prendendo l’uomo vecchio e facendolo rinascere da acqua e da Spirito Santo, rigenerandolo, facendolo nascere non più da Adamo, bensì nuovamente da Dio. Nel battesimo ognuno viene liberato dalla sua nascita da Adamo e Dio ne fa un suo figlio, rendendolo partecipe della sua divina natura. Il matrimonio è possibile viverlo nella sua unicità e indissolubilità perché ora il Signore non dona all’uomo un aiuto simile a lui, glielo dona in tutto simile a Cristo, in tutto simile a Dio e chi è in tutto simile a Dio è capace di amare come Dio ama fino alla morte di croce.</p>
<p>NELLE SUE MANI È RICCHEZZA INCALCOLABILE (Sap 7,7-11) Con il peccato l’uomo si è distrutto nel suo essere, si è come frantumato. Con la sua eterna ed infinita carità, Dio ha iniziato la sua nuova creazione: lavoro lungo, instancabile, faticoso, da ricominciare ogni giorno. La prima opera di Dio è inversa a quella del serpente. Questi ha tolto dal cuore dell’uomo la Parola di Dio e al suo posto vi ha messo la propria. Dio toglie dal cuore dell’uomo la parola di satana e al suo posto mette la sua eterna volontà, la sua divina sapienza. Con la sapienza nel cuore, l’uomo può dare verità alla sua vita e ai suoi atti. Senza verità, vita e atti sono di menzogna, di falsità, di errore. La divina sapienza discende perennemente dal Cielo, da Dio, dal suo trono. Essa non spunta dal nostro cuore, nel quale satana ha piantato la sua menzogna e la sua falsità. Dio dona la sapienza, ma l’uomo deve anche chiederla. La chiede se si fa umile, piccolo, se riconosce che la sua vita e i suoi atti così come sono vissuti, sono pura stoltezza, inganno, errore, menzogna. La chiede, se l’uomo coopera con Dio e mostra ai suoi fratelli quali sono i veri frutti della sapienza.</p>
<p>PIÙ TAGLIENTE DI OGNI SPADA A DOPPIO TAGLIO (Eb 4,12-13) La Parola di Dio non inganna, non mentisce, non illude, non conduce nell’errore. Essa è viva e generatrice di ogni vita. È efficace ed opera sempre ciò che essa dice. È luce potentissima di verità e separa con taglio netto, preciso, finissimo, bene e male, giustizia e ingiustizia, santità e peccato. Dinanzi alla verità che promana dalla Parola del Signore impossibile nascondersi. Vera è solo la Parola di Dio. Quanto non è conforme ad essa è falso. Quanto non può essere ricondotto ad essa, è da evitare. C’è una tentazione sottile che sempre si attorciglierà alla nostra mente come il serpente sui rami di un albero, e sempre cercherà di morderci per iniettare nel nostro cuore il veleno mortale della falsità su Cristo Gesù. Distrutto Cristo e la sua verità in noi, tutto è distrutto. Tolto Cristo da noi nella pienezza della sua verità, tutto è perduto. Chi vuole conoscere le profondità del mistero di Cristo Gesù deve divenire una cosa sola con la Parola di Dio. Solo in essa è la verità su Cristo Gesù. Altre parole su di Lui hanno un solo intendimento: distruggerlo dal nostro cuore e distruggerci.</p>
<p>UNA COSA SOLA TI MANCA (Mc 10,17-30) Cristo è purissima carità, purissimo dono di salvezza per tutto il genere umano. Egli vuole che tutti i suoi discepoli sappiano e vogliano spendere tutta intera la loro vita a servizio della salvezza dei loro fratelli. Senza questa volontà, non esiste carità vera ed autentica e senza carità Dio non è nel nostro cuore, perché Dio è amore, dono, grazia, vita consegnata a noi per entrare nella sua vita divina ed eterna. La perfezione che oggi Gesù offre a quest’uomo è quella della più grande carità. È un invito a fare un passaggio forte: a non pensare solo alla sua vita eterna, ma anche a quella dei suoi fratelli e di conseguenza a porsi a loro servizio. Per svolgere con frutti e in pienezza di verità e di santità questo ministero, bisogna liberarsi da ogni altro servizio, il primo fra tutti quello fatto ai beni di questo mondo. La seconda libertà è quella dagli affetti, anche più cari. Il servizio della salvezza è la più grande, più alta, più eccelsa carità, dinanzi alla quale ogni altra forma di amore perde la sua consistenza, la sua necessità, la sua stessa legge. È questo il peccato di questo giovane: l’imprigionamento della sua vita in se stessa, chiudendola ermeticamente alla carità suprema verso gli altri. Questa chiusura è peccato perché trasforma la vita in puro egoismo.</p>
<p>DISPREZZATO E REIETTO DAGLI UOMINI (Is 53,2-3.10-11) Le vie del Signore sono misteriose. Le accoglie solo chi è mite e umile di cuore, povero in spirito, piccolo e semplice secondo il Vangelo. Porterà la salvezza sulla nostra terra non chi avrà tanta potenza umana da liberare un uomo da un altro uomo, invertendo l’ordine della schiavitù: l’aguzzino che diventa schiavo e lo schiavo che diventa aguzzino. Quella di Dio è la libertà di ogni uomo dalla schiavitù di ogni uomo e può avvenire in un solo modo: liberando ogni uomo dalla schiavitù dei suoi peccati. Chi vuole liberare i suoi fratelli, deve essere prima di tutto lui stesso libero da ogni forma di male. Il Messia di Dio viene sulla nostra terra. È sottoposto ad ogni prova: insulti, schiaffi, flagelli, derisioni, ingiusto giudizio, dolori di ogni sorta, crocifissione, scherni. In tutta questa grandissima prova, Lui rimase sempre nella totale libertà dal male. Nel pieno disprezzo degli uomini, Lui non ha conosciuto il peccato. Ha saputo e voluto non conoscerlo. Lui può liberare gli uomini. Li libera offrendo la sua vita in espiazione dei peccati. Li redime addossandosi ogni loro colpa.</p>
<p>ESSENDO STATO LUI STESSO PROVATO IN OGNI COSA (Eb 4,14-16) Il Figlio Unigenito del Padre è il nostro sommo sacerdote. È il mediatore unico tra l’umanità e Dio. Egli non ha esercitato il suo sacerdozio fuori della natura umana, lo ha vissuto in una natura umana sottoposta ad ogni prova, ad ogni tentazione, sofferenza, dolore, umiliazione, fino ad essere inchiodato come un malfattore sul legno della croce e issato tra cielo e terra, fatto pubblico spettacolo dinanzi al mondo intero. Avendo vissuto tutta questa grande sofferenza, al di là anche dell’umanamente sopportabile, egli è in grado di comprendere la nostra umana infermità e di provare compassione, quando noi pentiti ci accostiamo al suo trono di grazia per manifestare il nostro stato di debolezza e di fragilità e nel vero pentimento, con fede convinta, chiediamo di essere ammessi al suo perdono e alla sua amicizia. Possiamo bussare con fiducia al suo cuore. La sua misericordia ci sosterrà e ci impedirà di abbandonare nuovamente la via della salvezza. Con Lui possiamo mantenere ferma la nostra professione di fede per tutti i giorni della nostra vita.</p>
<p>NON È VENUTO PER ESSERE SERVITO (Mc 19,35-45) Giacomo e Giovanni si rivolgono a Gesù con una frase assai insolita: “Maestro, noi vogliamo che tu ci faccia quello che ti chiederemo”. Con divina saggezza Gesù domanda il contenuto di questa loro volontà: “Concedici di sedere nella tua gloria uno alla tua destra e uno alla tua sinistra”. Loro vogliono essere la prima e la seconda dignità nella scala delle grandezze tra i dignitari del suo regno. Gesù non può esaudire questa loro richiesta. I posti nel regno non li assegna Lui, bensì il Padre suo che è nei cieli. Loro però, se lo vorranno, potranno seguire Gesù sulla via del martirio e della sofferenza, della croce e dell’ignominia. Questo sì che è a loro concesso, perché questa via è per tutti e tutti sono chiamati a percorrerla. Gesù si segue perché si vuole imparare da Lui come si serve il mondo intero, fino al dono totale della vita, in espiazione, per la redenzione dei molti, versandola per il loro riscatto. Cambia totalmente il concetto di liberazione: essa non sta nell’essere serviti, ma nel servire, nel ritornare cioè ad essere schiavi; essa non consiste nello stare in alto, bensì nel porsi in basso, all’ultimo posto, al posto degli schiavi, dei servi, di coloro che esistono per non essere di se stessi, ma degli altri, secondo la volontà di Dio.</p>
<p>IO SONO UN PADRE PER ISRAELE (Ger 31,7-9) Nell’abisso eterno dell’amore di Dio riusciamo a scorgere ben poco, quasi niente. Il nostro cuore è strumento inadeguato per scrutare le profondità infinite del mistero della divina carità. È però solo su questo mistero che possiamo fondare la nostra speranza. La carità di Dio si manifesta dopo il peccato come perdono, misericordia, pietà, compassione, accoglienza, salvezza. Se essa non fosse perdono e accoglienza nella sua casa, la disperazione sarebbe già eterna su questa terra. Il peccato mai dovrà essere visto come inizio irreversibile dell’inferno, perché al peccatore il Signore concede del tempo prezioso per il suo pentimento, in modo che si possa riconciliare nuovamente con il suo Dio e ricominciare a vivere in quell’Alleanza sempre rinnovata e quasi mai osservata. La grande carità di Dio è fonte di gioia, di esultanza per tutto il popolo, quando il Signore decreta che è finito il tempo della schiavitù dell’esilio ed è giunta l’ora del ritorno dei prigionieri in Sion. È in questo istante che il Signore si rivela come Padre per Israele e Israele è dichiarato da Dio il suo primogenito.</p>
<p>NELLE COSE CHE RIGUARDANO DIO (Eb 5,1-6) Il sacerdote è prima di tutto un figlio dell’umanità. È scelto fra gli uomini, ma con una finalità ben precisa: “Viene costituito per il bene degli uomini nelle cose che riguardano Dio, per offrire dono e sacrifici per i peccati”. Alla luce del sacerdozio di Cristo Gesù, dovrà fare questo offrendo la sua vita a Dio per la salvezza dei molti. Il sacerdote unirà il suo sacrificio a quello di Cristo facendosi come Cristo obbediente al Padre fino alla morte di croce per la salvezza dell’umanità. Il sacerdote non solo è scelto da Dio, da Lui riceve anche un ministero che mai nessuno potrà alterare. Ogni alterazione del ministero è alterazione dello stesso mistero del sacerdozio di Cristo Gesù, sul modello del quale ogni sacerdozio dovrà essere vissuto fino alla consumazione dei secoli. Il sacerdote è un offerente e un orante. Offrendosi prega, pregando si offre per la redenzione del mondo intero. In Cristo il sacerdote è anche re e profeta. Questi tre ministeri, intimamente connessi, segnano il mistero e il ministero del Presbitero, per il quale il sacerdozio mai dovrà essere separato dalla regalità e dalla profezia.</p>
<p>PRESE A SEGUIRLO PER LA STRADA (Mc 10,46-52) Gesù sta lasciando Gerico dirigendosi verso Gerusalemme. Lungo la strada, un cieco che siede a mendicare, non appena sente che chi sta passando è Gesù, comincia a gridare e a dire: “Figlio di Davide, Gesù, abbi pietà di me”. Chi sta bene non solo non comprende le necessità di chi sta male, vuole che neanche le manifesti. Ma il cieco non ci sta e grida più forte: “Figlio di Davide, abbi pietà di me”. Gesù ascolta, si ferma, lo fa chiamare: “Che vuoi che io ti faccia?”. La risposta è immediata: “Rabbunì, che io riabbia la vista!”. L’esaudimento è istantaneo: “Va’, la tua fede ti ha salvato”. Il cieco ora vede, non però per ritornare a vivere la vita di prima, ma per seguire Gesù, per andare dietro di lui: “E prese a seguirlo per la strada”. Nel Vangelo secondo Marco, questo cieco è il simbolo dell’umanità intera. Essa non vede. Da sola non può donarsi la vista. Ha bisogno però che qualcuno le parli di Gesù, che le annunzi il suo mistero di verità, grazia, luce, amore. Sarà Cristo Gesù a passare per la sua strada, dove essa siede a mendicare. Sarà però lei a gridare a Cristo che le doni la vista e sarà sempre lei a prendere la decisione a seguire Cristo Gesù per la strada per donare anch’essa la vita per la salvezza di ogni suo fratello.</p>
<p>IL SIGNORE È UNO SOLO (Dt 6,2-6) Perché l'uomo cambia Dio con troppa facilità? L'uomo non cambia Dio per cambiare Dio. Se così fosse, passare da un Dio ad un altro non avrebbe alcun senso. L'uomo cambia Dio per cambiare la Parola di Dio. Cambiando la Parola, cambia anche la legge e la moralità. Ai figli di Israele, che stanno per entrare nella Terra Promessa, il Signore dice che non ci sono altri Dei. "Il Signore è il nostro Dio, il Signore è uno solo". Se uno solo è il Signore ed è il nostro Dio, ne consegue che una è anche la Parola, una la legge, una la morale degli uomini. Chi non osserva la morale che la Parola comporta è come se cambiasse Dio. In verità non c'è altro Dio e l'uomo si trova in balia della morte. Quando l'uomo comprenderà che l'unità non è in Dio che avviene, ma sull'unica Parola di Dio, la sola fonte della vera vita, allora avrà fatto un passo in avanti nel cammino della sua vera umanità. Finché eviterà il confronto con l'unica Parola di Dio, la sua umanità sarà sempre vissuta ai margini della verità e della moralità. Un solo Dio. Una sola Parola di Dio. Una sola moralità. Una sola vera umanità.</p>
<p>POSSIEDE UN SACERDOZIO CHE NON TRAMONTA (Eb 7,25-28) Il sacerdozio di Aronne era di breve durata: il tempo della vita di un uomo. Con la morte un altro ne prendeva il posto. Il sacerdozio di Gesù è eterno, perché Gesù dopo tre giorni è risorto da morte e ora vive nel cielo dove lo esercita in favore della salvezza dell'umanità intera. Il sacerdozio dei figli di Aronne era esercitato da uomini sottoposti all'umana fragilità e debolezza. Essi stessi avevano bisogno di offrire sacrifici per l'espiazione dei propri peccati. Cristo invece è l'uomo santo, innocente, senza macchia, separato dai peccatori, elevato sopra i cieli. Egli non ha bisogno di offrire ogni giorno sacrifici prima per i propri peccati e poi per quelli del mondo intero. Egli ha offerto se stesso una volta per tutte. Il suo sacrificio è irripetibile. Queste differenze dicono l'abisso eterno che esiste tra il sacerdozio secondo Aronne e quello di Cristo Gesù. Con Cristo Gesù non si offrono più al Signore degli animali, Gesù offre se stesso e in Lui ogni suo discepolo è chiamato ad offrire se stesso. Ci si offre compiendo in tutto e per tutto la Volontà di Dio in pienezza di obbedienza e di ascolto.</p>
<p>QUAL È IL PRIMO DI TUTTI I COMANDAMENTI? (Mc 12,28-34) Oggi Gesù unisce mirabilmente l'amore di Dio e l'amore verso il prossimo. Non si tratta di un unico amore, ma di due amori separati e distinti, come separate e distinte sono le persone da amare: Dio e l'uomo. Ogni persona va amata con un amore speciale, che non è dettato dall'uomo, dai suoi pensieri o dalla sua volontà. È la Parola che ci dice come dobbiamo amare Dio e come servire il prossimo. L'amore è obbedienza, l'obbedienza è ascolto, l'ascolto si compie sulla Parola. La Parola che detta l'amore per il Signore, detta anche il servizio per i fratelli. In tal senso amare l'uomo è amare la Parola di Dio, è amare Dio, perché è obbedienza a Dio. Dio è l'unico e solo fondamento dell'amore vero, santo, puro, giusto, perfetto. Dove Dio non è posto a fondamento dell'amore, dove la sua Parola viene scartata come unica legge della carità, l'uomo entra in una confusione di non verità. L'amore secondo Dio porta vita nell'umanità. L'altro amore, quello suscitato dall'arbitrio dell'uomo, genera solo morte. Il Signore oggi ci chiede di iniziare dall'amare Lui con tutto il cuore, con tutta la mente, con tutta la forza. Si può fare questo portando noi stessi nella sua Parola. Un'unica Parola, due amori: quello di Dio e l'altro per il prossimo.</p>
<p>LA FARINA DELLA GIARA NON SI ESAURIRÀ (1Re 17,10-16) Dio ama i suoi profeti e li custodisce, perché possano continuare a svolgere la loro missione. Elia è profeta del Dio vivente in un tempo di generale idolatria. La sua vita è minacciata e lui per ordine del Signore si reca in Zarepta di Sidone: "Alzati, va' a stabilirti in Zarepta di Sidone. Ecco, io ho dato ordine a una vedova di là per il tuo cibo". Quanto il profeta chiede alla vedova non è per sua volontà. Neanche quanto promette è per sua volontà. Alla parola di Dio deve credere il profeta: Elia obbedisce e si stabilisce in Zarepta, ove incontra una vedova che raccoglieva legna e alla quale chiede del cibo. Alla parola di Dio deve obbedire anche chi riceve l'ordine, che è sempre accompagnato dalla parola della fede: "La farina della giara non si esaurirà e l'orcio dell'olio non si svuoterà finché il Signore non farà piovere sulla terra". Tutto è dalla parola di Dio, che deve però trasformarsi in fede, in obbedienza, perché quanto il Signore dice si compia in ogni più piccola parte. Senza la fede di chi chiede e di chi obbedisce, la parola di Dio perde la sua efficacia. L'efficacia della parola è la fede.</p>
<p>MEDIANTE IL SACRIFICIO DI SE STESSO (Eb 9,24-28) La Lettera agli Ebrei parla di due apparizioni di Gesù. "Una volta sola ora, nella pienezza dei tempi, è apparso per annullare il peccato mediante il sacrificio di se stesso". Egli è apparso nella carne per compire la redenzione, mediante la sua morte in croce. C'è però un'altra venuta, o seconda apparizione: "Dopo essersi offerto una volta per tutte allo scopo di togliere i peccati di molti, apparirà una seconda volta, senza alcuna relazione col peccato, a coloro che l'aspettano per la loro salvezza". Gesù verrà per accogliere tutti costoro nel suo regno. Ma chi l'aspetta per la sua salvezza?  Chi ha creduto in Lui, è vissuto secondo la sua Parola, ha compiuto la sua volontà, Gli ha reso testimonianza dinanzi agli uomini anche con il martirio, cioè con il sacrificio della propria vita.  Avendo perseverato sino alla fine, ora attende di essere accolto nel Paradiso, nel posto eterno che Gesù dopo la sua morte è andato a preparare per lui. Chi si dissocia oggi, sulla terra, dalla sua redenzione, non può attendere il Signore per la salvezza. Potrà attenderlo solo per il giudizio di condanna eterna.</p>
<p>TUTTO QUANTO AVEVA PER VIVERE (Mc 12,38-44) Gesù oggi svela ai suoi Apostoli alcuni modi falsi e peccaminosi di vivere la religione: "Guardatevi dagli scribi, che amano passeggiare in lunghe vesti, ricevere saluti nelle piazze, avere i primi seggi nelle sinagoghe e i primi posti nei banchetti. Divorano le case delle vedove e ostentano di fare lunghe preghiere; essi riceveranno una condanna più grave". Questo modo è falso perché è tutto incentrato sulla gloria e sul bene della propria persona. È molto peccaminoso per i furti a danno delle vedove perpetrati in nome di Dio. Un altro modo di vivere falsamente la religione è quello dei ricchi che mettono nel tesoro del tempio molte monete. Sono monete che a loro non costano niente. Costoro non fanno nessun sacrificio, nessuna rinunzia, nessuna privazione per il Signore. Invece "una povera vedova vi getta due spiccioli". Non dona del suo superfluo, essa "nella sua povertà vi ha messo tutto quello che aveva, tutto quanto aveva per vivere". È la religione del sacrificio e della rinuncia fondata però sulla grande fede nella provvidenza di Dio. Questa vedova povera dona tutto al Signore nella fede che il Signore le avrebbe dato tutto, tutta quanto aveva bisogno per vivere. È questa la verità della religione: tutto per tutto.</p>
<p>CHIUNQUE SI TROVERÀ SCRITTO NEL LIBRO (Dn 12,1-3) Il falso profetismo si annida nella nostra fede, penetra nel cuore della verità rivelata. I mali che esso produce sono assai deleteri non solo per i giusti, ma anche per i malvagi: “Voi infatti avete rattristato con menzogne il cuore del giusto, mentre io non l'avevo rattristato e avete rafforzato il malvagio perché non desistesse dalla sua vita malvagia e vivesse” (Cfr. Ez 13, 22-23). Non c’è una sorte unica per i giusti e per gli ingiusti. Questa verità se non annunziata con fermezza, costituisce ogni predicatore della Parola di Dio un falso profeta: “Quelli che dormono nella polvere della terra si risveglieranno: gli uni alla vita eterna e gli altri alla vergogna e per l'infamia eterna. I saggi risplenderanno come lo splendore del firmamento; coloro che avranno indotto molti alla giustizia risplenderanno come le stelle per sempre” (Dn 12,2-3). Chi non annunzia questa verità è solo un falso profeta, responsabile di tutto il male che la sua falsità genera nel cuore di tutti coloro che ascoltano la sua parola e di tutti gli altri cuori che ricevono, o riceveranno la sua falsità per via indiretta.</p>
<p>SI È ASSISO ALLA DESTRA DI DIO (Eb 10,11-14.18) È verità rivelata: Cristo Gesù “avendo offerto un solo sacrificio per i peccati una volta per sempre, si è assiso alla destra di Dio, aspettando ormai soltanto che i suoi nemici vengano posti sotto i suoi piedi”. Nemico di Cristo non è il peccatore. È invece colui che dopo la predicazione di quanto Cristo Gesù ha fatto per la sua redenzione eterna, decide e sceglie di rimanere nel peccato, che è ingiustizia e falsità. Sono anche nemici della croce di Cristo tutti coloro che prima hanno creduto e poi hanno rinnegato la via della verità. Quando il Nuovo Testamento parla della creazione dei cieli nuovi e della terra nuova dice che non per tutti ci sarà posto nel regno eterno di Dio: “O non sapete che gli ingiusti non erediteranno il regno di Dio? Non illudetevi: né immorali, né idolàtri, né adùlteri, né effeminati, né sodomiti, né ladri, né avari, né ubriaconi, né maldicenti, né rapaci erediteranno il regno di Dio” (1Cor 6,9-10). Non è nemico di Cristo chi ha fatto queste cose, bensì chi sceglie di fare queste cose e persevera in esse, senza né vera conversione, né vero pentimento.</p>
<p>RIUNIRÀ I SUOI ELETTI DAI QUATTRO VENTI (Mc 13,24-32) Il tempo e l’ora della fine del mondo nessuno li conosce. È questo un mistero che è sigillato nel cuore del Padre. In quel giorno apparirà il Signore sulle nubi del cielo nello splendore della sua gloria. Verrà per raccogliere i suoi eletti dai quattro venti, da un’estremità all’altra del cielo. Verrà per portare i suoi amici nel suo regno. Loro hanno amato Gesù fino a donare la vita per Lui. Gesù ora li riveste della sua stessa vita di gloria e di immortalità. Loro si sono lasciati spogliare del loro corpo per adorare il Signore, il Signore ora li riveste con la luce del suo stesso corpo, facendo risuscitare il loro corpo dalla polvere del suolo. Per i dannati Gesù non viene. Per loro ci pensano i diavoli. Saranno essi a raccogliere coloro che hanno fatto la loro volontà di male, rivestendoli con le loro tenebre di perdizione eterna. Questa verità evangelica oggi è annunziata con parzialità. La parzialità è sempre falsità. Chi predica, o insegna che Gesù accoglie indistintamente tutti nel suo regno, contraddice palesemente la Parola del Vangelo, dichiara Gesù falso profeta, proclama veri profeti tutti i falsi predicatori del Vangelo. La Chiesa crede - ed è questa la verità - che Gesù ha parole di vita eterna e che ogni sua parola è vita eterna per ogni uomo.</p>
<p>UNO, SIMILE AD UN FIGLIO DI UOMO (Dn 7,13-14)  Secondo la visione di Daniele un uomo è rivestito di dignità divina, in tutto pari a Dio. Daniele dice cosa avverrà, ma non dice qual è la via, o con quale “scala” il Figlio dell’uomo giungerà fino al Vegliardo. Questa “scala” è una sola: il rinnegamento di Lui da parte del suo popolo nei suoi capi e la consegna nelle mani dei pagani assieme alla condanna alla morte di croce inflitta dai pagani, su richiesta dei capi del suo popolo. La “scala” è passione, morte, umiliazione, croce, annientamento. È questa la verità storica di Gesù: “Cristo Gesù, pur essendo di natura divina, non considerò un tesoro geloso la sua uguaglianza con Dio; ma spogliò se stesso, assumendo la condizione di servo e divenendo simile agli uomini; apparso in forma umana, umiliò se stesso facendosi obbediente fino alla morte e alla morte di croce. Per questo Dio l'ha esaltato e gli ha dato il nome che è al di sopra di ogni altro nome; perché nel nome di Gesù ogni ginocchio si pieghi nei cieli, sulla terra e sotto terra; e ogni lingua proclami che Gesù Cristo è il Signore, a gloria di Dio Padre” (Fil 2,5,11).</p>
<p>COLUI CHE È, CHE ERA E CHE VIENE (Ap 1,5-8) Gesù è prima della creazione del mondo. Tutto ciò che esiste fu fatto per mezzo di Lui. Per Lui la creazione intera risplende di vita e di luce. Per Lui nell’umanità sono ritornate a fiorire la grazia e la verità. Questo ha fatto ieri per noi Gesù. Ma Egli è anche colui che è oggi. Cosa è Cristo oggi? È il Signore, il solo Signore della storia. Oggi Lui è il Re dei re e il Signore dei signori, il Principe dei re della terra, il primogenito dei morti. Dall’alto dei cieli è il Signore che esercita il suo potere eterno di verità, grazia, giustizia, pace verso ogni uomo. Oggi è il Signore compassionevole, pietoso, ricco di misericordia, che desidera una cosa sola: che ogni suo discepolo sia come Lui testimone fedele sino alla morte, ma anche che ogni altro uomo si converta e diventi anche lui testimone fedele di verità. Ma Egli è anche colui che viene. Viene per il giudizio. Viene per rendere a ciascuno secondo le sue opere. Finché la pienezza della verità di Cristo non sarà accolta in ogni sua parte, finché essa sarà rifiutata nella sua totalità di rivelazione, nel mondo mancherà sempre la pace, la vera vita, il vero amore.</p>
<p>PER RENDERE TESTIMONIANZA ALLA VERITÀ (Gv 18,33-37)  Chi governa deve possedere grandi capacità di giudizio, cosa impossibile se nel cuore non regna il più grande amore per la verità. Gesù è re, ma non di questo mondo: “Il mio regno non è di questo mondo… Il mio regno non è di quaggiù… Per questo sono nato e per questo sono venuto al mondo: per rendere testimonianza alla verità. Chiunque è dalla verità, ascolta la mia voce”. Al di là di ogni altro significato che queste parole contengono e che esprimono tutto il mistero del suo regno, Gesù intende aiutare Pilato ad emettere un giudizio equo dicendogli due grandi verità: quanti mi hanno consegnato a te non sono persone di verità, perché non cercano la verità, se la fanno. Per loro è verità ciò che vogliono che sia verità. Questo è il male che è nel loro cuore ed io sono dinanzi a te a causa di questo loro male. Ma neanche tu, Pilato, sarai dalla verità se ti lascerai sopraffare dalla loro falsità. Ognuno può farsi la sua verità e chiedere ad un altro che emetta un giudizio in nome di questa verità. Chi condanna un innocente perché subornato dalla verità che l’altro si è fatto, anche lui attesta di essere uomo di falsità ed è personalmente responsabile del giudizio di morte emesso a causa della falsità della sua sentenza.</p>
<p>UN GERMOGLIO DI GIUSTIZIA (Ger 33,14-16) Mentre gli uomini si arrabattano a progettare soluzioni umane di salvezza contro la volontà di Dio e la sua santissima Legge, i profeti, occhio di Dio sulla nostra terra e sua voce, vedono ciò che il Signore si sta accingendo a preparare per la redenzione degli uomini e lo annunziano in tempi in cui la distruzione, la rovina, la catastrofe è ormai alle porte. Loro vedono Dio che si sta accingendo a preparare una via di salvezza per il suo popolo e annunziano quanto visto e ascoltato. Mentre Gerusalemme sta per essere rasa al suolo, Geremia vede il Signore che per la salvezza del suo popolo farà germogliare dalla discendenza di Davide un germoglio di giustizia. Sarà lui ad esercitare il giudizio e la giustizia sulla terra. Quando il germoglio verrà, “Giuda sarà salvato e Gerusalemme vivrà tranquilla. In quei giorni sarà chiamata “Signore–nostra–giustizia”. Sublime visione che apre ogni cuore alla speranza. Il compimento della visione dei profeti non dipende dalla fede di chi parla o di chi ascolta, dipende solo da Dio. È Dio il solo garante della sua Parola. La sua garanzia è la sua onnipotenza.</p>
<p>IN MODO DA PIACERE A DIO (1Ts 3,12-4,2) Il Signore viene per il giudizio: per accoglierci, ma anche per respingerci, per aprirci la porta o per chiuderla definitivamente. San Paolo è profondamente compenetrato di questa verità e per questo esorta così i Tessalonicesi: “Il Signore vi faccia crescere e abbondare nell’amore vicendevole e verso tutti, come è il nostro verso di voi, per rendere saldi e irreprensibili i vostri cuori nella santità, davanti a Dio Padre nostro, al momento della venuta del Signore nostro Gesù con tutti i suoi santi”. L’amore è la trasposizione in opera della Parola di Gesù. In questo amore bisogna crescere: “Vi preghiamo e vi supplichiamo nel Signore Gesù: avete appreso da noi come comportarci in modo da piacere a Dio, e così già vi comportate; cercate di agire sempre così per distinguervi ancora di più”. Nessuno deve mai accontentarsi di come vive la sua vocazione all’amore. Nell’amore deve distinguersi, aumentare, innalzarsi. Dall'amore sarà riconosciuto vero discepolo di Cristo Gesù. Il grande amore è la sola chiave che apre per noi le porte del Paradiso, quando verrà il Signore Gesù per il giudizio.</p>
<p>ALLORA VEDRANNO IL FIGLIO DELL’UOMO (Lc 21,25-28.34-36) Il Figlio dell’uomo verrà nello splendore della sua gloria per giudicare il mondo intero. Quando sarà questo giorno nessuno lo sa. Per questo Gesù ci invita ad attenderlo ponendo ogni attenzione a che “i nostri cuori non si appesantiscano in dissipazioni, ubriachezze e affanni della vita”. Esso potrebbe “piombare addosso improvviso”. Una cosa è però certa: “esso si abbatterà come un laccio sopra tutti coloro che abitano sulla faccia della terra”. Gesù vuole che noi andiamo con Lui nella sua gloria e per questo Egli ci deve trovare nella più pura e alta santità, nella più grande libertà che nasce nel nostro cuore dalla purezza della sua verità. Come Lui visse solo per compiere la volontà del Padre così vuole che noi viviamo solo per compiere la volontà del Padre suo, liberi anche dal più piccolo pensiero non santo, lontani da ogni parola non buona, puri da ogni vizio, anche del più insignificante ai nostri occhi. Solo chi è nella casa del Vangelo sarà portato con Lui nel suo regno eterno. Quanti invece abitano nella casa del peccato, saranno da Lui respinti e rinviati a satana, che li accoglierà nella casa dell’inferno. Oggi è questa verità che è stata cancellata dal cuore del credente, cancellando con essa ogni anelito e desiderio di grande santità.</p>
<p>DIO MOSTRERÀ IL TUO SPLENDORE (Bar 5,1-9) La salvezza si compie per opera di Dio, per suo dono. Non sono le nostre opere che muovono la sua misericordia, è invece la sua misericordia che muove le nostre opere, che spinge il nostro cuore a pentimento, a conversione, a ritornare nella sua verità, nella sua Parola, nei suoi Comandamenti. Con la sua volontà l’uomo può chiudere il cuore alla manifestazione in lui della gloria di Dio e per grave sua colpa Dio non può mostrare al mondo intero lo splendore con il quale lo vuole avvolgere. Lo splendore dell’uomo è dono di Dio, sua grazia, elargizione della sua misericordia. Si compie quando l'uomo accoglie la grazia divina e si incammina sulla via della Parola, realizzando, sempre per grazia, l’opera della sua conversione, del suo ritorno nella verità del Signore. È Dio che spiana il cammino dell’uomo perché avanzi nella sua verità al fine di raggiungere la pienezza della sua vera libertà. Ma è l’uomo che deve volere avanzare. La grazia di Dio c’è sempre. Quando non c'è la volontà accogliente dell’uomo, questi rimane nella polvere e nella miseria del suo peccato.</p>
<p>INTEGRI E IRREPRENSIBILI PER IL GIORNO DI CRISTO (Fil 1,4-6.8-11) La grazia di Dio è posta nelle nostre mani, che sono il veicolo attraverso il quale essa deve giungere al cuore di ogni uomo. San Paolo è strumento di Dio con la parola, le opere, la testimonianza, la preghiera: “E perciò prego che la vostra carità si arricchisca sempre più in conoscenza e in ogni genere di discernimento, perché possiate distinguere sempre il meglio ed essere integri e irreprensibili per il giorno di Cristo, ricolmi di quei frutti di giustizia che si ottengono per mezzo di Gesù Cristo, a gloria e lode di Dio”. Non è sufficiente che uno dica: “io amo”, oppure: “io faccio opere buone”. Il Signore non dice di amare o di fare opere buone secondo i nostri pensieri, ci chiede di amare sempre secondo la sua volontà. L’amore cristiano è solo questo: lasciare che Dio ami secondo la sua volontà attraverso noi. Per questo è necessario che ci arricchiamo sempre più in conoscenza e in ogni genere di discernimento. È grande il mistero dell’amore cristiano. Dio vuole amare con il nostro cuore. L’Agente Amante è Lui. Il cristiano è solo strumento di Dio.</p>
<p>LA PAROLA DI DIO SCESE SU GIOVANNI (Lc 3,1-6) Dio è origine, principio, sorgente, compimento e fine della nostra salvezza. Ogni dono di grazia è da Lui, discende dalla sua eterna ed infinita misericordia, dalla sua divina carità. Nell’opera della salvezza, all’uomo, ad ogni uomo è richiesta una sola cosa: rendersi disponibile a Dio con una grande fede. A noi Dio non chiede di pensare mezzi e strumenti idonei ai tempi e ai luoghi, non ci domanda di elaborare strategie sofisticate, complesse, altamente modernizzate, non ci dice neanche di immaginare vie nuove per il dono del suo Vangelo. Ci rivela invece una cosa sola: di accogliere tutta la sua Parola nel nostro cuore e viverla in pienezza di obbedienza. È solo accogliendo tutta la Parola che Dio vuole seminare nel nostro cuore e vivendola in pienezza di verità che è possibile cooperare con Lui al dono della salvezza. Giovanni accoglie la Parola, la vive tutta intera e Dio si serve di lui come strumento adatto per preparare la via al suo Messia che sta per venire. Poiché la Parola di Dio è scesa nel suo cuore, egli può gridare: “Preparate la via al Signore, raddrizzate i suoi sentieri! Ogni burrone sia riempito, ogni monte e colle sia abbassato; i passi tortuosi siano diritti; i luoghi impervi spianati. Ogni uomo vedrà la salvezza di Dio!”.</p>
<p>SI RALLEGRERÀ CON TE CON GRIDA DI GIOIA (Sof 3,14-18) Nella storia c’è un principio di vita che supera infinitamente ogni germe di morte, distruzione, peccato, malvagità, crudeltà, insipienza, stoltezza. Questo principio è il cuore del Padre, ricco di misericordia e compassione, che mai smette di amare la creatura da Lui fatta a sua immagine e somiglianza. Dall’amore del Padre l’uomo è perennemente richiamato alla vita, dopo aver percorso sentieri di morte, con la sua scelta sciagurata di abbandonare la legge del Signore e di consegnarsi alla sua naturale malvagità: “Non temere, Sion, non lasciarti cadere le braccia! Il Signore tuo Dio in mezzo a te è un salvatore potente. Esulterà di gioia per te, ti rinnoverà con il suo amore, si rallegrerà per te con grida di gioia, come nei giorni di festa”. È questo il segreto della vita del mondo. Con il Santo Natale il cuore del Padre è tutto nel cuore di Cristo e il cuore di Cristo è tutto nel cuore del cristiano. Oggi è il cristiano in Cristo il segreto della vita del mondo. È il segreto della vita se da Cristo e dal Padre si lascia interamente consacrare alla carità, alla verità, alla fede.</p>
<p>IL SIGNORE È VICINO! (Fil 4,4-7) I cristiani sono esortati alla gioia: “Rallegratevi nel Signore, sempre. La vostra affabilità sia nota a tutti gli uomini". Ma come ci si può rallegrare quando si è nell’angustia del martirio, o in ogni altra necessità dell’ora presente che rendono assai difficile la vita? La risposta è una sola: “Il Signore è vicino”. Il Signore è l’Onnipotente, il Santo, il Misericordioso, il Caritatevole, il vero “Prossimo” dell’uomo, il suo vero “Buon Samaritano”. Per questo il cristiano “non si angustia per nulla, ma in ogni necessità espone a Dio le sue richieste, con preghiere, suppliche e ringraziamenti”. Egli invoca Dio con una grande certezza di fede: “La pace di Dio, che sorpassa ogni intelligenza, custodirà il suo cuore e i suoi pensieri in Cristo Gesù”. Li porrà nella fede e nella speranza di Gesù. Li proteggerà come ha protetto i pensieri e il cuore di Cristo Gesù sulla croce, infondendo in essi una grande pace e una fortissima speranza di risurrezione. Con il Signore vicino, la sofferenza e il dolore durano fino al terzo giorno. Poi viene il giorno della nuova vita che ricomincia a splendere sul nostro volto.</p>
<p>ANNUNZIAVA AL POPOLO LA BUONA NOVELLA (Lc 3,10-18) Egoismo ed arbitrio sono la causa di ogni miseria, sofferenza, dolore, angoscia, lutto e morte che avvengono nel mondo. Con l’egoismo ognuno si pensa l’unico essere dell’universo e tutto opera e fa per la sua persona. L’egoismo è cecità totale, chiusura piena del cuore e della mente agli altri. Esso si vince con la carità, l’elemosina, la misericordia; aprendo il proprio cuore e soprattutto le proprie mani alle esigenze e necessità dei fratelli. Chi vive solo per se stesso mai potrà dirsi uomo di Dio, mai vero convertito. L’arbitrio è male molto più grande. Chi cade in esso, sostituisce la volontà di Dio con la propria, che viene costituita unica legge di verità e di giustizia. Poiché la propria volontà, nel peccato, è retta solo da concupiscenza e superbia, chi vive di arbitrio di tutto si serve a suo esclusivo vantaggio, secondo modalità spesso anche malvagie, crudeli, spietate. L’arbitrio si vince in un solo modo: con la scrupolosa osservanza della legge di Dio e degli uomini. Gesù nasce proprio per questo: per liberare con il dono del suo Santo Spirito, versato dalla croce, il cuore dell’uomo da questi due mali e peccati, donandogli un cuore nuovo capace solo di offrirsi, donarsi, consegnarsi alla stessa morte per amore dei suoi fratelli.</p>
<p>LE SUE ORIGINI SONO DALL’ANTICHITÀ (Mic 5,1-4) Il Messia di Dio non è un uomo come tutti gli altri. Di Lui si affermano cose che vanno infinitamente oltre la sfera della pura e semplice umanità. Il profeta Michea afferma: “Le sue origini sono dall’antichità, dai giorni più remoti”. La sua è antichità prima dello stesso tempo, i suoi giorni remoti sono prima della stessa creazione. Il Messia che verrà non viene solo dalla terra, viene anche dall’eternità. Lo stesso profeta annunzia ancora: “Egli starà là e pascerà con la forza del Signore, con la maestà del nome del Signore suo Dio”. Farà tutto questo non perché il Signore suo Dio gli avrà comunicato doni particolari, o una speciale autorità, ma perché Egli stesso è Dio. L’eternità, la divinità, la Signoria sono a Lui connaturali. L’Antico Testamento fa vedere questo mistero ma solo in lontananza, esso è tanto grande che neanche lo si può immaginare, pur volendo. Quello del Messia è un mistero che anche alla luce intensissima del Nuovo Testamento rimane più velato che svelato. Lo si può accogliere solo nella fede e prima ancora lo si deve adorare con perenne prostrazione.  ECCO, IO VENGO PER FARE LA TUA VOLONTÀ (Eb 10,5-10) Il Messia di Dio redimerà l’uomo, offrendo a Dio in dono la sua volontà. Quella volontà che l’uomo si è presa e perennemente si prende, rifiutandosi di obbedire alla voce del suo Dio e Creatore, Cristo Gesù invece la offre tutta al Padre suo. Lui vive unicamente per ascoltare il Padre ed è esclusivamente per questa obbedienza piena e totale che l’umanità intera è stata redenta. Il Messia di Dio viene per effondere dal suo cuore squarciato lo Spirito Santo che deve metterci in piena comunione con Dio, perché oggi e sempre noi ascoltiamo la sua voce. Ora sappiamo qual è il sacrificio che Dio ama: il dono della nostra volontà. Si dona a Dio la nostra, accogliendo la sua in ogni suo più piccolo desiderio. È questo il solo culto gradito al Signore, culto che ogni cristiano può offrire al Padre, solo in Cristo Gesù, per opera dello Spirito Santo. È grande il mistero del Natale. Esso è il mistero del dono che Cristo Gesù fa al Padre di tutto se stesso, fino all’ultima goccia di sangue. È anche il mistero del dono che il Padre fa a noi di Cristo Gesù come nostro Redentore e Salvatore.</p>
<p>L’ANIMA MIA MAGNIFICA IL SIGNORE Per opera dello Spirito Santo, Elisabetta conosce il mistero che si sta compiendo nella Vergine Maria e che sorpassa in grandezza l’estensione del cielo e della terra, perché supera infinitamente la stessa creazione dell’intero universo. In Lei il Signore si fa carne; il vero Dio diviene vero uomo per la salvezza del mondo. Tutto questo si avvera in Maria per la sua fede, perché ha creduto e credendo si è consegnata tutta al suo Signore perché avvenisse in Lei secondo ogni parola e desiderio di Dio sulla sua vita. Per opera dello Spirito Santo anche la Vergine Maria si conosce e lo dice, elevando al Signore il suo inno di ringraziamento e di lode: “L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. Grandi cose ha fatto in me l’Onnipotente e santo è il suo nome”. Dio si è compiaciuto di Lei perché l’ha vista umile, cioè totalmente consacrata a Lui, obbediente sempre ad ogni suo comando. Ella si è annullata e tutta si è data al Signore affinché si compisse in Lei ogni sua parola. Donatasi tutta a Dio, Dio può fare in Lei grandi cose. In Lei il Figlio Unigenito del Padre si fa carne e viene ad abitare in mezzo a noi per farci dono della sua grazia e verità.</p>
<p>ANCH’IO LO DO IN CAMBIO AL SIGNORE (1Sam 1,20-22.24-28) Anna è sterile e per di più mortificata dalla sua rivale. Trova rifugio e conforto nel Signore, che ascolta sempre il grido dei miseri. La risposta è immediata: “Al finir dell'anno Anna concepì e partorì un figlio e lo chiamò Samuele. Perché diceva dal Signore l'ho impetrato”. Anna è fedele al voto fatto: “Per questo fanciullo ho pregato e il Signore mi ha concesso la grazia che gli ho chiesto. Perciò anch'io lo dò in cambio al Signore: per tutti i giorni della sua vita egli è ceduto al Signore”. Dio è il Signore della vita. Ogni vita è sua prima che venga concepita, mentre è nel grembo materno, dopo che è nata. Oggi questa verità è venuta meno in tanti cuori. Sono molti coloro che si credono signori della propria e dell’altrui vita. La verità è però una sola: essa appartiene al Signore,  a Lui bisogna cederla per tutti i nostri giorni; dobbiamo cederla noi; devono farlo anche coloro che possono cadere nella tentazione di considerarsi suoi proprietari. È in questa visione di fede che è possibile vivere il mistero della vocazione al ministero sacerdotale e ad ogni altra speciale consacrazione.</p>
<p>NOI FIN D’ORA SIAMO FIGLI DI DIO (1Gv 3,1-2.21-24) Essendo il battezzato figlio adottivo di Dio, ne consegue che tutti coloro che abbracciano la fede in Cristo Gesù costituiscono sulla terra una vera famiglia, i cui legami sono più forti di quelli del sangue. Questa unica famiglia esige che ognuno viva per l’altro, in una comunione reale che si fa amore, verità, speranza, sostegno, aiuto, conforto, sollecitudine. Altra conseguenza è questa: essendo noi figli di Dio nel Figlio suo Gesù Cristo, uno è il Figlio e una è la missione: quella di Cristo che diviene missione di ogni membro del suo corpo. Questa unica missione ci chiama a spendere interamente la nostra vita per la salvezza di quanti non sono ancora figli adottivi di Dio. Siamo noi a doverli chiamare attraverso la nostra opera di evangelizzazione e di educazione alla fede, con il dono della vera Parola di Cristo Gesù. Questo mistero, in ogni sua parte, lo si deve compiere secondo la volontà di Dio, mai secondo i sentimenti che nascono dal cuore dell’uomo o i pensieri della sua mente. La volontà di Dio da annunciare è il Vangelo consegnato alla Chiesa e allo Spirito Santo.</p>
<p>PERCHÉ MI CERCAVATE? (Lc 2,41-52) Maria con dolcezza chiede a Gesù: “Figlio, perché ci hai fatto questo?”. La risposta è immediata: “Non sapevate che io devo occuparmi delle cose del Padre mio?”. Maria non comprende queste parole, le custodisce però nel cuore. Gesù è di Dio. Su di Lui regna sovrana la volontà del Padre. Se il Padre Gli dice di fermarsi, Lui si ferma; se Gli ordina di andare, Lui va; il Padre chiede e Lui attua e realizza. Dio vuole che Egli riveli questa sua totale, piena, perenne, appartenenza a Lui iniziando proprio da Maria e da Giuseppe. Sono loro i primi che dovranno conoscere sia che Gesù è tutto del Padre in ogni momento e sia anche il suo totale abbandono con perfetta obbedienza alla divina volontà. Questo apprendimento genera dolore e sofferenza, ma è la sola via perché essi accolgano la volontà sovrana del Padre sul Figlio e vivano di conseguenza ogni momento della loro vita. Sapendo questo di Gesù, lo sanno anche di loro stessi: anche loro appartengono totalmente a Dio e devono iniziare a sperimentare questa verità con la sofferenza il cui perfezionamento avverrà per Maria alla croce, quando Cristo Gesù dovrà essere innalzato per occuparsi in modo definitivo delle cose del Padre suo, cioè della salvezza del mondo intero.</p>
<p>ECCO, IL SIGNORE VIENE CON POTENZA (Is 40,1-5.9-11) La via della salvezza è perennemente nuova e nessuna modalità del passato può aiutare a determinare, o a scegliere quella del presente, dell’ora attuale. Quando Israele uscì dall’Egitto la via fu lunga, tortuosa, quasi impraticabile. Questa via era necessaria per l’educazione del popolo all’ascolto della voce del Signore. Ora la via deve essere dritta, appianata, snella. Quanti la percorrono non possono stancarsi, devono con facilità raggiungere Gerusalemme e lì abitare nuovamente come vero popolo del Signore. Mentre nell’altra via Dio manifestava la sua potenza compiendo prodigi e portenti per far nascere la fede in Lui, su questa nuova via la potenza di Dio è la sua tenerezza, il suo amore, la sua benignità, la sua grande pazienza che sa chinarsi sui più piccoli, sui fragili: “Portando gli agnellini sul petto e conducendo pian piano le pecore madri!”. Il mistero di Dio è infinito ed eterno. Ogni uomo sperimenta di questo mistero una piccolissima luce, che serve ad illuminare solo la sua via. Per gli altri ci saranno altre luci e altre vie, sempre nuove, mai esplorate finora, mai ripetibili.</p>
<p>EGLI HA DATO SE STESSO PER NOI (Tt 2,11-14; 3,4-7) Il fine della redenzione è duplice: “Egli ha dato se stesso per noi, per riscattarci da ogni iniquità e formarsi un popolo puro che gli appartenga, zelante nelle opere buone”. E ancora: “Siamo stati salvati per sua misericordia mediante un lavacro di rigenerazione e di rinnovamento nello Spirito Santo, effuso da lui su di noi abbondantemente per mezzo di Gesù Cristo, salvatore nostro, perché giustificati dalla sua grazia diventassimo eredi, secondo la speranza, della vita eterna”. Su questa terra ognuno è chiamato a lasciarsi riscattare da ogni iniquità e c’è riscatto quando ci si libera da essa. Abbandonata l’iniquità, urge entrare nella bontà del cuore e della mente, del corpo e dello spirito. Uscito dall’iniquità, il discepolo di Gesù si fa zelante in ogni opera buona. L’altro fine è il raggiungimento del cielo e l’acquisizione dell’eredità eterna che è il paradiso. Questa speranza dona al cristiano ogni forza non solo di vincere il male, ma anche di compiere tutto il bene che Dio ha posto nelle sue mani. Senza il raggiungimento di queste due finalità, c’è il fallimento totale della nostra fede.</p>
<p>TU SEI IL MIO FIGLIO PREDILETTO (Lc 3,15-16.21-22) Quando un uomo si consegna totalmente a Dio, Dio si dona interamente a lui: si compie la redenzione. L’uomo offre la sua volontà al Signore e il Signore gli fa dono del suo Santo Spirito. Con lo Spirito che vive in lui, l’uomo può operare la salvezza a favore di ogni carne. Nelle acque del Giordano Gesù compie ogni giustizia. Il suo è un battesimo di privazione e annientamento. Gesù si svuota di sé per essere tutto del Padre. Il Padre accoglie questo dono e gli risponde dal Cielo. Il Figlio si era spogliato di sé, il Padre lo riveste con la potenza e la forza del suo Santo Spirito che si posa sopra di lui “in apparenza corporea, come di colomba”. Il Figlio si era annientato, il Padre lo esalta chiamandolo pubblicamente suo figlio: “Vi fu una voce dal cielo: Tu sei il mio figlio prediletto, in te mi sono compiaciuto”. Quanto oggi si compie in Cristo Gesù dovrà avvenire in ogni uomo, sempre, fino alla fine del mondo. L’uomo è chiamato a spogliarsi di sé per lasciarsi riempire interamente da Dio e dal suo Santo Spirito, ad abbassarsi per essere innalzato, ad annientarsi nella sua umanità per essere reso partecipe della natura divina, a farsi vero servo di Dio per essere perfetto servo dei fratelli. È il mistero vissuto al Giordano.</p>
<p>PER AMORE DI GERUSALEMME NON MI DARÒ PACE (Is 62, 1-5) Dio non vuole che l’uomo viva con Lui un rapporto solo giuridico, esteriore, fatto di pratiche religiose, di sacrifici e offerte varie, di celebrazioni, di canti e lodi, di innalzamento di mani: “Smettete di presentare offerte inutili, l'incenso è un abominio per me; noviluni, sabati, assemblee sacre, non posso sopportare delitto e solennità. I vostri noviluni e le vostre feste io detesto, sono per me un peso; sono stanco di sopportarli. Quando stendete le mani, io allontano gli occhi da voi. Anche se moltiplicate le preghiere, io non ascolto” (Cfr. Is 1,13-17). Il Signore non si dà pace finché Gerusalemme e con essa ogni uomo che vive sulla faccia della terra non avrà compreso che Lui, il nostro Dio, vuole una cosa sola da noi: essere amato come un vero sposo dalla sua sposa. L’amore va al di là delle cose e delle persone, è prima e dopo di esse. “Sì, come un giovane sposa una vergine, così ti sposerà il tuo architetto; come gioisce lo sposo per la sposa, così il tuo Dio gioirà per te!” (Is 62,3-5). Lo sposalizio è dono totale. Niente che è in noi deve potersi dire nostro. Tutto deve essere di Dio.</p>
<p>DISTRIBUENDOLE A CIASCUNO COME VUOLE (1Cor 12,4-11) Non ama Dio in Sé e per Sé chi non lo ama nelle sue opere e nei suoi doni di grazia e di verità concessi agli uomini. Non ama Dio chi non vede il dono di Dio nei fratelli, dono che il Signore ha donato agli altri per il suo particolare bene, per la sua crescita spirituale in sapienza, grazia, dottrina, scienza, ogni altra dimensione del corpo, dello spirito, dell’anima: “Vi sono poi diversità di carismi, ma uno solo è lo Spirito; vi sono diversità di ministeri, ma uno solo è il Signore; vi sono diversità di operazioni, ma uno solo è Dio, che opera tutto in tutti. E a ciascuno è data una manifestazione particolare dello Spirito per l'utilità comune” (1Cor 12,4-7). È verità ed è fede: Dio vuole che ogni uomo sia dai suoi fratelli. Sia da Lui ma per mezzo degli altri. Ciò che serve a noi, Lui non lo dona a noi, lo dona a loro perché siano essi a donarlo a noi. Secondo la fede più retta e più santa, nell’altro Dio ha posto la nostra vita. A noi il compito e anche la responsabilità di scoprire la nostra vita nei fratelli che Dio ci ha posto accanto. Siamo dagli altri. Siamo per gli altri. Siamo con gli altri.</p>
<p>RIEMPITE D’ACQUA LE GIARE (Gv 2,1-12). La Vergine Maria è colei che vigila, sta attenta, i suoi occhi non dormono, il suo cuore sempre veglia, il suo spirito è in stato di perenne osservazione. Nel dono della grazia e della verità ai figli degli uomini Lei non solo è l’occhio che vede e lo spirito che vigila, è anche Colei che deve presentare al Figlio suo ogni nostra necessità spirituale e materiale. Deve farlo trasformando la sua visione in preghiera, la sua vigilanza in richiesta. Gesù è colui che dona ogni grazia chiesta dalla Madre: “Figlio, non hanno più vino”. Mai Gesù potrà non ascoltare sua Madre. La Madre però non chiede solo a Gesù che intervenga, lo chiede anche a tutti gli altri suoi figli. Anche costoro sono necessari per il compimento del miracolo del dono della grazia e della verità. Ad ogni suo figlio la Vergine Maria dirà sempre: “Fate quello che Lui vi dirà”. È in questa nostra obbedienza che si compie il miracolo. Tutto è nella vigilanza e nella intercessione della Vergine Maria, tutto è Onnipotenza del Figlio suo, ma anche tutto è nella nostra obbedienza. Dove manca la grazia e la verità nel cuore dell’uomo, lì c’è un servo che non ascolta la Vergine Maria, che non obbedisce a Gesù Signore: “Riempite d’acqua le giare”. Manca sempre l’uomo dove manca la grazia di Dio.</p>
<p>A BRANI DISTINTI E CON SPIEGAZIONI  DEL SENSO (Ne 8,2-4.5-6.8-10) Volendo portare tra gli uomini ogni armonia di vita e di benedizione, Dio ha iniziato a rimettere nel loro cuore la sua divina Parola. Quando il popolo del Signore si allontanava da essa, regnavano disordine, ingiustizia, inciviltà, morte. Ogni qualvolta, sempre per misericordia e compassione di Dio, ritornava la Parola tra i figli di Israele, rifiorivano pace e concordia, prosperità e benedizione. Dopo l’esilio i rimpatriati erano allo sbando, disorientati, vivevano senza speranza, consumavano i loro giorni nel disordine e nella confusione. Come fare per riportare in essi l’armonia e la luce di una speranza creatrice di amore e di vera fratellanza? Esdra decise che bisognava partire dalla conoscenza della Scrittura. Da qui l’iniziativa di leggere la Parola di Dio a brani distinti e di spiegarla in modo che tutti potessero comprenderla. È nella rivelazione il segreto della vita. Chi vuole portare vera speranza, pace e carità in un popolo, altro non deve fare che insegnare la Scrittura secondo pienezza di verità, comprensione, attuazione, esemplarità, perenne attualizzazione.</p>
<p>VOI SIETE CORPO DI CRISTO E SUE MEMBRA (1Cor 12,12-31) La vita di una comunità non può essere vissuta nella santità, se essa è posta fuori della comunione. Comunione non è agire ognuno secondo la sua volontà, senza gli altri e contro gli altri, escludendoli o accogliendoli a proprio piacimento. Comunione è mettere ognuno a servizio della comunità la specificità, la particolarità del proprio dono, accogliendo la specificità, la particolarità del dono e del ministero degli altri. Come una comunità non può vivere senza vescovo, così neanche può vivere senza profeti, dottori, maestri, operatori di miracoli e di ogni altra opera di misericordia sia corporale che spirituale. Il dono della propria specificità e l’accoglienza della particolarità degli altri, di tutti gli altri, non sono facoltativi e neanche subordinati alla volontà di chi presiede. Sono per volontà di Dio e Dio è sopra ogni carisma e ministero. Ogni dono e ministero non accolti, o non dati rendono la comunione povera, anemica, addirittura morta. Senza comunione nessuna comunità potrà mai reggersi e la sua incidenza nella trasformazione del mondo è vana.</p>
<p>OGGI È SI È ADEMPIUTA QUESTA SCRITTURA (Lc 1,1-4;4,14-21) La Parola di Dio è fuori di noi. Essa è stata affidata alla pietra, alla carta, al bronzo, perché nessuno mai potesse trasformarla, alterarla, modificarla, cambiarla. Ognuno è sempre nella condizione di rendersi lui personalmente conto di ciò che essa dice ed insegna, vuole e comanda. I mali della Chiesa e del mondo sono tutti nella falsità dell’interpretazione della Parola e nella non accoglienza della purissima verità in essa contenuta. Molti dicono, ma non ciò che la Parola dice. Il soggettivismo interpretativo è fonte di veri disastri in seno alla Chiesa di Dio ed è più pericoloso della stessa ignoranza della Scrittura. È preferibile ignorare la Scrittura anziché conoscerla deformata e cambiata. Nell’ignoranza resta la coscienza e ciò che Dio può ancora dire ad essa. Nella deformazione della Parola viene deformata anche la coscienza. Il secondo male è il rifiuto dell’accoglienza nel cuore della vera interpretazione. In questo caso il cuore e la coscienza restano radicati nella loro falsità colpevole. Gesù non solo legge la Scrittura. Annunzia che essa si è compiuta oggi. Si è compiuta in Lui. Quanti lo stanno ascoltando rifiutano il suo annunzio di compimento e rimangono nelle loro tenebre colpevoli, che non danno speranza di vita eterna.</p>
<p>TI MUOVERANNO GUERRA MA NON TI VINCERANNO (Ger 1,4-7.17-19) Il profeta di Dio deve andare tra gli uomini con un solo scopo, o fine: dare loro la Parola del Signore, la sola che porta vita, crea speranza, opera pace, libera dalla schiavitù, rende gli uomini fratelli gli uni degli altri, apre orizzonti e prospettive di autentica salvezza. Dicendo che la vita dell’intero popolo è solo nella Parola che lui annunzia nel nome del Signore, il vero profeta rinnega, condanna, dichiara vani, dannosi, letali per la sussistenza stessa dei singoli e della comunità i metodi e i ritrovati degli uomini. Questi non tollerano che le loro scelte siano dichiarate sciagurate da lui e per questo gli muovono guerra, lo vogliono togliere di mezzo. Con il vero profeta c’è il Signore che gli fa da muro di fuoco, da cinta di bronzo; con lui c’è il suo Dio che lo avvolge come corazza indistruttibile. Questo però non significa che lui non possa cadere nelle mani degli uomini, ma se vi cade è perché venga provato nella fedeltà, nell’amore,  nell’obbedienza al Signore. Il tempo in cui sta nelle mani degli uomini è fino al terzo giorno, poi vengono per lui liberazione, risurrezione, salvezza.  LA CARITÀ NON AVRÀ MAI FINE (1Cor 12,31- 13,13) Dio è carità, amore, misericordia, benevolenza, accondiscendenza, bontà infinita, dono di vita eterna. L’amore di Dio, in Gesù, è fino alla morte e alla morte di croce. Essendo Dio eterno, eterna è anche la sua vita, che è carità. Avendo Egli reso partecipe il cristiano della sua divina natura, anche costui deve vivere la carità come sua nuova essenza e come frutto del suo nuovo essere. La carità è il contrario dell’egoismo. Questo è esclusiva ricerca di sé. La prima è totale ricerca dell’altro. Nell’egoismo si ama se stessi, privando della vita sia spirituale che fisica i fratelli. Nella carità si ama ogni uomo donando loro interamente e la vita fisica e quella spirituale. La fede è solo via verso il paradiso. Con la speranza si percorre la strada. Giunti nel cielo non ci sarà più bisogno né di fede e né di speranza. Ci sarà sempre bisogno però della carità. Dio amerà noi con il suo amore eterno. Noi ameremo Lui con tutto l’amore che Cristo Gesù ha riversato nei nostri cuori. La carità anticipa il Cielo sulla terra. Chi ama rende il Paradiso già presente, ora, nel tempo degli uomini.</p>
<p>LO CACCIARONO FUORI DELLA CITTÀ (Lc 4,21-30) Nella sinagoga di Nazaret Gesù vuole che i suoi concittadini si aprano alla fede in Lui e con alcuni esempi tratti dall’Antico Testamento cerca di farli entrare nella verità. Ma loro non vogliono saperne nulla. Anzi più Gesù parla e più loro si riempiono di sdegno contro di Lui a tal punto da spingerli a gettarlo dalla rupe sulla quale era situata la loro città. L’uomo ha la facoltà di accogliere o di rifiutare la Parola del profeta, non ha invece alcun potere sul profeta che porta la vera Parola di Dio: “Gesù, passando in mezzo a loro, se ne andò”. Il pregiudizio è il più grande e pericoloso nemico della fede. Esso non guarda la libertà di Dio che, nella sua divina e sovrana Signoria sull’opera delle sue mani, dona la sua grazia a chi vuole, come vuole e quando vuole. Esso vuole costringere la libertà di Dio negli schemi angusti della nostra mente e dei nostri retaggi culturali fatti di falsità, errore, tanta meschinità. Esso segue la miopia e l’aridità del nostro cuore. Dio segue invece la sua divina libertà che vuole la salvezza di ogni uomo e la attua secondo vie e metodi dipendenti solo dalla sua divina saggezza e intelligenza eterna. Il peccato rende miope l’uomo. La grazia lo fa sempre lungimirante, libero, aperto ad ogni nuova via tracciata da Dio.</p>
<p>CHI MANDERÒ E CHI ANDRÀ PER NOI? (Is 6,1-2.3-8) La vocazione è sempre suscitata dal Signore e trova la sua origine nella carità del Padre che vuole la salvezza di tutti i suoi figli. Essa è data in modo diretto, quando è Dio stesso che personalmente chiama ed invia. L’Antico Testamento è attestazione, testimonianza, storia della chiamata diretta da parte di Dio: Noè, Abramo, Mosè, i Giudici, Samuele, tutti i profeti. Con Isaia Dio agisce in modo indiretto: nel tempio mentre egli sta pregando, gli mostra lo splendore della sua gloria, la sua eterna santità, gli fa vedere anche l’orrendo peccato nel quale vive il suo popolo, gli rivela la difficoltà di poter trovare qualcuno da inviare perché faccia risuonare in esso la divina Parola secondo pienezza di verità: “Chi manderò e chi andrà per noi?”. Subito il profeta fa udire la sua risposta: “Eccomi, manda me!”. Tutti possono proporsi al Signore. Chi si offre deve avere un solo fine nel proprio cuore: portare nel popolo del Signore la vera Parola di Dio. Senza questo unico scopo, la proposta è peccaminosa, perché mancante della sua verità: il dono della Parola vera di Dio all’umanità.</p>
<p>QUELLO CHE ANCH’IO HO RICEVUTO (1Cor 15,1-11) Il Vangelo non è un’opera filosofica che ognuno si può pensare secondo i desideri del suo cuore, o le attese della sua mente. Esso lo si può solo accogliere da coloro che a loro volta lo hanno ricevuto. Integralmente lo si riceve, integralmente lo si trasmette, lo si dona, lo si annunzia. Nella verità dello Spirito Santo lo si deve sempre interpretare e sempre nella divina verità lo si deve annunziare, senza nulla aggiungere e nulla togliere alla volontà di Dio in esso contenuta, rivelata, espressa, manifestata. Se questa fedeltà si interrompe, si interrompe anche l’opera della salvezza in esso custodita. Senza la fedeltà alla sua verità, esso perde ogni forza di redenzione, diviene puramente e semplicemente parola umana che non dona salvezza. Si è fedeli al Vangelo in un solo modo: tenendo il cuore lontano dal male. Il peccato corrompe il Vangelo e lo rende menzogna, vanità, parola vana incapace di offrire salvezza. La santità del cuore, dell’anima, dello spirito, del corpo è la sola via attraverso cui si può dare integro e puro il Vangelo di Dio ad ogni uomo.</p>
<p>SI MISE AD AMMAESTRARE LE FOLLE DALLA BARCA (Lc 5,1-11) Gesù è il Maestro che non solo insegna le cose di Dio, manifesta anche il modo come insegnarle. Fa le cose e mostra come esse vanno fatte. Dice e rivela come si dice, parla e svela come si parla, agisce e ammaestra con il suo comportamento come si deve operare in ogni cosa. La modalità è essenziale nel fare le cose di Dio. Se si sbaglia il modo, si perde la sostanza e la sostanza nelle cose di Dio è verità, carità, grazia, salvezza eterna, redenzione dell’intera umanità, apertura dei cuori alla speranza che nasce dalla vera Parola di Dio. Non sbaglia nelle modalità chi vive in perenne comunione di verità, grazia e santità con lo Spirito del Signore; chi è libero da qualsiasi modalità, da ogni forma storica di dare la Parola, da ogni tradizione finora accreditata dalla stessa storia. Non si deve cadere nel grande peccato di sacrificare gli uomini alle nostre forme. Si deve invece entrare nella libertà di adattare le forme agli uomini che ci stanno dinanzi. Questa scienza dobbiamo chiedere allo Spirito Santo e questa sapienza. Ma non la possiamo chiedere, se i nostri cuori sono ermeticamente chiusi nei nostri schemi, nelle nostre teorie. Lo Spirito Santo è perenne novità, perché divina libertà e verità, oltre sempre la nostra mente.</p>
<p>BENEDETTO L’UOMO CHE CONFIDA NEL SIGNORE (Ger 17,5-8) Nessun uomo deve pensarsi la sua verità. Questa è da Dio. Così come nessuno deve pensarsi il bene e il male. Anche questi sono dal suo Signore e Creatore. Geremia proclama “maledetto l’uomo che confida nell’uomo”. È maledetto perché lasciandosi pensare il bene e il male dall’uomo, precipita rovinosamente nel disastro morale, spirituale, sociale, sia nel tempo che nell’eternità. Invece è dichiarato “benedetto l’uomo che confida nel Signore”. Confida nel Signore non chi si affida a lui, non chi cerca il suo aiuto, dopo che egli ha fatto le sue scelte di bene o di male in perfetta autonomia da Dio, bensì chi crede nella sua Parola e si consegna tutto ad essa. È la luce della rivelazione che manifesta il bene e il male anche nei più piccoli frammenti di verità. Dio non è separabile dalla sua Parola. Chi separa Dio dalla Parola, adora un idolo, un parto della sua mente, un’invenzione del suo pensiero. Dio e Parola di Dio sono una cosa sola e tale devono rimanere in eterno. È benedetto chi confida nella Parola di Dio, perché la Parola di Dio è la sola via della vita.</p>
<p>SE CRISTO NON È RISORTO, È VANA LA VOSTRA FEDE (1Cor 15,12-20) L’uomo è stato creato da Dio come unità inseparabile di “fango” e di “alito di vita”. Con il primo peccato, consumato nel giardino dell’Eden, questa unità è stata infranta. Con la morte il “fango” ritorna alla terra dalla quale è stato tratto, l’anima, immortale in se stessa, entra nell’eternità. L’anima non è l’uomo, anche se l’uomo è anima. Neanche il “fango” è l’uomo, anche se l’uomo è “fango”. Cristo Gesù è venuto per ridare all’uomo la sua verità, che è di anima e di corpo nel tempo e nell’eternità. Se Cristo non è risorto, anche Lui è nella morte. Ma se Lui è nella morte, anche Lui ha bisogno di un Salvatore, di un Redentore, di uno che gli dia la sua verità. Se Lui non è risorto, la nostra fede è vana, cioè inutile. A che serve credere in una persona che ti annunzia la salvezza, senza che questa salvezza venga operata in modo visibile prima in se stessa? Cristo è veramente risorto. La nostra fede è vera, santa, giusta, perfetta. Su questa fede possiamo fondare la nostra vita. Cristo Gesù è il Risorto e in Lui, per la fede, ogni altro uomo risorge oggi e nell’eternità beata, quando verrà l’ultimo giorno.</p>
<p>ALZÀTI GLI OCCHI VERSO I SUOI DISCEPOLI (Lc 6,17.20-26) Gesù vuole che quanti seguono Lui non si facciano illusioni, credendo in un mondo utopico, irreale, fatto di fantasie e di chimere. Gesù non è venuto per liberare l’uomo dalla sua umanità, fatta di povertà, pianto, miseria, dolore, sofferenza, persecuzione. Gesù chiama ogni uomo a vivere la sua umanità così come essa è, mettendo però in essa tutta la potenza di verità e grazia che Lui è venuto a dare. Per mezzo di esse, povertà, dolore, pianto, persecuzione si trasformano in ricchezza sulla terra e nel cielo. Senza di esse, ricchezza, gioia terrena, stima che gli uomini prendono dagli uomini si trasformeranno in lamento eterno di fame, dolore, tristezza, morte. Gesù chiama i poveri a restare poveri, ma veri, santi, giusti. Dice ai ricchi, ai gaudenti, a coloro che sono stimati dagli uomini che per loro non ci sarà posto nel Paradiso. Per loro il posto è nel pianto e nel dolore eterno. Ad ognuno la responsabilità di scegliere il suo presente e il suo futuro: nella povertà santa oggi che diviene ricchezza eterna, o nella ricchezza peccaminosa oggi che diviene povertà estrema, perché morte eterna, nell’altro mondo. Gesù chiama tutti a mettere verità e grazia in ogni condizione sociale e così tutte le condizioni conducono alla vera umanità.</p>
<p>NON UCCIDERLO! (1Sam 26,2.7-9.12-13.22-23) All’uomo la vita è stata data in custodia. Essa è sacra e nessuno ne è padrone. Se per salvare la propria vita da una aggressione, uno dovesse andare ramingo per sempre, è preferibile che viva da profugo piuttosto che togliere la vita al suo avversario al fine di trovare quiete e pace. Davide è perseguitato da Saul. I suoi soldati lo tentano perché ponga fine una volta per tutte al suo fuggire. Lui è inflessibile. La vita del re non appartiene loro. Quando dovrà finire il tempo del loro vagabondare, sarà solo il Signore a deciderlo, essi mai. Questa fede abbiamo noi smarrito e l’uomo non ha più alcun valore né per se stesso, né per gli altri. La vita è divenuta una cosa e come tale viene trattata. Questa è vera caduta in umanità. La cosificazione della vita è il peggiore di tutti i mali ed è anche la causa di tutti i misfatti contro l’uomo. Cosificato l’uomo, non c’è più alcun valore morale. È questo il motivo per cui la persona umana è considerata oggi alla stregua di un barattolo. Dopo essere stata sfruttata con ogni sorta di immoralità e di male, può essere gettata nel cestino della stessa morte.</p>
<p>COSÌ PORTEREMO L’IMMAGINE DELL’UOMO CELESTE (1Cor 15,45-49) Nell’atto della creazione, è Dio che fa l’uomo ad immagine della propria natura, che lo crea a sua somiglianza. Sappiamo che con il peccato questa immagine e somiglianza si sono come offuscate, sono divenute quasi irriconoscibili ed anche avvolte da un processo di morte. Gesù è venuto per trasformare il processo di morte in vita eterna, ma perché tutto questo si attui occorre la volontà dello stesso uomo che ora è chiamato a farsi lui ad immagine di Cristo Gesù. Il cristiano deve essere un altro Cristo vivente, in mezzo ai suoi fratelli, fino alla consumazione della storia. Ogni pensiero, azione, desiderio, volontà, sentimento devono far trasparire questa immagine, altrimenti è segno che il suo essere discepolo del Signore non è pienamente vero, è un fatto di sacramento, ma non di vita, un evento senza alcun significato nella storia dell’umanità. È il cristiano la via per manifestare la verità di Gesù al mondo, via onnipresente, viva, presso ogni uomo, in ogni tempo. Un cristiano ad immagine perfetta di Cristo è la più bella attestazione della verità del Vangelo e del suo Autore.</p>
<p>AMATE I VOSTRI NEMICI (Lc 6,27-38) Il discepolo di Gesù deve manifestare Dio in ogni sua opera, pensiero, decisione. Dio è carità, misericordia, benevolenza, benignità. È tutto questo in modo unilaterale e universale, verso tutti, senza alcuna distinzione. L’uomo può decidere di non amare Dio. Dio invece ha stabilito fin dall’eternità di non togliere mai il suo amore all’uomo. Un uomo può optare di non fare del bene al cristiano, può anche stabilire di ucciderlo, di perseguitarlo, di essere suo nemico per sempre. Il cristiano mai potrà pensare di non amare un altro uomo. Non può pensarlo perché lui è chiamato a farsi ad immagine di Cristo Gesù, Colui che è morto per tutti i nemici del Padre suo, per noi, perché fosse espiato il nostro peccato e ci fosse data la grazia di ritornare al nostro Dio e Signore nel pentimento e nella vera conversione. L’amore verso i nemici è il segno distintivo del cristiano. Esso inizia con il perdono e continua con il riversare su di loro ogni misericordia, bontà, benevolenza. Sarebbe sufficiente che il cristiano si decidesse di praticare questa sola norma e il mondo vivrebbe come se fosse illuminato e riscaldato da mille soli, si liquefarebbe in un grande mare di amore e di bontà. Questa è la forza del cristiano e questa è anche la sua missione.</p>
<p>IL SIGNORE ASCOLTÒ LA NOSTRA VOCE (Dt 26,4-10) La storia è essenza della fede. Essa è fatta insieme da Dio e da uomini particolari, a favore però di tutta l’umanità. Dove non c’è storia operata da Dio e dall’uomo, da Dio per mezzo dell’uomo, lì non c’è vera fede. La storia è una serie di fatti e di parole attraverso i quali il Signore manifesta la sua verità, verità iniziale in cammino verso la verità tutta intera. Parole ed eventi dicono una verità essenziale, che è principio, compimento, fine di ogni altra verità: l’uomo è da Dio. È da Dio nell’atto della creazione, ma anche in quello della liberazione, della redenzione, del compimento della sua libertà. È da Dio per lo spirito, la materia, le cose dell’anima, quelle del corpo, del tempo, dell’eternità, in ogni manifestazione della sua vita sociale, civile, religiosa, economica, del presente e del futuro. Nell’autonomia da Dio l’uomo non è. Mai sarà. L’uomo è da Dio se è dalla sua Parola. Il rito dell’offerta delle primizie aveva questa finalità: oggi esistiamo come popolo, godiamo di questa bella terra, possiamo raccogliere questi frutti perché e finché siamo da Dio. Sarà così oggi, domani, sempre.</p>
<p>GESÙ È IL SIGNORE (Rm 10,8-13) Dio ha posto la salvezza di ogni uomo in Cristo Gesù, il Nazareno, il Crocifisso, l’Agnello immolato, il Risorto. Gesù non è come tutti gli uomini che sono venuti prima di Lui e neanche come tutti gli altri che verranno dopo di Lui. Tutti guardano verso di Lui, o annunziando Lui, o in Lui inserendo per mezzo della Parola del Vangelo e dei Sacramenti. Gesù non è nemmeno come uno dei tanti fondatori di grandi o di piccole religioni. Pur manifestando queste una verità essenziale dell’uomo: la sua trascendenza, il suo essere non da se stesso, ma da un Altro, l’Altro nel quale il loro essere potrà dirsi veramente se stesso è Cristo. Nessuno di tutti costoro è Dio. Gesù invece è Dio, è il Signore, il Creatore dell’uomo e il suo Salvatore, il suo Redentore. L’opera di Cristo non si compie fuori di Lui, ma in Lui, nel suo Corpo e per mezzo di esso. Oggi il vero Corpo di Cristo è la Chiesa una, santa, cattolica, apostolica. Chi non possiede questa completezza, non proclama che Gesù è il Signore. L’appartenenza al Corpo in modo visibile è essenza e pienezza della professione vera della fede. </p>
<p>PIENO DI SPIRITO SANTO (Lc 4,1-13) Possiamo riconoscere le molteplici tentazioni che bussano alla porta dei nostri pensieri e del nostro cuore solo se siamo pieni di Spirito Santo, come Gesù. Satana, il tentatore, il menzognero, vuole condurlo fuori della volontà di Dio, donando al suo messianismo una finalità diversa da quella voluta dal Padre. Con la potenza dello Spirito che è in Lui, Gesù non solo vede la tentazione, la supera anche, rifiutando ogni parola che viene da satana. Due  verità devono oggi entrare nel nostro cuore: ogni parola di satana è falsa ed è per la nostra rovina sia nel tempo che nell’eternità; ogni cambiamento di finalità alla nostra missione è essere già caduti nella tentazione, è un camminare di perdizione in perdizione. Se siamo pieni di Spirito Santo riusciremo sempre a distinguere la verità e la falsità che è in ogni parola che noi ascoltiamo, altrimenti ogni parola ci sembrerà buona, la seguiremo, anche se è falsa e con grandissimi danni irreparabili per noi e per il mondo intero. Cristo Gesù non ha cambiato finalità alla sua missione. Oggi siamo talmente privi di Spirito Santo che stiamo arrivando a cambiare finalità alla stessa nostra umanità; stiamo perdendo il significato stesso del nostro essere uomini con una vocazione eterna.</p>
<p>GLIELO ACCREDITÒ COME GIUSTIZIA (Gn 15,5-12.17-18) Il Signore non solo benedice l'uomo che ha fede nella sua Parola, gli accredita anche ogni atto di fede come giustizia. Cioè: a causa della fede Dio si obbliga a compiere per giustizia ogni parola proferita. È grande il mistero della relazione con la quale Dio si vuole legare ad ogni uomo. Ad Abramo che chiede: "Come potrò sapere che ne avrò il possesso?", il Signore risponde stringendo con lui un'alleanza irrevocabile. Secondo l'uso del tempo, i contraenti passavano in mezzo a degli animali squartati in due, invocando su di essi la stessa sorte nel caso non avessero mantenuto fede alla parola data. In questa alleanza, poiché è il frutto di una promessa ed anche l'accreditamento come giustizia alla fede di Abramo, chi passa tra gli animali squartati è solo il Signore: "Ecco un forno fumante e una fiaccola ardente passarono in mezzo agli animali divisi". Passa il Signore, non passa Abramo. Si impegna il Signore in modo irrevocabile. Per sempre il Signore realizzerà con Abramo la parola pronunciata. Tanto è potente la fede dell'uomo: obbliga Dio a realizzare per giustizia quanto promesso.</p>
<p>ASPETTIAMO COME SALVATORE IL SIGNORE GESÙ CRISTO (Fil 3,17-4,1) La fede di Paolo è nitida: "La nostra patria è nei cieli e di là aspettiamo come salvatore il Signore Gesù Cristo, il quale trasfigurerà il nostro misero corpo per conformarlo al suo corpo glorioso, in virtù del potere che ha di sottomettere a sé tutte le cose". Gesù lo ha promesso: verrà un giorno e trasformerà il nostro corpo ad immagine del suo, che è spirito e luce. Dio sarà il tempio eterno di quanti hanno creduto in ogni Parola di Gesù Signore, di quanti cioè vivono secondo ogni Parola da Lui proferita. Chi si pone fuori della Parola, si pone fuori anche della promessa. Da qui l'esortazione accorata di Paolo: "Perciò, fratelli miei carissimi e tanto desiderati, mia gioia e mia corona, rimanete saldi nel Signore così come avete imparato, carissimi!". Una fede in Cristo senza rimanere saldi nella sua Parola, è vana. Questa fede non "obbliga" per giustizia Cristo Gesù a trasformare il nostro corpo ad immagine del suo. Chi insegna al cristiano a vivere senza obblighi commette il più orrendo dei delitti: lo condanna alla morte eterna e alla risurrezione di condanna per sempre, nell'inferno.</p>
<p>SALÌ SUL MONTE A PREGARE (Lc 9, 28-36) Di Dio Gesù non è solo la Parola ultima, definitiva, portata a compimento, realizzata in ogni sua parte, della Parola è anche la perfetta comprensione, spiegazione, attuazione. Chi vuole sapere cosa Dio pensa deve ascoltare Cristo. Chi vuole conoscere cosa il Padre vuole deve osservare come Gesù vive. Prima di Cristo tutto è incompiuto. Dopo Cristo nulla si può più aggiungere, nulla togliere. Fuori di Cristo e lontano da Lui non c'è la vera manifestazione della volontà del Padre. È questa verità che il Padre fa udire ai tre discepoli ancora attoniti sul monte dinanzi a Cristo che si è manifestato nello splendore della sua gloria, prima di passare da Gerusalemme per essere affisso sulla croce e dare compimento al suo messianismo. Chi non ascolta Cristo Gesù è fuori della Parola di Dio, della sua verità, dell'interpretazione della Parola antica, della comprensione di ogni altra Parola da Lui proferita. Dopo che Cristo ha parlato,  Dio non avrà altra Parola da dire al popolo. Con Lui finisce il dono della Parola, inizia il cammino di quest'unica e sola Parola, secondo la sua interpretazione, vissuta tutta sulla croce. La croce è la perfettissima interpretazione di ogni parola proferita antecedentemente dal Padre.</p>
<p>HO OSSERVATO LA MISERIA DEL MIO POPOLO (Es 3,1-8.13-15) Il nostro Dio è l’Invisibile presente che irrompe nella storia per mezzo di uomini visibili. Un uomo visibile vede l’invisibile Dio, Colui che è, che era e che viene in ogni tempo e in ogni luogo per dare compimento alla sua volontà, sempre avvolta di invisibilità, manifestata e rivelata però ad orecchio umano perché con voce umana la faccia giungere ad ogni cuore. La verità della fede è nella Parola annunziata, preannunziata, già proferita e che il Signore si accinge a compiere. Dio vuole liberare il suo popolo, donando vita alla sua Parola promessa ad Abramo, Isacco, Giacobbe. Chiama Mosè perché realizzi la sua volontà. Perché Mosè sia creduto, Dio lo accredita facendogli compiere segni e prodigi. Il segno è dato perché l’uomo presso il quale Mosè è mandato si apra alla fede e creda che dietro Mosè c’è il Signore Onnipotente, Liberatore, Dio, Creatore. La visibilità dei segni attesta l’Invisibilità di Colui che li compie, li attua. La fede non è nel segno, ma nella Parola accreditata dal segno. La Parola realizzata in ogni sua parte è il più grande segno per far crescere ed aumentare la nostra fede.</p>
<p>DELLA MAGGIOR PARTE DI LORO DIO NON SI COMPIACQUE (1Cor 10,1-6.10-12) La fede è nella Parola del Vangelo ed essa è vera quando ogni Parola ascoltata viene trasformata in vita, non oggi, non domani, non per un tempo, ma per sempre. Senza Parola vissuta non c’è salvezza, perché la fede è accoglienza nel cuore della Parola e vita secondo essa. Se il Vangelo non si vive, noi siamo in tutto simili ai figli di Israele che uscirono dall’Egitto, attraversarono il Mare, camminarono per quarant’anni nel deserto, ma della maggior parte di loro il Signore non si compiacque e per questo non permise che entrassero nella Terra Promessa, ma morirono nel deserto. Morirono perché non hanno creduto nella sua Parola, non l’hanno ascoltata, non hanno vissuto conformemente ad essa. La loro fede finiva nel segno che di volta in volta il Signore compiva per mezzo di Mosè. Finito il segno, anche la loro fede finiva e iniziavano con le loro lamentele e le loro mormorazioni sia contro Mosè che contro il Signore. La nostra o è fede nella Parola, in ogni Parola del Vangelo, o essa è semplicemente non fede in Cristo Gesù. È la fede la via della salvezza finale.</p>
<p>PERCHÉ DEVE SFRUTTARE IL TERRENO? (Lc 13,1-9) Al tempo di Gesù il popolo del Signore era simile ad un grande albero, privo però di ogni buon frutto. Le foglie della religiosità erano molte, grandi, vistose; le opere della fede quasi nulle. Dio non vuole foglie dal suo albero, vuole frutti, altrimenti sarà costretto a tagliare l’albero e al suo posto metterne un altro. Ancora una volta è l’uomo chiamato in causa. Come la creatura trasforma per il suo cattivo insegnamento la stessa natura dell’albero che non produce più frutti, ma solo foglie, così un’altra creatura deve mettere ogni impegno a che l’albero riprenda la sua naturale vocazione di produrre molti frutti e non più solo foglie. La via è una ed è quella di sempre: iniziare a nutrirlo di buona Parola del Signore, Parola pura, semplice, santa, vera, autentica. Per un uomo l’uomo si danna e va in perdizione, ma anche per un uomo l’uomo si salva e raggiunge la sua salvezza finale. Per un uomo viene la vita in seno all’umanità, nel cuore degli uomini, ma anche per un uomo viene la morte in seno all’umanità e nel cuore degli uomini. Chi semina la vera parola di Dio è strumento di vita per l’umanità. Chi invece semina i suoi pensieri, chi annunzia “imparaticci di usi umani”, costui altro non è che uno  strumento di morte per i suoi fratelli.</p>
<p>NON CI FU PIÙ MANNA PER GLI ISRAELITI (Gs 5,9.10-12) Il popolo del Signore entra nella Terra Promessa e la manna non cade più dal cielo. Ora i frutti della terra sono e saranno per il popolo la più grande tentazione. Poiché è la terra che li produce, il popolo è tentato a pensare che non ha più bisogno del suo Dio. A che mi serve Dio, se è la terra che dona spontaneamente i suoi raccolti? Non è il frutto della terra che dona la vita, come non era la manna che cadeva dal cielo che dava la vita. La vita era sempre nella Parola del Signore. Questa verità dovrà ricordarsi sempre il popolo di Dio se vorrà vivere. Si è compiuta la Parola della Promessa, ora deve compiersi la Parola dell’Alleanza. L’alleanza però è fatta di una duplice parola: di Dio e dell’uomo insieme. Dio si è impegnato ad essere il Dio invincibile, il Dio della vita del suo popolo, il popolo si è impegnato ad osservare tutta la Parola che il Signore ha scritto nella Legge. Ora la vita del popolo non è più solo sulla Parola di Dio, è anche sulla sua parola, sul suo sì proferito in assenso all’osservanza di tutta la Parola di Dio. Nel compimento di questo suo sì è ora la sua salvezza.</p>
<p>CI HA RICONCILIATI CON SÉ MEDIANTE CRISTO (2Cor 5,17-21) Il cristiano ha una duplice responsabilità: della sua personale salvezza e di quella di tutto il genere umano. È responsabile della sua personale salvezza, in quanto questa dipende dalla fedeltà da lui giurata, o dall’impegno solennemente preso di osservare tutta la Parola di Cristo Gesù. La salvezza è dono di Dio, ma data come ricompensa, come frutto di questa fedeltà. Rimane però l’altra responsabilità che deve essere assunta e vissuta per purissimo amore: quella di far giungere la Parola della salvezza e della riconciliazione ad ogni uomo. Solo chi vive pienamente la prima responsabilità sarà capace di realizzare la seconda. Satana da Angelo di luce non visse la sua prima responsabilità, cadde dalla fede, divenne pietra di inciampo per tutta l’umanità e così dicasi anche di Eva. Ella cadde, fece cadere anche Adamo. Gesù non cadde, ha aiutato tutta l’umanità a risollevarsi dalla sua caduta. L’errore dei nostri giorni sta proprio in questo: pensare di essere utili agli altri essendo inutili per noi stessi. È questa la contraddizione del peccato, quando esso governa e possiede un cuore.</p>
<p>COMMOSSO GLI CORSE INCONTRO (Lc 15,1-3.11-32) Per amore di ogni uomo, Dio ha donato il suo Unico Figlio. Lo ha donato perché tutti i suoi figli creati, che vivevano nell’empietà e nell’idolatria, fossero non solo perdonati, ma anche fatti suoi figli per generazione operata dallo Spirito Santo nelle acque del battesimo, divenendo partecipi della sua stessa natura. Questo unico Figlio eterno, Dio lo ha donato per noi, permettendo che fosse inchiodato sulla croce, dopo aver subito ogni altra sofferenza e umiliazione. Se partiamo da questo amore di Dio per l’uomo, comprendiamo chi è l’uomo e cosa siamo noi chiamati a fare al fine di amare l’uomo come Dio lo ama. O mettiamo l’uomo al centro della fede come Dio lo ha messo al centro del suo cuore, o il nostro rapporto con Dio sarà sempre o imperfetto, o errato, o falso, o ipocrita, se non addirittura blasfemo e carico solo di peccato, perché vissuto nell’inimicizia con l’uomo che è il solo oggetto dell’amore di Dio. Dinanzi alla religione degli scribi e dei farisei che consiste in un Dio senza l’uomo e in un uomo senza Dio, Gesù insegna al mondo intero che il Padre vive per l’uomo. L’uomo è la verità del nostro amore e della nostra fede. Chi è senza l’uomo è anche senza Dio. La sua religione è vana e il suo culto vuoto.</p>
<p>ECCO, FACCIO UNA COSA NUOVA (Is 43,16-21) La novità di Dio è inimmaginabile. Nessuna realtà del passato, o del presente contiene in sé tutta l’opera di Dio, che è sempre sorprendente, piena di stupore, meraviglia, incanto. Ai figli di Israele che si misuravano sempre con il passato per comprendere il presente, il Signore dice: “Non ricordate più le cose passate, non pensate più alle cose antiche! Ecco, faccio una cosa nuova: proprio ora germoglia, non ve ne accorgete? Aprirò anche nel deserto una strada, immetterò fiumi nella steppa”. Il messaggio è chiaro: nulla è troppo difficile, o alto, nulla impossibile per il Signore. Un tempo ha liberato i loro padri facendo del mare un deserto, ora per far ritornare i prigionieri in Sion farà tutto il contrario: il deserto lo trasformerà in una distesa di acqua in modo che i figli di Israele possano ritornare in Sion agevolmente, senza affaticarsi, né stancarsi. Le categorie del passato non servono per stabilire cosa farà oggi il Signore. Con Dio dobbiamo abituarci a pensare in grande, ma soprattutto in un modo sempre nuovo. Come il Signore realizzerà ciò che è impossibile è il suo mistero.</p>
<p>DIMENTICO DEL PASSATO (Fil 3,8-14) Ciò che il Signore ha già preparato per tutti coloro che amano e servono Cristo Gesù va ben oltre ogni nostro pensiero ed esperienza. Neanche la gioia più intensa può essere posta come paragone per giungere alla conoscenza, per sublimazione, di quanto ci sta attendendo nel Cielo. Forte di questa verità, San Paolo stima le cose di quaggiù una spazzatura. Nasce in lui un solo desiderio: “Conoscere Lui, Cristo Signore, la potenza della sua risurrezione, la partecipazione alle sue sofferenze, diventandogli conforme nella morte, con la speranza di giungere alla risurrezione dei morti”. La via giusta per operare tutto questo è correre ogni giorno per conquistare Cristo allo stesso modo che lui è stato conquistato. Cristo Gesù per conquistare Paolo si è lasciato appendere e inchiodare sulla croce. Anche Paolo se vuole conquistare Cristo, per Cristo si deve lasciare inchiodare sulla croce del compimento perfetto della missione che gli è stata affidata. Donando a Cristo Gesù, per il Vangelo, tutta la sua vita, lui di certo entrerà nella novità eterna che il Signore ha preparato per lui nel cielo.</p>
<p>VA’ E D’ORA IN POI NON PECCARE PIÙ (Gv 8,1-11) La natura umana di Gesù manifesta e rivela, svela e vive tutta la santità di Dio. Quanto avviene in essa deve avvenire in ogni altra natura umana. Un peccatore non può condannare un peccatore. Anche lui ha bisogno della misericordia di Dio e degli uomini. Se lui è spietato, Dio lo sarà con lui e anche gli uomini. Nessuno condanna la donna colta in flagrante peccato di adulterio. Gesù potrebbe, ma non lo fa. Lui del Padre è la misericordia, il perdono, la riconciliazione, la pace. Del Padre è anche la santità e la santità è assenza di peccato nel nostro cuore. Per questo, mentre manifesta alla donna la misericordia e il perdono, le indica anche l’altra verità su Dio: la sua eterna e divina santità. Anche la donna deve essere santa come Dio è santo. L’immagine di Dio nell’uomo deve essere perfetta, integra, piena. L’eresia dei nostri giorni, la più perniciosa, sottile, strisciante è proprio questa: non si dona all’uomo tutta la verità del Padre. Si predica il perdono, ma non la santità, senza la quale l’uomo mai sarà ad immagine di Dio e di Cristo Gesù. Con il perdono senza la santità l’uomo rimane sbriciolato, a brandelli, senza alcuna consistenza vera del suo essere creato ad immagine del suo Creatore.</p>
<p>IL SIGNORE MI HA APERTO L’ORECCHIO (Is 50,4-7) Il Messia di Dio è colui che deve portare sulla terra tutta la volontà del Padre, volontà piena, perfetta, integra, totale. La deve anche vivere tutta e tutta consegnare una volta per sempre. Per questo Dio dona al suo Messia una lingua da iniziati, una lingua che sa ben dire le cose di Dio, le sue verità, non impacciata, non incerta, non confusionaria tra pensiero di Dio e pensiero dell’uomo. Lo fa parlando ogni mattina al suo orecchio, aprendolo all’ascolto della sua volontà, facendogli udire il suo vero pensiero, la sua vera Parola. Dio parla al suo Messia, il Messia di Dio non oppone resistenza, non si tira indietro. Quanto ascolta lo dice e lo vive in un modo singolare, particolare: nella grande sofferenza di chi è flagellato, di colui al quale viene strappata la barba, di chi viene sputato e insultato. Nessuno può sopportare questa ingiusta sofferenza se Dio non è con Lui. Dio lo assiste e Lui sopporta ogni cosa. Così il Messia di Dio non solo insegna agli uomini tutta la volontà del Padre, attesta loro che essa si può vivere, la si deve vivere anche a costo della propria vita.</p>
<p>DIVENENDO SIMILE AGLI UOMINI (Fil 2,6-11) Gesù è l’uomo nel quale si manifesta nel modo più santo ed elevato l’immagine di Dio. Dio è carità e nell’annichilimento per la salvezza del mondo Gesù manifesta quanto è grande l’amore di Dio in favore delle sue creature. Quella di Cristo è obbedienza alla carità, alla misericordia, alla compassione, alla benevolenza. Dio gli chiede di amare gli uomini fino alla consumazione di Sé e Gesù si lascia consumare dall’amore per l’umanità intera. In questa consumazione rimane sempre nel più grande e purissimo amore, amore così alto e sublime che si trasforma in preghiera e in richiesta di perdono al Padre per i suoi carnefici, scusandoli di non sapere quello che stanno facendo. Divenendo in tutto simile agli uomini, Gesù ci mostra fino a dove può e deve giungere la forza del nostro amore verso i fratelli: fino a lasciarci uccidere da loro offrendo la nostra vita a Dio per la salvezza di quanti ci fanno del male. Chi si annienta è però Dio, è il Figlio eterno del Padre. Questa è la sua forza di amore, secondo la quale noi siamo tutti chiamati a vivere per sempre. </p>
<p>LO DITE VOI STESSI: IO LO SONO (Lc 22,14-23,56) Gesù è il testimone fedele di ciò che è Lui dall’eternità, prima del tempo, nel tempo, nella storia della salvezza. Ciò che Cristo è nella sua Persona, nella sua umanità, nella sua missione, nella sua vocazione non lo è da se stesso, lo è dal Padre fin da principio, cioè da sempre. È questa la testimonianza che oggi Lui rende dinanzi al Sinedrio: Io sono da Dio per natura divina e per vocazione, nel tempo e nell’eternità, nelle parole e nelle opere, anche in questo istante in cui sono davanti a voi. Sono qui perché lo vuole il Padre mio e Lui lo vuole perché ufficialmente, pubblicamente, dinanzi ad un tribunale, sotto giuramento vi testimoni e attesti, vi confermi e ribadisca che il mio essere e il mio operare sono dalla volontà del Padre. Io sono ciò che il Padre vuole che io sia. Io faccio ed opero ciò che il Padre mi dice di fare e di operare. Il Padre mi ha costituito Figlio dell’uomo, cioè suo Messia e io ve lo attesto, ve lo testimonio in modo pubblico, senza alcun equivoco, o fraintendimento. Solo testimoniando la nostra verità si può testimoniare la verità di Dio. Gesù attestando la sua verità attesta ciò che è Dio nella sua più pura essenza. Il Dio che Lui mostra è il Dio dinanzi al quale il pensiero umano si ferma per tutta l’estensione della storia.</p>
<p>LA REMISSIONE DEI PECCATI PER MEZZO DEL SUO NOME (At 10,34.37-43) Pieno di Spirito Santo e di potenza Gesù è passato in mezzo agli uomini compiendo solo il bene. Il primo bene è la liberazione dell’uomo dal potere del diavolo, l’unico nostro vero nemico. Il maligno solo Cristo lo può scacciare dal cuore. Nessun altro ha questo potere. Senza Cristo, tutti gli uomini, o in toto o in parte siamo suoi schiavi. Gesù che visse solo per fare il bene, dagli uomini è stato appeso alla croce. Ma Lui non è rimasto nel seno della morte o nel buio di un sepolcro. È risuscitato il terzo giorno ed è apparso a testimoni prescelti da Dio. Costituito Giudice dei vivi e dei morti, tutti devono essere sottoposti al suo giudizio eterno ed anche nella storia. La sua Parola è la sola verità per ogni uomo e fuori di essa non c’è verità piena, perfetta. Con Gesù ogni uomo deve avere una relazione di salvezza e questa inizia con la remissione dei peccati che si ottiene per mezzo dell’invocazione del suo nome, con la fede in Lui. Se Cristo non è annunziato in pienezza di verità, il suo mistero rimane nascosto e l’uomo vive schiavo del diavolo e dei suoi peccati.</p>
<p>CRISTO ASSISO ALLA DESTRA DI DIO (Col 3,1-4) L’evento della Pasqua ha stravolto l’universo intero. In Cristo, nel suo corpo, la materia è stata trasformata in spirito, in luce; il tempo in eternità; il visibile in invisibile; lo stesso peccato è stato annientato assieme alla morte; il cuore di pietra dell’uomo è divenuto cuore di carne capace di amare in pienezza di verità Dio e i fratelli. Ogni cosa in Cristo, nel suo mistero di incarnazione, passione, morte, risurrezione, gloriosa ascensione al Cielo, è chiamata ad entrare nella pienezza e completezza della sua verità. Con il battesimo il cristiano è stato totalmente avvolto dal mistero di Gesù. La luce, la gloria, la risurrezione di Cristo lo ha totalmente trasformato e modificato. Questo cambiamento deve ora egli manifestare nella sua vita, in ogni istante della sua esistenza. Il cristiano è chiamato a vivere secondo la sua nuova natura di risorto. In Cristo anche lui è asceso al cielo. Se è nel cielo, deve cercare le cose di lassù. Nel cielo regnano solo carità e comunione. Lassù la carità si fa comunione e la comunione è sempre il frutto della carità, che è dono totale di sé.</p>
<p>HANNO PORTATO VIA IL SIGNORE DAL SEPOLCRO (Gv 20,1-9) Il discepolo che Gesù amava dice di sé, mentre contempla il sepolcro vuoto: “Vide e credette”. La sua professione di fede è fatta sul fondamento della Scrittura che annunziava la risurrezione gloriosa del Messia. Gesù risorge perché Lui è il Messia di Dio. Questa verità annunziano i testi delle antiche profezie. Non è sulla Parola di Gesù e sulla sua profezia che Giovanni professa la risurrezione, bensì sul fondamento di tutta l’Antica Scrittura. Questo procedimento è assai importante per noi tutti e per il mondo intero. La risurrezione non è un fatto cristiano, cioè una relazione dei discepoli con la Parola di Cristo Gesù. Essa è un fatto puramente teologico: è la giusta relazione di ogni uomo con la Parola dell’unico Dio, Signore, Creatore dell’uomo e dell’universo. L’unico Dio e Signore ha promesso la salvezza dell’intera umanità attraverso il suo Messia che egli avrebbe risuscitato dai morti il terzo giorno. Essendo un fatto universale e non “cristiano”, è il fatto dell’umanità. Cristo non è il Messia dei cristiani. Egli è il Messia di Dio. Il Messia di Dio è il Salvatore dell’umanità intera. La risurrezione di Gesù è un evento teologico prima che cristologico ed è veramente cristologico perché puramente teologico.</p>
<p>TUTTI VENIVANO GUARITI (At 5,12-6) Con la Pentecoste lo Spirito di Gesù si è posato sugli Apostoli. Questi manifestano al mondo intero la stessa carità, misericordia, compassione, benevolenza, verità, libertà che Gesù Signore aveva rivelato attraverso la sua vera umanità. La straordinaria potenza  della carità e della verità di Cristo Gesù, frutto in Lui dello Spirito Santo, ora vive tutta nei discepoli. I discepoli sono la vita di Gesù, la continuazione del suo mistero di amore e di verità. La potenza dei discepoli del Signore non è una potenza fatta di materia, perché la potenza di Cristo Gesù non era fatta di materia. Quella di Gesù è stata potenza di amore, verità, preghiera, presenza nella sua vita del Padre e dello Spirito Santo. Anche quella del discepolo di Gesù dovrà essere potenza di una triplice presenza nella sua vita: di Cristo, del Padre e dello Spirito Santo. Questo può avvenire in un solo modo: divenendo il discepolo una sola verità, una sola carità, una sola santità con Cristo Gesù, una sola obbedienza e una sola comunione con la volontà del Padre manifestata a Lui dallo Spirito Santo.</p>
<p>C’ERA UNO SIMILE A FIGLIO DI UOMO (Ap 1,9-11.12-13.17-19) La Chiesa vive dalla contemplazione del mistero di Cristo Gesù. Più è vera e perfetta, completa ed esaustiva la visione che essa ha di Cristo Signore e più perfetta e piena sarà la sua stessa verità. Sulla Chiesa vigila sempre il Signore, il quale interviene nella sua storia e si manifesta in tutto lo splendore della sua verità. Cristo Gesù è Dio, Re, Eterno, Sacerdote, Onnisciente, Agnello immolato, Risorto, Principe dei re della terra, Signore dei signori, Giudice di ogni azione degli uomini. Ha in mano la sua Chiesa.  La sua Parola è una spada a doppio taglio. Egli è il Signore della sua Chiesa e nella sua Chiesa, della quale è anche il Giudice di ogni azione di ogni suo discepolo. Egli è anche il Signore di ogni altro uomo. Tutti saranno oggi e nell’ultimo giorno giudicati da Lui. Il cuore credente si apre al mistero. Rimane nella fedeltà al suo Signore confessando con fede viva che Cristo Gesù è l’unico e solo Giudice di ogni azione degli uomini. Con questa fede il discepolo del Signore si prepara al martirio. Anche il martirio è il giudizio dell’Agnello immolato sulla nostra vita.</p>
<p>COME IL PADRE HA MANDATO ME (Gv 20,19-31) Cristo è dal Padre, gli apostoli e la Chiesa sono da Cristo. Cristo Gesù è il testimone fedele del Padre, gli apostoli sono chiamati ad essere i testimoni fedeli di Cristo. Gli apostoli non sono i testimoni di Dio, sono i testimoni di Cristo che è l’Unigenito Figlio di Dio, il Verbo che si fece carne e venne ad abitare in mezzo a noi, Gesù di Nazaret, il Crocifisso e il Risorto che ci fa dono della grazia e della verità. L’unico vero Dio, l’unico vero Creatore dell’uomo è il Padre del nostro Signore Gesù Cristo, Padre per generazione eterna, per dono di figliolanza divina, prima della creazione del mondo. Noi siamo da Cristo, da Lui siamo stati inviati a formare il suo corpo, la sua Chiesa. Tutto nella nostra santa fede ha inizio in Cristo Gesù e si compie in Lui: la Parola, la grazia, i sacramenti e in modo del tutto speciale e singolare l’Eucaristia. La Chiesa può parlare di Dio solo parlando di Cristo e nella verità di Cristo è la verità di Dio, la cui prima verità è la generazione eterna del suo Figlio Unigenito. Dio è Padre non per creazione, ma per generazione e il Generato da Lui è uno solo: Gesù Cristo nostro Signore. Senza questa verità l’unico Dio non è il vero Dio, perché il vero Dio è Padre, dal quale è nato nell’eternità il suo Figlio Unigenito, il Risorto.</p>
<p>SIAMO TESTIMONI NOI E LO SPIRITO SANTO (At 5,27-32.40-41) Gli apostoli possono rendere testimonianza non solo in ragione della storia che essi hanno vissuto con Cristo Gesù, ma molto di più a causa dello Spirito Santo che essi hanno ricevuto. È lo Spirito del Signore che rende loro testimonianza autentica sulla verità di Cristo Gesù. È Lui che giorno per giorno li introduce nella comprensione della sua storia e del suo mistero. Ma è anche Lui che li spinge a gridare ad ogni uomo la verità di Cristo nella quale solamente è la verità di ogni uomo. È Lui la verità e la forza dell’apostolo del Signore. Ma Lui è nel discepolo ed anche fuori. Egli è sempre di Cristo e Cristo Gesù lo dona a chi vuole e quando vuole perché Gli renda testimonianza. Chi è senza di Lui mai potrà rendere testimonianza a Cristo Gesù, ma anche mai potrà ricevere la testimonianza che lo Spirito Paraclito rende a Gesù per mezzo di altre persone. È questo il mistero della libertà dello Spirito ed è questa la sua perenne azione nel mondo. Sono però sempre gli apostoli i garanti della verità di ogni sua azione nella storia degli uomini.</p>
<p>A COLUI CHE SIEDE SUL TRONO E ALL’AGNELLO (Ap 5,11-14) La verità del cielo deve essere verità della terra ed essa è una sola: Dio e Cristo sono una sola adorazione, un solo culto, una sola confessione di fede. Se tutto il cielo confessa la perfetta uguaglianza nell’adorazione tra Cristo e Dio – e questo perché la divinità di Dio è in tutto uguale alla divinità di Cristo Gesù, l’Agnello che è stato immolato – nessuno sulla terra può avere una confessione diversa, nel senso che proclami l’adorazione di Dio e l’esclusione di Cristo Gesù dall’adorazione come vero Dio e Signore. Se Cristo Gesù, l’Agnello Immolato, è di natura divina, ne consegue che tutto ciò che ha fatto sulla terra lo ha fatto anche come Dio e non solamente come uomo. Lo ha fatto da vero Dio e da vero uomo: da Dio incarnato. Cristo è il Figlio Unigenito del Padre che è venuto nella carne per la salvezza e la redenzione dell’intera umanità. Ma se Cristo è il Verbo di Dio che si immola per l’uomo, ogni suo fedele, ogni suo seguace è chiamato ad immolarsi come Lui si è immolato, per la salvezza dei suoi fratelli. Una sola confessione, una sola sequela, un solo martirio, una sola verità.</p>
<p>PASCI LE MIE PECORELLE (Gv 21,1-19) La Chiesa di Cristo è strutturata visibilmente ed è attraverso la struttura visibile che è possibile vivere la sua struttura invisibile. Dove la struttura visibile è assente, assente è anche la sua struttura invisibile. Più grande è l’appartenenza alla struttura visibile, più intensa e più santa è l’appartenenza alla struttura invisibile. Fondamento di tutta la struttura visibile è Pietro, costituito da Cristo Gesù principio e fondamento visibili dell’unità di tutta la Chiesa. Senza la comunione gerarchica con Pietro e i suoi successori, l’appartenenza alla Chiesa o è incompleta, o è deficitaria, o erronea, se non addirittura falsa e del tutto menzognera. La comunione gerarchica con Pietro e i suoi successori è proprio questa: obbedienza alla loro fede, alla loro verità, alla confessione attuale che essi danno all’intera Chiesa del mistero di Cristo Gesù e, nel mistero di Cristo, di ogni uomo. Il primato di Pietro e dei suoi successori è essenza della stessa Chiesa. Il vero Cristo è quello della fede di Pietro. Ogni altro “Cristo”, non è quello vero, perché Cristo e Pietro sono una sola Chiesa, un solo fondamento, una sola e insostituibile costruzione. Chiesa visibile e invisibile sono una sola inseparabile Chiesa e la Chiesa invisibile è costruita su Pietro visibile.</p>
<p>PERSEVERARE NELLA GRAZIA DI DIO (At 13,14.43-52) Il cristiano deve vivere ogni giorno da salvato, dimorando nella Parola di Gesù, lontano dall’idolatria, dai vizi, dalla trasgressione dei comandamenti, da tutto quel mondo, al quale con la conversione e la fede al Vangelo ha rinunziato una volta per sempre. Il cammino cristiano è purissima volontà di seguire Cristo Gesù secondo il suo Vangelo. Questa è la sua scelta ed il suo impegno. È giusto allora che i cristiani si esortino vicendevolmente a perseverare nella grazia della salvezza che il Signore ha dato loro. L’esortazione è vero amore, squisita carità, divina pietà verso i fratelli. Incoraggiarsi, spronarsi, aiutarsi, sollecitarsi a vicenda è vero stile di autentica comunione. La perseveranza avviene nella grazia, ma anche per grazia. Ognuno di noi può essere, deve essere per i fratelli una vera grazia di Dio. Se non è grazia di Dio per la conversione, diviene scandalo e pietra di inciampo nella non perseveranza. Per noi l’altro si salva, ma anche si danna, raggiunge il Cielo e può precipitare nell’inferno. Anche questa è gravissima responsabilità del cristiano.</p>
<p>LI GUIDERÀ ALLE FONTI DELLE ACQUE DELLA VITA (Ap 7,9.14-17) L’Apostolo Giovanni, in visione, contempla la schiera dei martiri, di coloro cioè che hanno perseverato nell’amore di Cristo Gesù fino all’effusione del sangue. All’istante dell’oggi nel quale si è tormentati da serpenti velenosi che consumano, uccidono, straziano la nostra vita; all’ora attuale nella quale il discepolo di Gesù è considerato un essere pericoloso, dannoso, da perseguitare con ogni patimento, o da eliminare anche con la morte fisica, inferta con violenza ed atrocità, con crudeltà ed assenza di ogni pietà, segue l’eternità della gloria, della vita, del bene, della gioia. In paradiso si sta bene e non per un giorno, o per un attimo. Si sta bene per sempre. L’anima è nella pienezza della vita e della gioia, della pace e della compiutezza e completezza di sé. Nel Cielo l’anima non ha bisogno di niente perché ha Cristo tutto per se stessa. Il bene eterno lassù è molto più che un attimo di sofferenza e di martirio su questa terra, un attimo di privazione dell’intera vita. Questa fede era ed è la forza dei martiri, dei veri seguaci di Gesù Signore.</p>
<p>IO LE CONOSCO ED ESSE MI SEGUONO  (Gv 10,27-30). Tra le sue pecore e Gesù c’è un legame di vera sequela, che ha il suo giusto e vero fondamento nell’amore. Gesù ama le pecore. Le pecore si lasciano amare da Gesù. In questo amare e lasciarsi amare è la verità della sequela. Gesù Signore conduce le pecore perché le ama. Per loro dona la sua vita. La vita eterna che Lui dona è la sua stessa vita. Per loro si lascia consumare dalla sofferenza sull’albero della croce. Ma anche le pecore devono rispondere a Cristo Gesù con la stessa intensità di amore, anche loro devono amarlo fino al dono della loro intera vita. Immagine di vera sequela è la Vergine Maria che segue Cristo fin sotto la croce, divenendo martire nell’anima, trafitta dalla spada del dolore e della sofferenza spirituale. Immagine è anche Giovanni e le altre due donne che stanno con Cristo al Calvario. Questa sequela si può realizzare per un solo motivo: perché si ama Cristo più della nostra stessa vita, allo stesso modo che Cristo Gesù ha amato il Padre suo più della sua stessa vita. Gesù vuole che ogni suo discepolo diventi imitatore di Lui nella sequela del Padre fino al dono supremo della sua vita. È il martirio il coronamento della sequela e il martirio può essere cruento e incruento, sulla croce o ai piedi di essa.</p>
<p>QUELLO CHE DIO AVEVA COMPIUTO PER MEZZO LORO (At 14,21-27) La Chiesa di Cristo Gesù vive di comunione quando ognuno mette a servizio degli altri il suo peso specifico di grazia e verità, il proprio carisma e dono nello Spirito Santo, le proprie attitudini di sapienza, scienza, intelligenza, studio e dottrina. La comunione è nel rispetto della verità del carisma e del ministero di ognuno ed è frutto della vera fede in Cristo Gesù e nella sua volontà manifestata attraverso la ricchezza spirituale di carisma o di ministero che ogni persona vive nella sua Chiesa. Anche comunicare, raccontare, riferire ai fratelli tutte le opere che Dio compie attraverso ogni membro della Chiesa è comunione, perché rassicura e rafforza la fede di tutti i figli dell’unica Chiesa. Il racconto dona forza alla fede degli altri, li incoraggia affinché anche loro lavorino con più zelo e impegno. Dio è con la sua Chiesa e quanto avviene nei suoi figli, avviene per opera sua.  Il cuore di tutti si rinfranca e si riprende con più lena il lavoro. Tutto nella Chiesa è comunione. Dalla comunione essa riceve la sua linfa vitale nella missione e nella sua crescita interiore.</p>
<p>ECCO, IO FACCIO NUOVE TUTTE LE COSE (Ap 21,1-5) Ogni giorno il Signore viene per fare nuove tutte le cose, anche se il loro compimento assoluto e perfetto sarà solo il giorno della risurrezione gloriosa, quando avverranno i cieli nuovi e la terra nuova. Oggi l’uomo cammina quotidianamente verso la novità che Dio vuole creare in lui e attraverso lui nel mondo intero. La perfezione assoluta, eterna di questa verità sarà nell’ultimo giorno quando anche la materia e lo stesso uomo saranno interamente trasformati e tutto sarà avvolto nella dimensione dello spirito e della luce. Allora lamenti, fame, sete, affanni, lacrime, dolori, tristezze e la stessa morte scompariranno per sempre nel Cielo e l’uomo che si è lasciato redimere e santificare da Cristo Gesù raggiungerà la sua pace eterna. La novità del Paradiso è perfezione della novità nel tempo e solo chi si è lasciato fare oggi nuovo da Cristo raggiungerà la perfezione assoluta ed eterna. Per quanti invece hanno voluto e scelto di rimanere nel vecchiume del peccato e del vizio, per costoro non ci sarà novità. Ci sarà la morte eterna nella perdizione dell’inferno.</p>
<p>VI DO UN COMANDAMENTO NUOVO (Gv 13,31-33-35) Gesù ci ha amato mostrando concretamente ad ogni uomo la misericordia, la carità, la pietà, la compassione del Padre; prendendo sopra di Sé le colpe di tutto il genere umano, espiandole e lavandole con il proprio sangue; facendosi Eucaristia per noi, cioè nostro cibo di vita eterna e questo fino alla consumazione dei secoli. Se il cristiano vuole amare sull’esempio di Cristo Gesù, anche lui è chiamato a farsi strumento di redenzione per il mondo intero, a dare la sua vita per la salvezza dell’umanità, a versare il sangue perché siano lavati i peccati della moltitudine, in tutto come ha fatto il suo Maestro e Signore. È grande il comandamento che Cristo Gesù ci ha lasciato. Lui ci chiede di farci eucaristia, sacrificio, espiazione, martirio per i nostri fratelli; di essere dono totale di amore e di carità per gli altri; di consegnare la nostra vita all’amore. In fondo ci chiede una cosa sola: mostrare con la nostra vita l’intensità del suo amore per tutto il genere umano. Il discepolo di Gesù deve essere una proposizione vivente, per tutto l’arco del tempo e della storia, dell’amore con il quale il Padre per mezzo di Gesù ha amato il mondo e lo ama tuttora, lo ama per mezzo del cristiano che ama alla maniera di Cristo Signore.</p>
<p>ABBIAMO DECISO, LO SPIRITO SANTO E NOI (At 15,1-2.22-29) La comunione di quanti sono investiti di autorità nella Chiesa è stile ed essenza della vita della comunità. Nessun uomo carico di responsabilità porta da solo il peso della decisione. Nessuno da solo nella Chiesa è pieno di tutta la potenza della grazia dello Spirito Santo in ordine alla vita dell’intera Chiesa. La comunione tra gli uomini da sola però non è sufficiente. Occorre che vi sia l’altra: quella con lo Spirito Santo. Questa è grande capacità di ascoltare la storia che Lui scrive per noi; è sapere leggere i suoi segni, quei segni dei tempi attraverso i quali Egli parla alla sua Chiesa e ai responsabili della verità in essa. Chi è chiuso al mondo, nel quale parla lo Spirito fuori della Chiesa e fuori degli uomini responsabili nella Chiesa, attesta che lui è prima di tutto chiuso allo Spirito Santo. L’assenza dello Spirito di Dio in lui non gli permette di vederlo quando agisce fuori di lui. Come lo Spirito di verità non rinchiude la sua azione nella Chiesa, così non la rinchiude in nessun uomo della Chiesa. La comunione è la via dello Spirito Paraclito, perché lo Spirito Consolatore è la Comunione.</p>
<p>LA SUA LAMPADA È L’AGNELLO (Ap 21,10-14.22-23) Nella nuova Gerusalemme gli eletti abiteranno in Dio e nell’Agnello. Saranno Dio e l’Agnello il tempio nel quale dimoreranno i giusti, cioè tutti coloro che hanno seguito l’Agnello fino al martirio ed hanno testimoniato con il sangue la loro fedeltà a Lui. Nella città del nuovo cielo non ci sarà più la luce del sole e neanche la luce della luna. Dio e l’Agnello saranno luce e lampada eterna che illumineranno quanti hanno seguito Gesù fino al martirio. In questa città del Cielo l’uomo sarà tutto immerso nel suo Dio e nell’Agnello. La partecipazione alla divina natura sarà perfetta. L’uomo sarà trasformato anche lui in luce eterna come Dio è luce eterna. Diverrà vita come Dio è vita. Una stessa vita regnerà nel cielo: quella di Dio e dell’Agnello e sarà per tutti i beati del Paradiso. Senza questa speranza di vita e di luce eterna la fede viene meno e anche la carità diminuisce e l’uomo ritorna nel suo antico peccato e nella sua vecchia vita. La vera speranza è il vero nutrimento della fede e della carità. Costruirla nei cuori è obbligo di ogni discepolo di Gesù Signore.</p>
<p>PRENDEREMO DIMORA PRESSO DI LUI (Gv 14,23-29) Gesù vuole che ogni suo discepolo viva con Lui una vera relazione di amore. Chiede che questa relazione sia trasformata in obbedienza e in ascolto. Il vero discepolo di Gesù ama il suo Maestro e Signore e poiché lo ama, lo ascolta, obbedisce ad ogni sua parola, compie ogni suo desiderio. Questa verità capovolge tutta la concezione morale dell’uomo vissuta come un complesso di norme da osservare. La nostra morale non è relazione con una norma, è invece comunione con una persona e questa persona è amata con il dono di tutta la nostra vita. Poiché a Gesù si è data l’intera vita, questa non è più nostra, ma sua. Essendo sua, Egli può disporre come vuole, secondo la sua volontà. Gesù manifesta la sua volontà e noi la compiamo, ci dice cosa è a lui gradito e noi lo facciamo, ci chiede di morire per la salvezza dei nostri fratelli e noi moriamo per Lui, in Lui, con Lui. Si ama Cristo e si vuole essere a Lui graditi sempre. Gradita a Cristo è una cosa sola: il compimento della sua volontà manifestata tutta nella sua Parola. Tutto è dall’amore per Cristo Gesù e senza l’amore per Cristo tutto perde di senso e di significato. Tutto svanisce, perché svanito è il cuore quando non è orientato all’amore vero, puro e santo per il Signore Gesù.</p>
<p>FU ELEVATO IN ALTO SOTTO I LORO OCCHI (At 1,1-11) L’Ascensione di Gesù al cielo è ricca di mistero. Essa è prima di tutto un evento cristologico: oggi Gesù dona compimento perfetto alla sua umanità. Assunta purissima nel seno della Vergine Maria, conservata santissima per tutto il tempo della sua vita mortale sulla terra, anzi crescendo ogni giorno in sapienza e grazia presso Dio e gli uomini, resa perfetta sul patibolo della croce, trasformata tutta in luce e in spirito il giorno della risurrezione, oggi è portata nel cielo, dove Lui siede alla destra del Padre. Così l’Ascensione diviene evento antropologico: l’umanità è assisa alla destra del Padre. In questa umanità, in ragione del Battesimo, anche i discepoli di Gesù sono alla destra del Padre. Questa è la sublime verità che ci insegna e ci rivela il mistero celebrato in questa solennità. È anche evento ecclesiologico: termina la missione visibile di Gesù, inizia quella dei discepoli, ma con Gesù e nello Spirito Santo. In questo giorno gli Apostoli prendono coscienza che la salvezza del mondo è nella missione svolta da essi per opera dello Spirito Santo in loro.</p>
<p>SENZA ALCUNA RELAZIONE CON IL PECCATO (Eb 9,24-28; 10,19-23) La nostra fede ci insegna che Gesù ritornerà un giorno e tutti lo vedranno, il mondo intero lo vedrà, quanti sono ancora in vita e coloro che sono già morti. Tutti saremo convocati al suo cospetto per il giudizio finale. La prima volta Egli è venuto rivestito di carne mortale per operare la redenzione dell’umanità, per darci la grazia e la verità, la seconda volta apparirà nello splendore della sua gloria, sulle nubi del cielo per il giudizio. Ecco perché la lettera agli Ebrei dice: “Senza alcuna relazione con il peccato”.  Nella carne Egli è venuto per togliere il peccato del mondo attraverso il suo sacrificio cruento sulla croce. Nella gloria Egli si manifesterà per il giudizio, per separare i capri dalle pecore e per assegnare a ciascuno il futuro eterno in relazione alle sue opere. Gesù non verrà solo per i credenti in Lui, ma per ogni uomo. Ogni uomo dovrà riconoscerlo come il suo Dio e Signore, Verbo Incarnato e Agnello Immolato per la sua salvezza. Ogni uomo lo vedrà in veste di giudice. Nessun altro sarà il nostro giudice eterno, solo Lui, il Figlio dell’uomo che oggi è asceso al cielo.</p>
<p>ALZATE LE MANI, LI BENEDISSE (Lc 24,46-51) Benedicendo i suoi discepoli, Gesù li rende idonei a compiere il ministero che è stato loro affidato. La benedizione va accolta però secondo la legge che ogni benedizione comporta: essa va rinnovata ogni giorno con la preghiera. Nell’umiltà il discepolo del Signore si prostra dinanzi al suo Dio e chiede che riversi su di lui la sua grazia con ogni dono dello Spirito Santo. Ma la preghiera da sola non è sufficiente. La benedizione produce frutti se il missionario è piantato saldamente nel Vangelo, nell’osservanza di ogni Parola di Gesù. L’inviato osserva la sua Parola, vive il Vangelo, rimane nella Buona Novella e il Signore lo custodisce e lo protegge con la sua grazia nell’espletamento della sua missione. Benedizione, preghiera, osservanza della Parola, o dimora in essa, compimento della missione devono essere una cosa sola, sempre, in ogni istante della vita dei missionari del Vangelo. Costoro di una cosa si devono sempre ricordare: tutto in loro è per dono di Dio, tutto è dalla sua grazia. Questa grazia e questo dono saranno su di loro se essi quotidianamente li invocano e quotidianamente rimangono nella sua Parola. Il tutto però è finalizzato al compimento della missione che è stata loro affidata.</p>
<p>FURONO PIENI DI SPIRITO SANTO (At 2,1-11) Le lingue di fuoco che si dividono e si posano su quelli che sono nella casa ha un alto significato: nessun cristiano da solo possiede tutta la grazia, la potenza, la forza, la sapienza, ogni altro dono dello Spirito Santo. Neanche tutta la Chiesa nel suo oggi possiede tutta intera la verità dello Spirito Santo. Ogni fiammella che si poserà su ogni discepolo del Signore è necessaria oggi e sempre alle altre fiammelle perché si ricomponga l’unità della fiamma dello Spirito. Tutti coloro che sono discepoli di Gesù devono avere una sola preoccupazione: far sì che si crei tra di loro la più grande comunione, perché solo in essa le fiammelle si ricompongono e lo splendore dell’azione dello Spirito potrà produrre frutti. Senza la comunione con le altre fiammelle, la nostra forza è ben poca, quasi nulla. La comunione, che è essenza dello Spirito Santo, dovrà sempre essere essenza vitale ed operativa di tutta la Chiesa e di ogni suo figlio nel suo seno. La comunione è la vita e dove essa manca lì non c’è la vera vita, perché manca lo Spirito Santo, manca il Signore che dà la vita.</p>
<p>COSTORO SONO FIGLI DI DIO (Rm 8,8-17) Il cristiano è sotto il dominio dello Spirito, se dimora nel Vangelo, se fa della Parola di Gesù l’unica legge della sua coscienza. Il Vangelo che è la coscienza del cristiano mai potrà essere rinnegato, abbandonato, tradito, venduto, mai falsificato, trasformato, cambiato con la propria volontà, o i propri desideri, mai barattato con le infinite proposte che provengono dal peccato dell’uomo e che danno a questo baratto il nome di diritto, di libertà. Il cristiano, qualora dovesse barattare il Vangelo, baratterebbe ipso facto la sua coscienza. Operando questa falsità, egli passa dal dominio dello Spirito a quello della carne. Cosa è infatti il dominio della carne se non camminare seguendo le proprie passioni e tutte le altre tentazioni che provengono dalla sostituzione del Vangelo con i propri pensieri e la propria concupiscenza? Facendo del Vangelo la propria coscienza, il discepolo di Gesù diventa erede di Dio, coerede di Cristo. Sacrificando l’intera vita attraverso il martirio alla fedeltà al Vangelo, egli diviene partecipe delle sofferenze di Cristo ed anche della sua gloria eterna.</p>
<p>EGLI VI DARÀ UN ALTRO CONSOLATORE (Gv 14,15-16-23-26) Lo Spirito Santo è donato a chi ama Gesù ed osserva la sua Parola. Dimorando nella verità e nella grazia, Gesù ci fa dono dello Spirito Consolatore il quale opera in noi secondo una sua duplice azione: ci introduce nelle profondità del mistero di Dio e della sua volontà, perché ce la fa conoscere nella sua attualità per la nostra vita; ci dona ogni forza perché noi possiamo attuare fino al martirio quanto abbiamo conosciuto della volontà di Cristo e di Dio in ordine alla nostra vita. Se non dimoriamo nella Parola, anche se lo Spirito è stato ricevuto nel sacramento del Battesimo o della Cresima, è come se fosse estinto dentro di noi. Lo Spirito Santo è vivo nel nostro cuore se la nostra anima è viva. Se essa è morta, Lui è come se fosse spento. Non può agire operativamente quanto a santità e a grazia in noi e per mezzo nostro. Con il peccato, con i vizi lo Spirito non agisce in noi e noi siamo solo con i nostri pensieri. La nostra arroganza di peccato e presunzione di vizi cosa fa allora? Attribuisce allo Spirito Santo i propri pensieri, errori e falsità, ogni altra menzogna che noi diciamo sulla Parola di Gesù. Questo succede a tutti coloro la cui casa non è nella Parola di Gesù, la cui coscienza non è il Vangelo della salvezza.</p>
<p>DALL’ETERNITÀ SONO STATA COSTITUITA (Pro 8,22-31) La conoscenza che ogni cosa ha di sé è sì in sé, ma è in sé perché è fuori di sé, è in sé ma come dono che riceve da Dio, dal Signore che è il suo Creatore. Ogni uomo, se vuole conoscersi, lo può solo partendo dalla Sapienza eterna del Padre. Questa Sapienza eterna prima si rivela come Legge, via sulla quale l’uomo deve sempre camminare se vuole possedere la vera scienza di se stesso. Se si pone fuori di questa Legge l’uomo non si conosce, non sa chi è, perde il suo fine eterno, si smarrisce su sentieri di morte. Poi essa si rivela e si manifesta come Parola attuale di Dio che governa ogni azione degli uomini. È in questa Parola la verità di ogni uomo e questa Parola eterna è fuori di loro, non in loro. È alla luce di essa che ogni uomo dovrà sempre pensarsi, farsi, realizzarsi. Infine nel Nuovo Testamento la Sapienza Eterna si manifesta e si rivela come Verbo Eterno del Padre che si fa carne, viene ad abitare in mezzo a noi per darci la grazia e la verità. L’uomo è dalla Sapienza eterna del Padre, ma per essere se stesso deve sempre dimorare in essa e vivere per essa.</p>
<p>PER MEZZO DELLO SPIRITO SANTO CHE CI È STATO DATO (Rm 5,1-5) È Cristo Gesù l’Amore eterno con il quale il Padre ci ha amati e ci ama. Esso è stato riversato nei nostri cuori per mezzo dello Spirito Santo che ci è stato dato. Il Padre dona Cristo per la salvezza del mondo. Cristo Gesù ci dona il suo Santo Spirito, sotto il segno dell’acqua che sgorga dal suo costato aperto, squarciato dalla lancia, sulla croce. Lo Spirito Santo, mandato dal Padre, ottenuto da Gesù, riversa nei nostri cuori Gesù, che è l’Amore crocifisso del Padre. L’uomo può compiere il cammino della vita, perché Cristo, l’Amore eterno del Padre, è tutto nel suo cuore. Cristo Gesù ci dona la sua stessa forza, quella forza soprannaturale con la quale Egli ha amato il Padre suo facendosi obbediente fino alla morte di croce, la dona a ciascuno dei suoi discepoli e costoro possono portare a compimento il cammino della loro speranza. La speranza non delude, non è una parola vana, vuota, senza contenuti perché è la vita stessa di Cristo che vive dentro di noi e questa vita è dono del Padre per mezzo del suo Santo Spirito. È Cristo la speranza dell’umanità e Lui solo.</p>
<p>TUTTO QUELLO CHE IL PADRE POSSIEDE È MIO (Gv 16,12-15) Niente è del Padre che non sia di Cristo. Niente fa il Padre se non attraverso Cristo Gesù. Niente fa Cristo Gesù che non sia del Padre. Niente dice Cristo Gesù che non sia volontà del Padre. Il Padre dona tutto se stesso al Figlio, il Figlio dona tutto se stesso al Padre nella comunione dello Spirito Santo. Questa verità dell’essere del Padre nel Figlio e del Figlio nel Padre, dell’essere il Padre del Figlio e il Figlio del Padre, nell’unità dello Spirito Santo e nella sua eterna comunione di amore e di verità, fa sì che non si possa fare nessun discorso sul Padre che non sia discorso sul Figlio e nessun discorso sul Figlio che non sia anche discorso sul Padre, ma anche che non ci sia nessuna opera del Padre che non sia fatta per mezzo del Figlio nello Spirito Santo e nessuna opera del Figlio che non provenga dalla volontà del Padre nella comunione di verità e di grazia dello Spirito Santo. Il solo ed unico Dio è il Dio Trinità, il Dio non Trinità non esiste perché se esistesse, Gesù Cristo non sarebbe Dio. Se Gesù non è Dio, tutta la nostra fede è falsa. Senza la Trinità noi saremmo falsi testimoni di Cristo e anche Cristo sarebbe falso testimone del Padre perché ha proclamato di essere il Figlio di Dio e per questa attestazione è morto in croce.</p>
<p>OFFRÌ PANE E VINO (Gn 14,18-20) Melchisedek offriva al Dio Altissimo pane e vino e come suo sacerdote benedice Abramo. Nel Salmo 109 è detto che il Messia non solo sarà re, ma anche sacerdote, ma non alla maniera di Aronne, bensì alla maniera di Melchisedek. Il Messia di Dio eserciterà un altro sacerdozio, differente per modalità e sostanza da quello esercitato da Aronne e dai suoi figli. Il Messia non offrirà a Dio sangue di animali, gli offrirà il pane e il vino, come segno sacramentale dell’offerta del suo corpo e del suo sangue. È impossibile ancora pensare all’Eucaristia da queste semplici parole. Invece appare in tutta evidenza il cambiamento del culto antico: il Messia di Dio è anche sacerdote, novità assoluta in tutta la Scrittura, dal momento che il sacerdozio era riservato solo ai discendenti di Aronne. Finisce il sacerdozio per discendenza da Aronne e quello che offriva a Dio sangue di tori e di vitelli. Con il Messia di Dio entriamo nel nuovo assoluto. Quale sarà questa novità assoluta solo la si potrà conoscere nel suo compimento e il compimento è nel Cenacolo e sulla croce.</p>
<p>QUESTO È IL MIO CORPO, CHE È PER VOI (1Cor 11,23-26) Tra i Corinzi la cena del Signore è profanata, perché mangiata in netto contrasto con il suo vero significato. Essa è comunione con il corpo e il sangue di Cristo. Realmente, veramente, sostanzialmente in essa è presente Cristo Gesù. È Cristo che essi mangiano, mangiando il suo corpo e bevendo il suo sangue. Inoltre la Cena del Signore è vero sacrificio, è annunzio e memoriale della morte di Cristo Gesù. Nella Cena viene attualizzato, anche se in maniera incruenta, il sacrificio della croce. Il corpo di Cristo non è solo quello personale di Gesù Signore, è anche il suo corpo mistico, la sua Chiesa. Nel corpo di Cristo ognuno entra in comunione con gli altri, ognuno si lascia mangiare dagli altri, divenendo con gli altri un solo corpo in Cristo, la cui legge è il dono totale di sé agli altri. Se il corpo di Cristo mangiato è il segno più alto dell’unità di tutti i credenti, questa unità deve essere nella realtà, nella concretezza. Concretezza e realtà sono anche la comunione reale dei beni. Tutto ciò che è di un cristiano deve essere di ogni altro cristiano, perché tutto è del corpo ed il corpo è uno.</p>
<p>LEVATI GLI OCCHI AL CIELO (Lc 9,11-17) È questo il grande miracolo dell’Eucaristia: a Gesù viene dato un pezzo di pane e Lui lo trasforma in suo corpo; viene offerta qualche goccia di vino e Lui la cambia in suo sangue. Questo sacramento della fede nel corso della storia non lo compie Gesù, ma i Dodici e i loro collaboratori, i Presbiteri. Ai Dodici Gesù ha dato il comando: “Date loro voi stessi da mangiare”; a loro ha detto: “Fate questo in memoria di me”. Il miracolo dell’Eucaristia è ancora più grande della moltiplicazione dei pani. L’Eucaristia non è moltiplicazione. L’Eucaristia è presenza dell’unico e solo Cristo, senza alcuna divisione, in ogni ostia consacrata. Ognuno riceve il solo ed unico Cristo Gesù, lo riceve tutto intero, senza alcuna divisione o spartizione nella sua essenza e realtà. All’Eucaristia nessuno si deve assuefare, abituare. Nessuno deve riceverla con leggerezza o superficialità. Essa è il vero mistero della fede, mistero inesauribile, mai pienamente comprensibile dalla nostra mente. “Fate questo in memoria di me”, si riveste allora di un duplice significato: fate sempre l’Eucaristia, ma facendola fatevi anche voi Eucaristia. Fatela per farvi voi sacrificio di vita eterna per il mondo intero.  È questo il fine dell’Eucaristia e nessun altro.</p>
<p>TU SEI QUELL’UOMO! (2Sam 12,7-10.13) Ogni uomo ha tanta capacità e intelligenza di vedere, giudicare, sanzionare il peccato dei suoi fratelli, mentre con altrettanta facilità e disinvoltura oscura la sua coscienza dinanzi ai suoi misfatti. La via per conoscere i nostri peccati c’è: prendere la Legge del Signore ed esaminare alla sua luce i nostri atti. Per questo però occorre tanta umiltà, tanto timore del Signore, tanta volontà di essere giusti, di camminare nei Comandamenti di Dio. Se questo desiderio in noi viene meno, la durezza del cuore nasconde nel suo abisso il nostro peccato e noi viviamo di sola ipocrisia. Davide è stato abile nel nascondere il suo peccato di adulterio con una serie di omicidi in battaglia. Si è pentito solo dopo che il Signore per mezzo del profeta gli ha svelato i suoi errori. Nel pentimento ha avuto il perdono, le conseguenze del suo peccato furono però amare per tutta la sua vita. Il Signore perdona il peccato, ma non abolisce mai le conseguenze che esso genera e produce nella storia. Le conseguenze le dobbiamo espiare noi nella grande sofferenza e nel grande dolore.</p>
<p>MI HA AMATO E HA DATO SE STESSO PER ME (Gal 2,16.19-21) San Paolo ha raggiunto la perfetta conformazione a Cristo Gesù: nello spirito, nell’anima, nel corpo: “Sono stato crocifisso con Cristo e non sono più io che vivo, ma Cristo vive in me”. Lui è potuto giungere ad un così alto grado di santità a causa della sua fede: “Questa vita che io vivo nella carne io la vivo nella fede del Figlio di Dio, che mi ha amato e ha dato se stesso per me”. Lui è un innamorato del Crocifisso. Lo vede sulla croce solo per lui. Certo, è morto per il mondo intero, ma sapere che Gesù è morto per lui gli dona la forza di offrire a Lui la sua vita, gli conferisce il desiderio di lasciarsi crocifiggere per Lui come Lui si è lasciato inchiodare sul legno per Paolo. Personalizzare l’offerta della croce è personalizzare di conseguenza anche la risposta. Ad un così grande dono non si può rispondere se non con la stessa intensità e profondità del dono. Ad una crocifissione per amore si può solo rispondere con una crocifissione per amore. È questa la fede che spinge Paolo a morire per Cristo, perché solo morendo per Lui si muore anche per la salvezza del mondo intero.</p>
<p>TI SONO PERDONATI I TUOI PECCATI (Lc 7,36-8,3) Il perdono cristiano ha la sua radice più profonda nella misericordia di Dio, che diviene carità di Cristo Gesù, che si fa a sua volta compassione verso colui che il perdono chiede. È quanto dice oggi Gesù al fariseo: “Per questo ti dico: le sono perdonati i suoi molti peccati, poiché ha molto amato”. Questa donna ha amato Gesù di un amore purissimo. Ciò che ella fa è prima di tutto nel segno del pentimento e nel vero cambiamento della sua vita. Lavando i piedi a Cristo Gesù, è come se la donna lavasse la sua anima, l’asciugasse da ogni sozzura di peccato e la profumasse dell’olio pregiato della grazia e della misericordia di Dio. Gesù non vede solo il suo cuore contrito, vede anche il suo grande amore per Lui, amore ora puro e santo. Ed è questo suo amore che copre la moltitudine dei suoi peccati. Il fariseo non sa cosa è l’amore. Per questo non comprende il gesto della donna,  né il profondo e intenso significato contenuto nel suo atto. Ma ancora il fariseo non sa neanche chi è Cristo Gesù: il Santo al cui contatto anche la lebbra del peccato che lacera l’anima abbandona un cuore e tutta la persona umana comincia a respirare della sua stessa santità, misericordia, infinito amore, compassione, grande pietà.</p>
<p>IL FANCIULLO CRESCEVA E SI FORTIFICAVA NELLO SPIRITO (Natività di San Giovanni Battista – Solennità)</p>
<p>IL SIGNORE DAL SENO MATERNO MI HA CHIAMATO (Is 49,1-6) Il mistero della salvezza non è mai forza immanente all’uomo, non viene cioè né dal suo cuore, né dalla sua volontà. La trascendenza della salvezza è il suo stesso mistero ed essa trova la sua origine nella sola volontà di Dio. È Dio che dall’eternità ha scelto l’Incarnazione del suo Verbo, il suo Figlio Unigenito, come unica e sola via per la redenzione dell’umanità caduta sotto il peso del peccato e della morte. Ma è sempre e solo Dio che dall’eternità ha scelto e chiama coloro che devono essere i collaboratori del suo Figlio Unigenito o nell’annunziare Lui che deve venire, o nel donarlo già venuto. Dall’eternità Dio vede, sceglie, crea, chiama, invia, scende con la sua Parola, o con il suo Santo Spirito e queste persone, uomini e donne, sono pronte a vivere la missione loro affidata. Giovanni il Battista è una di queste persone scelte da Dio dall’eternità per essere il Precursore del Redentore, per andare innanzi a Lui e preparare i cuori ad accoglierlo come il loro unico e solo Messia, come il Salvatore promesso e atteso da tanti secoli, come il Redentore dell’umanità.</p>
<p>IO NON SONO CIÒ CHE VOI PENSIATE CHE IO SIA! (At 13,22-26) La testimonianza di Giovanni il Battista è essenziale alla verità di Cristo Gesù. Anzi la sua stessa vita pubblica inizia con il Battesimo al fiume Giordano e con la discesa dello Spirito Santo immediatamente dopo. Giovanni è testimone credibile perché vero profeta di Dio riconosciuto da tutto il popolo di Israele. La sua grandezza era così alta che molti pensavano che fosse lui stesso il Messia. Lui però così rispondeva: “Io non sono ciò che voi pensate che io sia! Ecco, viene dopo di me uno, al quale io non sono degno di sciogliere i sandali”. Lui, il grande profeta di Dio, dinanzi a Cristo Gesù non si reputa degno neppure di sciogliergli i sandali. Lui è puro uomo, anche se ripieno di Spirito Santo fin dal grembo della madre. Gesù invece non è solo purissimo e santissimo uomo, è anche verissimo Dio. Gesù è il Dio che si è fatto carne ed è venuto ad abitare in mezzo a noi. La grandezza di Giovanni è nella missione, quella di Cristo è nella Persona divina e nella missione di salvezza universale. Gesù è vero Dio, vero uomo Dio, unico e solo Salvatore del mondo.</p>
<p>CHE SARÀ MAI QUESTO BAMBINO? (Lc 1,57-66.80) Perché il chiamato da Dio svolga bene il suo altissimo ministero occorre che si prepari crescendo nell’ascolto del Signore, temprando il proprio corpo con la sobrietà, liberando il proprio spirito da ogni pensiero che non sia di Dio. Senza una sana preparazione, senza una crescita equilibrata in sapienza e in saggezza e in ogni altra virtù, sarà sempre difficile svolgere la missione che il Signore vuole affidarci e per la quale ci ha chiamati. Giovanni consacra tutto se stesso a Dio, si ritira dalla comunità degli uomini, vive in regioni deserte proprio per imparare a conoscere bene il Signore, per apprendere da Lui la verità della salvezza secondo ogni pienezza. Chi ascolta un inviato di Dio deve cogliere la differenza con tutti gli altri uomini. La differenza la fa la vita santa e non c’è santità senza sobrietà, temperanza, ogni altra virtù. Non c’è differenza senza una parola che sia sempre parola di Dio, anche nelle più piccole affermazioni. Agli uomini si può parlare solo dalla santità, dal peccato mai si potrà parlare loro. Giovanni parla dalla sua austerità e dalla sua fermezza. Lui può essere ed in verità è un vero testimone di Cristo Gesù. La sua credibilità rimane sempre intatta ed anche la Chiesa oggi celebra di lui questa sua credibilità.</p>
<p>SAI BENE COSA HO FATTO DI TE (1Re 19,16.19-21) Elia è profeta del Dio vivente. Riceve l’ordine di chiamare Eliseo perché divenga profeta dopo di lui. Si reca dall’uomo, gli getta addosso il suo mantello. È un gesto che indica vera chiamata. Lo attesta il fatto che: “Quegli lasciò i buoi e corse dietro Elia, dicendogli: andrò a baciare mio padre e mia madre, poi ti seguirò”. La risposta di Elia non è meno perfetta: “Va’ e torna, perché sai bene che cosa ho fatto di te”. La vocazione è un dono di Dio, una sua chiamata, ma essa va anche suscitata da quanti già sono al servizio del Signore. Se manca la loro opera, molti mai potranno conoscere qual è la volontà di Dio sulla loro vita, mai potranno lasciare ogni cosa e porsi sulla nuova via che il Signore ha tracciato e traccia per loro. La voce umana è necessaria. Essa è la via ordinaria per chiamare altre persone al compimento di una particolare missione di salvezza a beneficio di ogni anima. Senza la voce umana, molte vocazioni non sono conosciute e la responsabilità è di coloro che non hanno dato a Dio la loro voce per chiamare altri uomini e donne alla sequela.</p>
<p>CRISTO CI HA LIBERATI  PERCHÉ RESTASSIMO LIBERI (Gal 5,1.13-18) La libertà del cristiano è dal peccato, dalla trasgressione, dal vizio, dall’idolatria, da ogni concupiscenza e superbia. Si vive realizzando tutta intera la nostra vita nei Comandamenti e nella Parola del Vangelo. Esige che si esca in modo definitivo dall’egoismo e si cammini nella carità, nell’amore che è dono di tutta la nostra vita per il bene dei fratelli, bene materiale, ma anche spirituale. Se il cristiano ritorna nel peccato, lui non è più uomo libero, è schiavo dei suoi vizi. Lui ha smesso di essere discepolo di Gesù. Lui segue la carne con le sue passioni e i suoi desideri. La salvezza vera è nella libertà, non nella schiavitù. Chi è schiavo del peccato non è libero. È nel carcere della morte. È questa la confusione che oggi regna in molti cuori: pensare alla salvezza eterna, ignorando che la vera e piena salvezza è oggi ed è vita libera da ogni peccato, anche dalla più piccola trasgressione veniale. Finché ci sarà un solo peccato veniale nel cuore, o nei pensieri ancora non si è pienamente liberi, in qualche modo si è schiavi. La salvezza ancora non è piena e perfetta.</p>
<p>TI SEGUIRÒ DOVUNQUE TU VADA (Lc 9,51-62) La missione di Gesù si vive attuando una triplice libertà. La prima è da agi, comodità, interessi personali. Si conquista rinunciando anche ad esigenze vitali, necessarie per la stessa vita del corpo. La seconda è dalle relazioni. La missione deve avere il primo posto nella nostra vita. Ad essa bisogna sacrificare ogni altra cosa. A tutto si deve rinunziare, anche alle usanze le più sacre, quali quelle di seppellire i propri cari. Quando si è in missione una cosa deve interessare al missionario di Cristo Gesù: la salvezza delle anime. Quanto non è salvezza, appartiene agli altri, agli altri bisogna che venga lasciato. La terza libertà è dai convenevoli che regnano all’interno della stessa famiglia. Anche questi devono passare in secondo ordine. Anche a queste bisogna rinunziare se si vuole edificare il regno di Dio sulla nostra terra. Gesù non si lasciò distrarre mai, in nessuna cosa. La missione è la cosa più grande: chi sceglie di compierla, sappia che deve sempre e comunque attenersi a queste tre regole che sono state la vita stessa di Cristo Gesù. Sempre contro queste tre libertà si abbatte la tentazione e la missione sovente viene sacrificata, vanificata, non compiuta, portata avanti a singhiozzo, fatta assai male.</p>
<p>IN GERUSALEMME SARETE CONSOLATI (Is 66,10-14) Il popolo di Dio era finito in esilio non per la potenza del nemico, non per la sua supremazia nell’arte della guerra, bensì perché il Signore era in collera con esso, a causa dell’alleanza trasgredita, dei Comandamenti non osservati, del disprezzo che il popolo aveva fatto della sua alleanza. L’esilio era per il Signore la sola via giusta attraverso la quale il suo popolo sarebbe potuto entrare in un sano ravvedimento, in una fruttuosa opera di conversione, in un ritorno alla fede antica, a quella giurata ai piedi del Sinai, quando promise di osservare tutte le parole che il Signore aveva scritto sulle tavole di pietra. Ora cosa annunzia il Signore al suo popolo per mezzo del profeta? Una cosa inaudita, impensabile a quei tempi: ha deciso di essere nuovamente il Dio del suo popolo, a motivo della decisione del popolo di essere nuovamente del suo Signore. Dio aveva stabilito di ridare al popolo la sua Patria e la sua città: Gerusalemme. Il popolo sarà consolato in Gerusalemme. Vi ritornerà da ricco, nell’abbondanza, poiché il Signore ha anche deciso di far confluire lì la ricchezza dei popoli.</p>
<p>IO PORTO LE STIGMATE DI GESÙ NEL MIO CORPO (Gal 6,14-18) San Paolo è uomo forte. Ha consacrato l’intera sua vita alla missione. Per fare conoscere Gesù al mondo intero ha sofferto, lottato, è stato perseguitato, lapidato, insultato, carcerato. In tutto questo immenso lavoro per gli altri, ogni giorno lui stesso cercava la conformazione in tutto con Cristo Gesù. Quando l’ebbe raggiunta le sue parole suonano come un segno di grande pace interiore: “D’ora innanzi nessuno mi procuri fastidi: difatti io porto le stigmate di Gesù nel mio corpo”. Dinanzi all’immagine del Cristo vivente diviene inutile qualsiasi parola vana di negazione del mistero di Cristo Gesù, della distruzione della fede in Lui. È sufficiente guardare Paolo per vedere Cristo. Vedendo Cristo in Paolo tutti avrebbero dovuto calmarsi un poco, constatando la verità di Cristo, divenuta verità di Paolo. Quando il cuore è di pietra questa argomentazione non vale. La persecuzione continuerà ed anche i fastidi. Questi cesseranno solo quando la testa di Paolo sarà tagliata e la sua lingua non proclamerà più la fede in Cristo Gesù unico e solo Salvatore e Redentore di ogni uomo.</p>
<p>COME PECORE IN MEZZO A LUPI (Lc 10,1-12.17-20) Gesù oggi manda i suoi discepoli “a due a due avanti a sé in ogni città e villaggio dove stava per recarsi”. Inviandoli, dice loro una parola chiara: “Andate: ecco io vi mando come agnelli in mezzo a lupi”. Se loro vogliono sopravvivere, non essere sbranati, dovranno essere saggi, prudenti, accorti, vigilare su ogni loro passo; sempre misurare e calcolare ogni parola da essi proferita; porre ogni attenzione affinché per mezzo della loro parola e della loro saggia condotta di vita molti possano accogliere il lieto messaggio da essi annunziato. Gesù conosce il male, sa quali sono le sue arti sottili di distruzione, sa che si può servire di calunnie, maldicenze, ogni perversità, falsa testimonianza, pettegolezzi, mormorazioni, parole di terrore e di allarmismo. Gesù sa l’astuzia dei lupi, conosce le loro arti diaboliche, sa che sono abili nel trasformare la verità in falsità e la falsità in verità. I discepoli non vanno a dire falsità al mondo, loro vanno per distruggere le tenebre che lo avvolgono. Per questo le tenebre, simili a lupi famelici, si avventeranno contro di loro per distruggerli, sbranarli, divorarli. Avendoli Gesù avvisati, ora sanno che tutto è nella loro prudenza, sapienza, preghiera, luce che discende dal cielo su di loro.</p>
<p>SCRITTI IN QUESTO LIBRO DELLA LEGGE (Dt 30,10-14) La sostituzione del pensiero dell’uomo con la volontà di Dio è assai facile. Come fare per non cadere in questo tranello e insidia di satana? Bisogna sempre partire dalla Parola di Dio scritta, che è pubblica e può essere da tutti controllata, verificata, esaminata. Può essere anche interpretata, ma ogni interpretazione mai potrà rinnegare lo “spirito” contenuto in essa. Lo scritto è fuori del cuore dell’uomo, fuori della sua mente, della sua volontà. Nessuno mai può appellarsi alla propria coscienza per andare contro lo scritto. È sempre sullo scritto che la coscienza va modellata, aggiornata, verificata, formata. Se partiamo dallo scritto e chiediamo a Dio che ci dia l’intelligenza di comprenderlo bene, il Signore dal cielo ci illuminerà con la luce della sua sapienza e della sua saggezza e noi potremo sempre conoscere in pienezza di verità ciò che Lui vuole da noi. Senza lo scritto c’è una sola via che si intraprenderà sempre: il relativismo e il soggettivismo, nei quali ognuno dice ciò che vuole della volontà di Dio, ma in evidente contrasto con quanto il Signore ha rivelato. </p>
<p>PER MEZZO DI LUI SONO STATE CREATE TUTTE LE COSE (Col 1,15-20) “Cristo Gesù è l’immagine del Dio invisibile”, perché da Dio è generato prima di ogni creatura. Solo Lui è il suo Figlio Unigenito. Il Padre non ha altri figli per generazione. Tutti gli altri suoi figli sono o per creazione, o per rinascita da acqua e da Spirito Santo, ma sono sempre persone fatte da Dio per parola onnipotente, mai generate, mai dalla sua stessa natura. Cristo Gesù è anche Colui “per mezzo del quale sono state create tutte le cose”. Di tutte le realtà visibili e invisibili, non creato è solo Dio nel suo mistero di unità e di trinità. Tutto quanto esiste al di fuori di Dio è stato fatto per mezzo di Cristo Gesù. Non solo le cose sono state chiamate alla luce per mezzo di Lui, ma neanche c’è vita se non in Lui. Tutto ciò che è, sussiste solamente in Lui, mai fuori di Lui. Non solo la creazione è per mezzo di Lui, quanto e soprattutto anche la redenzione. Lui è il capo del corpo che è la Chiesa. Tutto è per mezzo di Lui, tutto sussiste e vive in Lui, tutto vive per Lui e in vista di Lui. Tutto è in Cristo, tutto è per Cristo, tutto è con Cristo. Il tutto è assoluto.</p>
<p>E CHI È IL MIO PROSSIMO? (Lc 10,25-37) La parabola del "Buon Samaritano” è di una novità inaudita. In essa l’uomo che è nel bisogno è dichiarato prossimo del sacerdote, del levita, del Samaritano. Se l’uomo che è nel bisogno è prossimo di tutte e tre le categorie di persone, significa che tutto quello che loro sono chiamati a fare passa in secondo ordine. Prima viene il prossimo da aiutare e poi il culto da offrire al Signore, il servizio del tempio, ogni altra motivazione di ordine politico e sociale. Il culto di Dio è il culto dell’uomo e il servizio di Dio diviene servizio dell’uomo. Il Buon Samaritano è Cristo Gesù e con Lui Dio si pone a totale servizio dell’uomo fino alla morte e alla morte di croce. Il servizio a Dio con Cristo Gesù è uno solo: salvare l’uomo, redimere l’umanità, elevarla, liberarla, rigenerarla, renderla partecipe della divina natura, tutto questo però attraverso il versamento del proprio sangue, per mezzo del dono di tutto se stesso e chi si offre nella carne mortale è Dio, il Figlio Unigenito del Padre. Niente di ciò che è di Dio e dell’uomo, dalla santità più elevata verso Dio al peccato più basso verso l’uomo può divenire motivo, pretesto, causa per non piegarsi sull’uomo e prestargli l’aiuto per la sua salvezza. È questa la suprema libertà dell’amore.</p>
<p>TORNERÒ DA TE FRA UN ANNO A QUESTA DATA (Gn 18,1-10) Oggi Abramo accoglie Dio sotto la sua tenda. Dio accoglie Abramo nella sua grande misericordia. Abramo si dona da fare per servire bene il Signore, il Signore anche Lui è venuto per fare del bene ad Abramo. Abramo dona al Signore del cibo. Il Signore dona ad Abramo un figlio: “Tornerò da te fra un anno a questa data e allora Sara, tua moglie, avrà un figlio”. Queste parole possono essere compiute solo da Dio, poiché noi sappiamo che Sara era sterile ed Abramo ormai assai avanzato negli anni. Dio è capace di attuare ogni sua promessa. Nessuna condizione umana potrà mai opporsi alla sua parola. La salvezza non si compie per un puro processo della natura umana; avviene per purissima grazia dell’Onnipotente Signore. Che sia solo grazia di Dio lo attesta il fatto che la natura umana è nell’assoluta incapacità  di fare qualcosa. Solo Dio può rendere fecondo un grembo sterile e per di più assai avanzato negli anni. Tutto nella salvezza è per dono del Signore, che precede ogni opera umana, anche se poi il dono di Dio suppone e richiede ogni opera umana.</p>
<p>A FAVORE DEL SUO CORPO CHE È LA CHIESA (Col 1,24-28) Il corpo di Cristo dal quale scaturisce la salvezza è la Chiesa, della quale ogni battezzato è membro. Con la sofferenza, il dolore, le umiliazioni, il martirio, il discepolo rende conforme a Cristo quella parte che nel corpo è la sua vita. Il Corpo di Cristo infatti, anche se è nella gloria del Cielo, è prima di tutto il corpo crocifisso, appeso al legno della croce. Una sola legge deve regnare nel corpo della Chiesa: quella che regnò nel corpo di Cristo che è nato dalla Vergine Maria: la santità che è piena obbedienza a Dio, la sofferenza fino al martirio che dona al nostro corpo la perfezione e compie quella parte di sofferenza che ancora manca al corpo di Cristo e per questo ancora lo rende non perfetto, carente di qualche cosa. Quando questa conformazione di sofferenza è completa, allora anche il corpo di Cristo entra nella sua perfezione e la salvezza sgorga da esso come le acque da un grandissimo fiume. È questo il sacrificio personale che il Padre ci chiede perché il corpo di Cristo possa continuare oggi ad essere lo strumento della sua salvezza e redenzione.</p>
<p>UNA SOLA È LA COSA DI CUI C’È BISOGNO (Lc 10,38-42) Marta accoglie Gesù nella sua casa, ma si lascia prendere dalla smania di fare cose grandi per Lui e non trova pace. Vedendo Maria seduta ai piedi dell’Ospite divino tutta intenta ad ascoltare, chiede a Gesù che ordini a sua sorella di andare ad aiutarla. Gesù non si lascia governare nella verità da nessuno: “Marta, Marta, tu ti preoccupi e ti agiti per molte cose, ma una sola è la cosa di cui c’è bisogno: Maria si è scelta la parte migliore, che non le sarà mai tolta”. Agitarsi in un fare frenetico per piacere al Signore non serve. Molti uomini di Chiesa consumano la loro esistenza nel fare opere anche faraoniche pensando di piacere al Signore. Si agitano, ma di certo per piacere a loro stessi, non al Signore. Invece tutto è più facile se ci mettiamo ai piedi di Gesù e chiediamo a Lui ciò che vuole che noi gli facciamo. Cosa Lui ci chiede lo possiamo fare in un istante e così abbiamo il tempo di stare con Lui, metterci in sintonia con il suo cuore, scoprire i segreti del suo amore e poi andare nel mondo, nella nostra casa e attuare ogni cosa. Marta qualsiasi cosa faccia, non farà mai ciò che vuole Gesù. Maria in un attimo è capace di fare tutto ciò che Gesù le chiede. Questo è il miracolo della conoscenza che nasce dall’ascolto di Gesù.</p>
<p>TUTTO IL MALE DI CUI È GIUNTO IL GRIDO FINO A ME (Gn 18,20-21.23-32) Il peccato dell’uomo grida senza sosta e smette di alzare la sua voce verso il cielo solo quando il Signore discende, viene a vedere, opera la sua giustizia che è sempre governata dalla sua infinita ed eterna misericordia. Il grido del male che giunge fino al trono di Dio è il segno che la creazione mai si saprà sottomettere al peccato dell’uomo. Infatti non è l’uomo che grida, è il suo peccato, la sua ingiustizia, la sua frode, i suoi inganni. L’uomo mai potrà pensare che forza, sopruso, concupiscenza, arroganza siano le sole leggi del governo del mondo. Ogni peccato che l’uomo fa è un grido che si innalza a Dio contro di lui. Il peccato di Sodoma grida. Il Signore scende per vedere. Decide di distruggere la città peccatrice. Abramo intercede affinché il giusto non sia ucciso assieme all’empio. Sodoma è distrutta, ma il giusto Lot e la sua famiglia sono posti in salvo. Grida il peccato vendetta. Ma grida anche il giusto e chiede pietà. Il Signore ascolta la voce del giusto e concede il perdono in vista del pentimento, della conversione, del ritorno nella verità e nella santità.</p>
<p>ANNULLANDO IL DOCUMENTO SCRITTO DEL NOSTRO DEBITO (Col 2,12-14) L’amore di Dio per gli uomini è rivelato tutto in Cristo Gesù. Chi non conosce Cristo Signore mai potrà conoscere la larghezza, la lunghezza, la profondità, l’altezza dell’amore di Dio per gli uomini. Inoltre l’amore di Dio per noi non è solamente per mezzo di Cristo Gesù, è anche in Lui e con Lui. Noi eravamo morti per le nostre colpe e per l’incirconcisione del nostro cuore. Dio ci ha perdonato i peccati perché Cristo Gesù ha affisso sulla croce il documento del nostro debito, le cui condizioni erano sfavorevoli. Questo è stato il grande amore di Gesù per noi. Non solo il Padre ci ha amati donandoci il Figlio Suo, anche il Figlio ci ha amati con lo stesso intensissimo amore del Padre. Ci ha amati a tal punto da prendere il nostro posto e salire in vece nostra sulla croce. Egli ha espiato e pagato per noi. Per noi è stato crocifisso. Risuscitando, ci ha fatto dono anche della sua gloriosa risurrezione. Dopo che Lui ha fatto questo, chiunque voglia amare, altro non può fare che prendere il posto dell’altro ed espiare, pagando per lui tutto il debito.  È questa la perfezione del vero amore.</p>
<p>CHIEDETE E VI SARÀ DATO (Lc11,1-13) Dobbiamo chiedere al Signore lo Spirito Santo, perché Egli è Spirito di verità, comunione, santità, unità, gioia, pace, unione. Egli è Colui che ricrea in noi la nostra verità nei confronti di Dio e degli uomini, nel tempo e nell’eternità. Ridonandoci al Padre celeste, ridona noi a noi stessi,  ai fratelli, all’intero creato, in una mirabile comunione di amore e di santità, di giustizia e di verità.  Con Lui operante dentro di noi, noi siamo noi stessi, sempre. Senza di Lui noi non siamo, mai potremo realizzare ciò che siamo chiamati a vivere per creazione, per redenzione, per giustificazione, per santificazione. Quando noi siamo nella nostra verità, non manchiamo più di niente. Ogni cosa che l’uomo desidera è, in fondo. una ricerca di verità di se stesso. Non sono però le cose che ci fanno veri. Chi può farci veri è solo lo Spirito del Signore. Se noi chiediamo lo Spirito Santo, il Padre celeste ce lo dona. Donandocelo, noi entriamo nella nostra verità e dalla verità diveniamo anche noi carità, amore, pace, unione, santità. Entriamo nella perfetta libertà del nostro essere. Diveniamo uomini in possesso della pienezza della verità e della carità. Abbiamo tutto perché abbiamo noi stessi. Avendo noi stessi non abbiamo più bisogno di altro.</p>
<p>ANCHE QUESTO È VANITÀ (Qo 1,2; 2,21-23) Azioni, occupazioni, opere, pensieri, idee, progetti, desideri, tutto di noi è vero, se è buono; è buono se è posto nella verità di Dio, nell’osservanza cioè dei Comandamenti. Nulla perde di valore se tutto si opera all’interno e nel quadro della Legge. Tutto invece svanisce, perde di senso e di significato se viene fatto al di fuori e contro i Comandamenti. Il Qoelet constata che quasi tutte le opere, i pensieri, i desideri dell’uomo sono posti fuori dei Comandamenti, contro la legge della verità e dell’amore, senza la santità che ogni cosa deve avere. La vanità è cosa senza frutto, senza futuro, senza presente, che muore nel momento in cui nasce. È l’inconsistenza, il vuoto, la nullità. Come inseguire il vento è opera persa, così è di ogni cosa che l’uomo fa fuori dei Comandamenti. È un’opera morta, lavoro inutile. Il Qoelet non è un pessimista, un disfattista, un disilluso e disincantato dalla realtà quotidiana. È invece un realista. Egli vede la purissima realtà delle cose e la dice, perché nessuno si illuda di edificare sul solido, mentre in realtà sta costruendo sul vuoto.</p>
<p>CRISTO È TUTTO IN TUTTI (Col 3,1-5.9-11) Tutti possono parlare di unità, comunione, fratellanza, solidarietà, fraternità. il cristiano invece è tutto questo, perché tutto questo è nella sua natura, o essenza. Divenendo un solo corpo con Cristo, il cristiano è anche un solo corpo, una sola vita, una sola realtà con tutti coloro che sono come lui un solo corpo e una sola vita con Cristo Gesù. Questa è la differenza tra i cristiani e quanti non lo sono. Costoro ancora sono fuori del corpo di Cristo. Ma questo non significa che loro sono fuori dell’interesse del cristiano, o fuori della sua comunione e del suo amore. Il corpo di Cristo è anche il corpo di ogni cristiano e come corpo di Cristo anche esso deve essere offerto, sacrificato per la redenzione del mondo intero. Cristo è per ogni uomo. Per ogni uomo chiunque esso sia, il Corpo di Cristo che è il cristiano deve essere offerto per la sua redenzione eterna. Chi è allora l’altro per il cristiano? O è il suo stesso corpo se è cristiano, o è uno per il quale bisogna offrire tutto il suo corpo per la sua redenzione eterna. Questa è la nostra verità, ma anche la nostra differenza.</p>
<p>GUARDATEVI E TENETEVI LONTANO DA OGNI CUPIDIGIA (Lc 12,13-21) Dio fa bene a noi perché noi facciamo bene agli altri; ci elargisce ogni abbondanza, perché a nostra vostra elargiamo abbondanza ai fratelli. Nella cupidigia chiudiamo il nostro cuore ai fratelli e teniamo strettamente per noi ciò che il Signore ci ha donato per gli altri. La vita dipende solo da Dio e dalla sua benedizione, grazia, misericordia, bontà. La stoltezza dell’uomo invece gli fa pensare che la vita dipende dai molti beni. Nella stoltezza si perde il bene nel tempo e nell’eternità, non lo si gode oggi e neanche nel Paradiso. Non usando i beni per fare ricchi gli altri, ma solo per noi stessi, diveniamo noi poverissimi dinanzi a Dio e il Signore ci escluderà dal suo regno celeste. La stoltezza è proprio questa: perdere sia nel presente che nel futuro ogni profitto dell’abbondanza che il Signore ci concede. È proprio questo il frutto della cupidigia: la nostra povertà dopo la morte, assieme all’impossibilità assoluta di godere oggi i beni che Dio ci ha donato. Suprema stoltezza, abissale insipienza: il bene che Dio ci aveva elargito per farci diventare ricchi, ci è servito per essere poverissimi oggi e sempre, sulla terra e nel cielo. Presso Dio la ricchezza è solo nella condivisione. Nella cupidigia c’è solo povertà eterna.</p>
<p>LA NOTTE DELLA LIBERAZIONE (Sap 18,3.6-9) La vita dell’uomo è un cammino che dalla terra della schiavitù del peccato dovrà condurre alla libertà piena e totale. Perché questo viaggio si compia sono necessarie due cose: l’opera di Dio e quella dell’uomo. L’opera di Dio non solo è liberazione dal male sotto tutte le sue forme, è anche guida perenne, costante indicazione della via da seguire. I figli di Israele non solo furono liberati dalla dura schiavitù del Faraone, furono anche accompagnati dal Signore per tutto il loro lunghissimo viaggio di quarant’anni. Occorre anche l’opera dell’uomo e questa è purissima comunione. Senza comunione reale di vita e non solo spirituale nessun percorso sarà mai possibile. La strada si fa insieme, comunitariamente, divenendo tutti un solo corpo, una sola vita. In questo cammino di comunione la vita dell’uno diventa vita dell’altro, i bene degli uni beni degli altri, ma anche i pericoli e le difficoltà degli uni pericoli e difficoltà degli altri. Dio mette sempre la sua opera. Non sempre la mette l’uomo ed allora il cammino fallisce, perché nulla può fare Dio dove manca l’opera dell’uomo.</p>
<p>PARTÌ SENZA SAPERE DOVE ANDAVA (Eb 11,1-2.8-19) Il cammino verso Dio, che è cammino verso il compimento di ogni speranza dell’uomo, si può compiere in un solo modo: nella fede. La fede dice relazione non con Dio, bensì con una parola puntuale, precisa, esatta, attuale, di oggi o del passato, che Dio ha rivolto o rivolge ad un uomo concreto, storico, che vive qui ed ora. Dove non c’è Parola proferita di Dio lì mai ci potrà essere fede. La fede è data a Dio che parla, sempre però alla Parola che Lui ha proferito e detto. La Parola ci chiama a lasciare la nostra storia, quella comune, quotidiana, che stiamo vivendo ogni giorno per entrare nella storia che Dio vuole fare con noi e per noi. Chi ascolta la Parola lascia la sua vecchia vita e ne inizia una tutta nuova, interamente condotta nella Parola che il Signore ha fatto risuonare per noi. Poiché il Signore non ha parlato solo ieri, ma parla anche oggi, anche se oggi non dice una verità diversa da quella che ci ha rivelato in Cristo Gesù, è oggi che dobbiamo abbandonare la nostra vecchia storia per iniziare quella nuova che il Signore ci indica per mezzo della sua Parola. </p>
<p>ANCHE VOI TENETEVI PRONTI (Lc 12,32-48) Quando il Figlio dell’uomo verrà per il giudizio ognuno dovrà presentarsi al suo cospetto per rendere ragione di ciò che ha fatto sia in bene che in male. Se non ci fosse il giudizio, sarebbe anche inutile vegliare, vigilare, tenersi pronti. A niente serve vigilare, se poi tutti andranno in Paradiso, presso Dio. A nulla serve essere giusti, se poi nessuna sentenza sarà emessa sulla nostra vita. Oggi Gesù ci avverte che Lui verrà come un ladro nella notte, nell’ora in cui nessuno neanche immagina. In quell’istante ognuno di noi dovrà essere trovato giusto, cioè in grazia di Dio, nell’osservanza della Parola del Vangelo, vissuta per intero. In quell’ora ognuno dovrà essere trovato fedele alla missione che gli è stata affidata. Entrata nell’eternità, l’anima sarà portata al cospetto di Dio e se sarà trovata colpevole, cioè nell’ingiustizia, perché coperta di peccato e di vizio, per essa non ci sarà posto in Paradiso. Per lei il posto è nell’inferno, nella perdizione eterna. La beatitudine futura è nella fedeltà al Vangelo e chi non è fedele al Vangelo, chi non vive di Comandamenti, non può avere un posto nel cielo. A lui sarà assegnato “il posto fra gli infedeli”, tra coloro cioè che hanno rinnegato il Signore e hanno seguito la carne con le sue passioni.</p>
<p>SI METTA A MORTE QUEST’UOMO (Gr 38, 4-6.8-10) Chi deve fare risuonare in mezzo al popolo del Signore la verità della Parola di Dio sono i profeti. In un mondo di tenebra essi devono essere luce, in mezzo ad un popolo che confida nei suoi pensieri, essi devono mostrare quali sono veramente i pensieri di Dio. Nasce l’opposizione, la persecuzione, la condanna. Un popolo infedele, edificato su una religiosità senza verità, difficilmente riconoscerà i suoi misfatti, mai rinuncerà alle trasgressioni della Parola del Signore. Geremia, più di ogni altro, visse questo contrasto. È come se tutto il popolo gli si fosse rivoltato contro. Viene accusato di disfattismo, di sfiduciare i guerrieri, di voler consegnare Gerusalemme al nemico e per questo viene calato in una cisterna piena di fango. Ma il Signore che glielo aveva detto: “Ti muoveranno guerra, ma non ti vinceranno”, suscitò verso di lui la pietà di un funzionario del re, di un estraneo, un Etiope,  e così fu liberato: “Prendi con te da qui tre uomini e fa’ risalire il profeta Geremia dalla cisterna prima che muoia”. Di tutti si serve il Signore per salvare i suoi servi fedeli, i profeti.</p>
<p>TENENDO FISSO LO SGUARDO SU GESÙ (Eb 12,1-4) Chi vuole camminare verso il regno dei cieli deve deporre tutto ciò che è di peso, cioè l’attaccamento alle cose di questo mondo, ai suoi beni sia spirituali che materiali, sia personali che familiari. Spesso anche il più piccolo interesse terreno ci ostacola nel nostro cammino verso la salvezza eterna. Altra cosa necessaria è questa: tagliare definitivamente con il peccato, sotto tutte le sue forme. Il peccato indebolisce, crea fragilità, rende vulnerabili, ci espone ad ogni tentazione. Il discepolo di Gesù è anche chiamato a guardare sempre al suo Maestro e Signore sulla croce. Lui aveva dinanzi una gioia effimera e una croce pesante da scegliere. Scelse la croce, rifiutò la gioia effimera, disprezzò l’ignominia e ogni derisione. Stese le mani e si lasciò inchiodare e poi issare come pubblico spettacolo per il mondo intero. Agendo così il discepolo di Gesù di certo non si stancherà, sapendo che: “non ha ancora resistito fino al sangue nella sua lotta con il peccato”. Il peccato si vince solo con il sangue versato. È questa la vocazione e la missione di ogni discepolo di Gesù.</p>
<p>PADRE CONTRO FIGLIO E FIGLIO CONTRO PADRE (Lc 12,49-57) Cristo Gesù non è venuto per dividere gli uomini. Sono gli uomini che si dividono in base alla loro scelta: scelta di Cristo e della sua Parola, scelta del mondo e dei suoi pensieri malvagi e cattivi. È la Parola di Dio che separa il bene e il male, la virtù e il vizio, il peccato e la santità, la giustizia e l’ingiustizia. È la sequela di Cristo che obbliga a prendere una strada di verità e di santità. Poiché la scelta è personale, non familiare, non tribale, non nazionale, non dell’intero popolo, all’interno della stessa famiglia, tribù, nazione, popolo nasce la separazione, la divisione. Un Vangelo senza scelte di certo non è il Vangelo di nostro Signore Gesù Cristo. La separazione e la divisione sono un frutto del Vangelo. Per questo Gesù dice che non è “venuto a portare la pace sulla terra, ma la divisione”. La sua è divisione della falsità dalla verità, dell’ingiustizia dalla giustizia, delle tenebre dalla luce, della volontà dell’uomo dal Comandamento di Dio. La sua è la divisione che anticipa in qualche modo la divisione eterna: l’inferno sarà diviso eternamente dal Paradiso. In fondo sulla terra il Vangelo anche oggi divide il Paradiso dall’inferno, divide quelli che hanno scelto il Paradiso da quelli che vogliono finire nell’inferno e nella perdizione eterna.</p>
<p>TUTTI I POPOLI E TUTTE LE LINGUE (Is 66,18-21) Il Dio che è Signore dei figli di Israele è anche il Dio Creatore del cielo, della terra, di ogni uomo. È il solo Dio. È l’unico Creatore e Signore. Chi deve far conoscere il vero Dio ad ogni uomo sono proprio i figli di Abramo. Figlio di Abramo è Gesù. In Lui Dio ha posto la benedizione per tutti i popoli. Figli di Abramo sono anche i primi inviati da Cristo Gesù a tutte le genti. La salvezza viene dai Giudei. Per questo noi tutti dobbiamo essere loro riconoscenti e pregare ogni giorno perché il dono che viene a noi attraverso di loro, per la nostra preghiera si riversi anche su di essi. La seconda verità non è meno sorprendente della prima. Anche tra le genti Dio prenderà sacerdoti e leviti. Questa verità solo Dio avrebbe potuto rivelarla. Un figlio di Israele mai avrebbe potuto solamente immaginare una simile cosa. Il Dio vero è uno solo. Il Dio di Abramo. Il Dio vero è il Creatore di ogni uomo. Questa verità deve essere annunziata a tutti i popoli, a tutte le genti. Tutte le genti sono chiamate ad offrire all’unico vero Dio il vero culto, attraverso il vero sacerdozio.</p>
<p>DIO VI TRATTA COME FIGLI (Eb 12,5-7.11-13) Come vero Padre, Dio interviene e corregge i suoi figli. Anche la persecuzione entra nella correzione che Dio opera a favore di quanti credono in Lui. L’intelligenza, la sapienza, la prudenza di un uomo di fede consiste proprio in questo: nel vedere in ogni negatività che si abbatte sulla sua vita una correzione da parte del Signore. Solo Lui sa come correggere e quanto tempo è necessario perché la correzione sortisca i suoi benefici effetti. Ma anche ogni altro credente in Cristo deve divenire per i suoi fratelli un sostegno valido, un aiuto affinché la loro fede brilli di verità e di santità. Se non ci si sostiene a vicenda e insieme non ci si aiuta a camminare nella pienezza della fede, l’errore di uno potrebbe divenire tentazione per gli altri, con il rischio di perdersi insieme. Da qui l’accorato grido: “Rinfrancate le mani cadenti e le ginocchia infiacchite e fate passi diritti con i vostri piedi, perché il piede zoppicante non abbia a storpiarsi, ma piuttosto a guarire”. La carità che si fa correzione è vera via perché la retta fede cresca e si sviluppi in tutti i cuori.</p>
<p>VERRANNO DA ORIENTE E DA OCCIDENTE (Lc 13,22-30) Nessuno deve interrogarsi se l’altro si salverà o si perderà, se sono pochi o molti quelli che si salvano, oppure se l’inferno è vuoto o pieno. Ognuno deve porsi una sola domanda ed essa è personale: “Mi salverò? Sono sulla giusta via? Cosa ancora devo fare per poter affermare con sicurezza che sono incamminato bene?”. L’appartenenza esteriore al regno, oppure quella solo sacramentale, o uditiva, non serve. Non è chi ascolta la parola, o frequenta i sacramenti che sarà salvato, ma chi avrà vissuto, osservato tutta la Parola del Vangelo. Chi dice di non conoscere coloro che bussano alla porte del Regno è lo stesso Dio di cui noi celebriamo la misericordia, l’infinita ed eterna carità, la compassione, la pietà. È il Dio misericordioso e pietoso che non apre la porta e chiama “operatori di iniquità” coloro che hanno avuto con la sua Parola solo una relazione esteriore. Gesù ci dice che il regno è aperto ad ogni uomo, nessuno escluso. La legge per entrare in esso è una sola: l’osservanza della sua Parola, la realizzazione del suo Vangelo. Non si entra in Paradiso perché discendenti di Abramo e neanche perché si è battezzati e si frequenta l’Eucaristia, o perché si ascolta la Parola. Nel regno si entra camminando e vivendo secondo il Vangelo.</p>
<p>UNA MENTE SAGGIA MEDITA LE PARABOLE (Sir 3,17-18.20.28-29) La meditazione degli insegnamenti ricevuti è via di vera crescita in ogni sapienza. Eccone alcuni  “Figlio, nella tua attività sii modesto, sarai amato dall’uomo gradito a Dio”. La modestia è virtù essenziale nella vita. Con essa si fa ogni cosa a misura della propria umanità portatrice di un dono di Dio. “Quanto più sei grande, tanto più umiliati; così troverai grazia davanti al Signore; perché dagli umili egli è glorificato”. Con l’umiltà si riconosce che tutto è dono di Dio e si lascia che l’altro viva tutto intero il suo dono. Di questa umiltà si compiace il Signore. “Una mente saggia medita le parabole, un orecchio attento è quanto desidera il saggio”. La saggezza non viene da noi. Viene dall’insegnamento e dalla meditazione di quanto ascoltato. Chi si rifiuta di ascoltare, chi smette di meditare, è semplicemente uno stolto. “L’acqua spegne un fuoco acceso, l’elemosina espia è peccati”. Simile all’acqua l’elemosina spegne il fuoco dell’inferno per chi la compie. Sapendo questo, ogni uomo sa come aprire le porte del Paradiso e chiudere quelle della perdizione eterna.</p>
<p>AL MEDIATORE DELLA NUOVA ALLEANZA (Eb 12,18-19.22-24) Quello del Nuovo Testamento è il culto del vero amore, nel quale ognuno è pronto a sacrificare la sua vita per il bene di tutti. L’Antico Testamento rivelava la grandezza di Dio nella storia degli uomini, il Nuovo manifesta l’annientamento di Cristo e lo scandalo del Crocifisso. In questa umiltà è nascosta la vera grandezza del nuovo culto, che è pienissima obbedienza a Dio per il servizio dei fratelli, senza escluderne alcuno. Dio ha dato la vita per l’uomo. In Cristo, con Lui e per Lui ogni suo discepolo è chiamato a dare la vita perché ogni altro figlio ritorni al Padre e si lasci avvolgere dalla sua misericordia. Questa radicale novità non può essere riportata nei fasti e nello splendore dell’Antico Testamento. Deve conservarsi intatta nella semplicità e nell’umiltà del Nuovo. A tutti i nostalgici del Dio dell’Antico Testamento l’autore della Lettera agli Ebrei manda un messaggio esplicito: “Passate al Dio del Nuovo, passate alla sua mitezza, fatevi umili come Cristo Gesù, lasciatevi crocifiggere come Lui”. La croce è oggi il vero culto attraverso il quale si va a Dio e ai fratelli.</p>
<p>NON METTERTI AL PRIMO POSTO (Lc 14,1.7-14) Gesù è un sapiente osservatore. Il suo occhio è sempre attento a vedere ogni vizio che muove gli uomini e il suo cuore ricco di carità nel correggerli. Oggi Gesù vede che ogni invitato è alla ricerca dei posti migliori. Non è questo un sano comportamento. Nella comunità ci sono persone ragguardevoli che devono essere trattate con maggiore attenzione. Ognuno pertanto deve avere una giusta valutazione di sé, non quanto a dignità, essendo questa uguale per tutti, bensì in riferimento al posto sociale che occupa tra i suoi simili. Cedere un posto ad una persona più ragguardevole è disonore. Essere invitati ad un posto più alto è onore. Questa è vera saggezza e si costruisce solo nell’umiltà. Inoltre Gesù insegna oggi che nel suo regno il bene non va fatto a chi può contraccambiarlo. Deve essere fatto invece a coloro che nulla possono fare di bene nei nostri confronti. Il bene va fatto solo a Gesù e Gesù è nei poveri e nei miseri della terra, in tutti coloro che non possono “invitarti a loro volta”, ma neanche possono vivere senza il nostro bene. Beneficando loro, noi aiutiamo Cristo Gesù. Cristo Gesù aiuterà noi, donandoci la ricompensa eterna. È questo il premio riservato agli umili, ai modesti, ai piccoli del Vangelo.</p>
<p>SALVATI PER MEZZO DELLA SAPIENZA (Sap 9,13-18) “Quale uomo può conoscere il volere di Dio? Chi può immaginare cosa vuole il Signore?”. Queste parole non valgono per l’uomo dopo il peccato originale che in qualche modo ha come oscurato nella coscienza e nel cuore la volontà del Signore; valgono anche e soprattutto prima dello stesso peccato iniziale. Anche prima di quella trasgressione l’uomo era per se stesso e in se stesso incapace di conoscere il volere del Signore. È stato il Signore a rivelarglielo, a farlo sentire al suo orecchio. Glielo ha fatto udire, perché non potesse mai dire a Dio: “Ho immaginato che questo fosse a Te gradito”. La sapienza attraverso la quale il Signore ci ammaestra, ci salva, ci redime è esterna all’uomo. È esterna, perché quella interna, non è sufficiente. Quella interna porta l’uomo ad immaginare anche il male come cosa gradita a Dio. Quella esterna è pubblica, universale, vale per oggi e per sempre, in ogni circostanza della vita. Con questa ognuno si può confrontare, può verificare l’intera sua esistenza. La sapienza pubblica è la sola nostra unica salvezza nel tempo e nell’eternità.</p>
<p>TE L’HO RIMANDATO, LUI, IL MIO CUORE (Fm 9-10.12-17) Cristo Gesù, “Sapienza pubblica di Dio per l’intera umanità”, per amore nostro, per la nostra salvezza, si lascia inchiodare sulla croce, per noi versa tutto il suo sangue, sottoponendosi ad ogni insulto, scherno, flagello, tradimento, rinnegamento. Per noi le sue carni furono lacerate. Se Lui è stato capace di fare tutto questo, ci può essere un solo suo discepolo che non sia disposto a fare altrettanto, non solo per la sua redenzione, ma anche per i suoi fratelli che sono nel mondo? L’altro, per ogni seguace di Gesù, è uno per il quale noi dobbiamo sacrificare la nostra vita perché lui viva. Nella sequela di Cristo non c’è più lo schiavo e il padrone. C’è solo un fratello per il quale il Signore ha già sacrificato la sua vita e chiede a noi di portare a compimento nel nostro corpo il suo sacrificio per gli altri. Dove l’uomo è contro l’uomo, dove l’uomo non è visto come uno per il quale si deve sacrificare la nostra vita, lì ancora non c’è vera sequela di Gesù. Lì ancora Cristo, “Sapienza pubblica, Crocifissa del Padre”, non è ancora la nostra unica e sola sapienza, la suprema regola di vita.</p>
<p>NON È STATO CAPACE DI FINIRE IL LAVORO (Lc 14,25-33) Gesù vuole i suoi discepoli saggi, non stolti; intelligenti, non insipienti; accorti e prudenti, non avventati, irrazionali, istintivi e passionali. Ogni discepolo di Gesù che non raggiunge la più alta santità è semplicemente uno stolto, uno che ha iniziato la lotta contro il male e non l’ha portata a compimento; uno che ha scelto di andare dietro Gesù, il Santo di Dio, ma rimanendo nei suoi vizi e nei suoi peccati. La saggezza di chi sceglie Cristo comporta necessariamente il martirio, perché solo così l’opera è portata a compimento. Solo nella perfetta santificazione è vinto il re che viene contro di noi con l’esercito più agguerrito di questo mondo, fatto di vizi e di ogni peccato. La saggezza di Cristo Gesù splende dalla sua croce. Sul Calvario Lui consumò tutto la sua vita, perché è lì che si annientò completamente. Sul Golgota la torre è stata innalzata bene, alla perfezione. Su quel monte l’altro re, il principe di questo mondo, fu sconfitto per sempre. Chi non arriva là dove è giunto Cristo è uno stolto. Ha iniziato il lavoro, ma poi non è stato capace di portarlo a compimento. Della sua vita cristiana rimangono dei ruderi, dei cumuli di pietra e di fango che attestano dinanzi al mondo intero la sua insipienza e la sua stoltezza.</p>
<p>SI SON FATTI UN VITELLO DI METALLO FUSO (Es 32,7-11.13-14) Mentre Mosè è sul monte presso Dio, il popolo si fa un vitello di metallo fuso, gli si prostra e lo adora come il Dio che lo aveva fatto uscire dal paese d’Egitto. Il proposito del Signore è di distruzione dei figli di Israele. Mosè prega perché il Signore conceda il perdono al popolo che aveva peccato, ricordandogli che il dono della terra non dipende dalla sua santità, ma dalla promessa che Lui ha fatto ad Abramo. L’adempimento della promessa non può essere soggetta né alla santità, né al peccato. La promessa va adempiuta perché sua Parola. Questa però riguarda solo il dono della terra. Il possesso di essa non è più sulla Parola della promessa, ma sull’Alleanza giurata al Sinai e l’Alleanza è stata fatta sulla base di un duplice impegno: di Dio e del popolo. Dipendendo il dono della terra solo dalla promessa, “Il Signore abbandonò il proposito di nuocere al suo popolo”. La salvezza ora non è più su una parola unilaterale di Dio, bensì sull’Alleanza e questa è fatta di una doppia parola: di Dio e dell’uomo. la fedeltà è di Dio, deve essere anche dell’uomo.</p>
<p>MI HA GIUDICATO DEGNO DI FIDUCIA (1Tm 1,12-17) Partendo dalla sua esperienza di persecutore dei cristiani, Paolo grida al mondo il grande amore con il quale il Signore lo ha amato: perdonandogli ogni peccato; giudicandolo degno di fiducia e affidandogli lo stesso ministero della riconciliazione e della predicazione del Vangelo ai pagani. Ecco la sua ricca e stupenda professione di fede: “Cristo Gesù è venuto nel mondo per salvare i peccatori e di questi il primo sono io. Ma appunto per questo ho ottenuto misericordia, perché Gesù Cristo ha voluto dimostrare in me, per primo, tutta la longanimità, a esempio di quanti avrebbero creduto in lui per avere la vita eterna”. Il perdono dei peccati è dono che precede ogni nostra opera. Esso è il solo frutto della longanimità di Cristo Gesù. La salvezza eterna è anch’essa dono di Dio, ma esige l’impegno dell’uomo di dimorare nella Parola del Vangelo. Il perdono dei peccati è l’inizio della salvezza, ma non il suo compimento, che è vivere per tutti i giorni della nostra vita nell’obbedienza, fino al raggiungimento della perfetta configurazione con Gesù Signore.</p>
<p>HO TROVATO LA MIA PECORA CHE ERA PERDUTA (Lc 15,1-32) Da una parte c’è il Signore che va in cerca della pecorella smarrita, della dramma perduta, che attende che il Figlio morto e perso ritorni nella sua casa e  dall’altra c’è il figlio maggiore che si rifiuta di accogliere il fratello ritornato in vita. C’è Dio ricco di misericordia e di compassione, di pietà e di perdono e c’è l’uomo che si chiude nella rocca della sua falsa santità e dal suo peccato condanna non solo i suoi fratelli che si convertono, quanto lo stesso Padre che accoglie coloro che pentiti tornano nella sua Casa. È questa la vera contraddizione cristiana: il divario, la difformità, il contrasto, la contrapposizione e l’opposizione tra l’agire di Dio e quella di quanti dicono di credere in Lui. Questo avviene sempre quando satana prende possesso di un cuore e se ne serve come sua stabile dimora. Santità e peccato, verità e falsità vivono e convivono nella nostra fede, che è in sé santissima. Ad ognuno la gravissima responsabilità di impegnarsi a far sì che mai nel suo cuore regni o dimori la falsità, la menzogna, il peccato, il giudizio, la condanna, la negazione della pietà per i fratelli. Se questo avviene – ed avverrà sempre – è segno che il cuore è privo della verità, della grazia, della misericordia del Padre.</p>
<p>VOI CHE CALPESTATE IL POVERO (Am 8,4-7) La verità della nostra fede è nella piena osservanza dei Comandamenti. La sua santità è invece attestata dall’amore che abbiamo verso il povero, il forestiero, il derelitto. Amos, profeta del Dio vivente, vede un popolo oppresso dal furto, dalla frode, dall’inganno, dai prezzi esagerati e sproporzionati, che costringevano alla miseria, se non addirittura alla schiavitù. Nella relazione commerciale, che è universale, spesso si nascondono i più grandi misfatti. La frode, l’inganno, il furto attraverso la via legale del commercio è grande piaga che genera miseria e morte. Ognuno può scegliere di arricchirsi sulle spalle dei poveri e dei deboli, può anche optare di privare il bisognoso della sua dignità, ma Amos avverte i fautori del male che sopra ogni loro azione disonesta veglia il Signore: “Il Signore lo giura per il vanto di Giacobbe: certo non dimenticherò mai le loro opere”. Il furto non rientra nella giustizia con il solo pentimento. Vi ritorna con la restituzione fino all’ultimo spicciolo di quanto è stato defraudato, tolto, estorto, rapito anche con inganno e scaltrezza.</p>
<p>UNO SOLO IL MEDIATORE FRA DIO E GLI UOMINI (1Tm 2,1-8) Il Creatore di ogni uomo è uno solo, il Padre di nostro Signore Gesù Cristo, il quale ha una volontà ben precisa: “Dio, il nostro salvatore, vuole che tutti gli uomini siano salvati e arrivino alla conoscenza della verità”. Come universale è la creazione, così universale è il disegno di Dio in ordine alla salvezza. Ogni uomo è chiamato a lasciarsi riconciliare con Lui. Universale è anche il mediatore della riconciliazione: “Uno solo, infatti, è Dio e uno solo il mediatore fra Dio e gli uomini, l’uomo Cristo Gesù, che ha dato se stesso in riscatto per tutti”. Nessun uomo potrà essere dichiarato escluso dalla salvezza che Dio ha preparato per noi nella sola mediazione di Cristo. Questa verità è l’essenza della fede. Senza di essa non c’è vera fede, ci sono solo pensieri umani su Dio e sulla rivelazione, che non producono alcun frutto di vita eterna. Chi deve far conoscere al mondo questa verità è ogni discepolo di Gesù. Ognuno che crede in Cristo, da Lui è costituito, nel suo corpo, profeta, annunziatore, ambasciatore presso ogni uomo di quanto Dio ha stabilito per la redenzione del mondo.</p>
<p>NON POTETE SERVIRE A DIO E A MAMMONA (Lc 16,1-13) C’è un solo uso santo delle cose di questo mondo: farne uno strumento per amare i fratelli. Esse ci sono date da Dio affinché noi le consegniamo a coloro che ne hanno bisogno: affamati, assetati, nudi, forestieri, pellegrini, ammalati, carcerati. Per questo Gesù ci chiede la più grande libertà dalle cose della terra. Ad esse il cristiano non deve attaccare il cuore, altrimenti lo rendono schiavo e prigioniero, allontanandolo dalla verità. L’amministratore disonesto si serve dei beni del padrone per farsi degli amici in modo che il suo futuro sia in qualche modo garantito. Ogni discepolo di Gesù è chiamato ad imitare questo amministratore disonesto, seguendolo nella sua scaltrezza. Quest’uomo pensa al suo futuro terreno. Il discepolo di Gesù deve pensare al suo futuro eterno. Qual è la via giusta per fare questo? Fare ciò che ha fatto lo scaltro amministratore: rendere partecipi dei beni di Dio i nostri fratelli bisognosi. Facendo questo, noi ci acquistiamo degli amici che un giorno ci accoglieranno nelle dimore eterne. L’elemosina e la carità verso i poveri sono il modo giusto per vivere la ricchezza. Ogni altro uso è servire mammona, ma servendo lui, non avremo nessun amico che ci accoglierà nella Casa eterna del Cielo.</p>
<p>DELLA ROVINA DI GIUSEPPE NON SI PREOCCUPANO (Am 6,1.4-7) Ognuno è dalla vita degli altri sia per lo spirito che per la materia. Se una fonte di vita va in rovina, priverà di qualcosa di essenziale il mondo intero. Una porzione di società che si lascia conquistare dal peccato provoca effetti nefasti anche sull’altra. Il peccato uccide e rovina non solo chi lo compie, ma anche quanti cadono sotto il suo influsso. Questa verità annunzia Amos: “Perciò andranno in esilio in testa ai deportati e cesserà l’orgia dei buontemponi”. Le conseguenze di morte non sono mai una punizione inflitta da Dio. Sono solo frutto del male che l’uomo ha posto nel seno del suo corpo, ma anche della società. Il peccato non è mai fonte di benedizione, è sempre di maledizione. Chi ama l’uomo, una cosa sola deve fare: non peccare. Nel peccato non c’è bisogno di un intervento diretto di Dio. Esso è già morte e distruzione. È cancro del singolo che distrugge l’intera società. Questa è la verità che oggi Amos annunzia al suo popolo da parte del Signore e l’annunzia proprio a quei peccatori gaudenti che pensavano di sfuggire alle conseguenze del loro male.</p>
<p>SENZA MACCHIA E IRREPRENSIBILE (1Tm 6,11-16) Per ogni discepolo di Gesù è assai difficile perseverare sino alla fine. Basta un niente, una falsità introdotta nella verità di Cristo Gesù e tutto va perduto. San Paolo ogni giorno si trova a lottare con la caduta dalla fede e dalla verità di molti cristiani. Per questo non si stanca di ripetere al suo fedele discepolo Timoteo: “Ti scongiuro di conservare senza macchia e irreprensibile il comandamento, fino alla manifestazione del Signore nostro Gesù Cristo”. Il comandamento che Timoteo dovrà conservare senza macchia e irreprensibile è il mistero della fede e la verità contenuta in esso. Mistero e verità di Cristo sono nella Parola del Vangelo che Paolo va annunziando di città in città e di luogo in luogo, percorrendo tutta la terra, senza mai stancarsi. Se si cade dalla verità della fede tutto si perde. A nulla serve fare altre cose. Dal mistero della fede, dalla verità contenuta nella Parola, che dobbiamo vivere anche fino al martirio, oggi si sta pericolosamente scivolando nel sentire umano. Tutto questo ci rende incapaci di dare vera salvezza all’umanità. La falsità non genera mai redenzione.</p>
<p>HANNO MOSÈ E I PROFETI; ASCOLTINO LORO (Lc 16,19-31) La via della salvezza è la carità, l’amore, l’elemosina verso i fratelli bisognosi. Quest’uomo ricco ha tutto sulla terra, non ha però niente nel cielo. Il povero Lazzaro non possiede alcuna cosa quaggiù, ma ha tutto lassù. La carità e l’elemosina si devono vivere prima della morte. Nessuno scambio sarà mai possibile dal Cielo verso l’inferno, né dall’inferno verso la terra. Il dannato ha dei fratelli. Vorrebbe avvisarli in modo che si possano ravvedere. Neanche questa carità è possibile. La via della salvezza eterna è la fede che nasce dalla Parola della Legge e dei Profeti. Ognuno deve sapere che ogni Parola proferita dal Signore si compie. Parola di salvezza, ma anche di perdizione. Oggi l’errore nella predicazione è proprio questo: il dire che la parola di Gesù non si compie affatto. Non solo non si annunzia più il Vangelo, tra quanti lo fanno, sono molti coloro che lo dicono male, perchè lo privano della sua verità. Come fa uno a credere nella Legge e nei Profeti, se noi stessi che li predichiamo, dichiariamo non vere le loro affermazioni? O riprendiamo a predicare la Parola con purezza di verità, oppure l’uomo è condannato alla morte eterna. Lo condanniamo proprio noi, i chiamati a testimoniare il compimento di ogni Parola di Dio.</p>
<p>SOCCOMBE COLUI CHE NON HA L’ANIMO RETTO (Ab 1,2-3; 2,2-4) La forza di un uomo è la sua fede nella Parola del Signore che si compie contro ogni evidenza della storia. Dopo che Dio ha parlato, bisogna solo sapere attendere e tutto si compirà, anche se non conosciamo né il come, né il quando, né il dove. Abacuc vorrebbe che Dio manifestasse all’istante la sua onnipotenza. Vorrebbe che facesse giustizia contro tutti i malvagi della terra. Il Signore gli risponde rimandandolo alla fede: “Scrivi la visione e incidila bene sulle tavolette perché la si legga speditamente. È una visione che attesta un termine, parla di una scadenza e non mentisce: se indugia, attendila, perché certo verrà e non tarderà”. Quanto il Signore dice, lo compie, non però secondo la fretta dell’uomo, bensì secondo il mistero della sua eternità.  Il Signore dice oggi ad Abacuc: “Ecco, soccombe colui che non ha l’animo retto, mentre il giusto vivrà per la sua fede”. Il giusto resti ancorato nella sua fede nella Parola di Dio. È in questa sua fedeltà la sua vita. Forte di questa verità il giusto persevera nella giustizia senza lasciarsi tentare dal male che divora il mondo.</p>
<p>CUSTODISCI IL BUON DEPOSITO (2Tm 1,6-8.13-14) Il ministero episcopale è dono della grazia e della verità che discendono da Dio per mezzo di Cristo Gesù. Se esso è servizio alla Parola, è giusto che il Vangelo sia custodito integro da colui che ha ricevuto il ministero di essere Vescovo nella Chiesa di Dio. Se la Parola viene data non integra e non pura, non vera e fuori dei sani contenuti della fede, tutto diviene opera vana. Gli uomini non si salvano per le parole umane con le quali abbiamo sostituito con abilità e scaltrezza la Parola di Dio, si salvano invece per la conoscenza della verità e nella forma più piena, in quella conformità purissima a tutta la fede che la Santa Chiesa insegna. Custodire integro il deposito della verità, della fede, del Vangelo, della volontà rivelata di Dio deve essere il primo obbligo di ogni Vescovo, altrimenti non solo la sua missione, ma anche quella di tutti coloro che sono affidati alla sua cura pastorale, verrà avvolta dalle tenebre e le tenebre non danno mai luce di salvezza. La vita eterna è data dalla purezza della Parola, dove questa purezza è inquinata, lì non c’è dono di vita eterna, mai.</p>
<p>ABBIAMO FATTO QUANTO DOVEVAMO FARE (Lc 17,5-10). La fede non è più grande o più piccola. Essa è integra o non integra, totale o non totale, intera o parziale. La fede non integra è simile ad un granellino di senapa frantumato. Il discepolo di Gesù può avere una fede in molte parole del Signore, in questo senso può avere una fede grande, ma non per questo essa è vitale. È vitale solo quando essa è integra in noi come è integra la vita nel piccolo granellino di senapa. La verità della fede è la sua totalità, la totalità è nella Parola, nella quale è manifestata la volontà di Dio. Quando il discepolo del Signore vive compiendo ogni Parola di Dio, la sua fede non è grande, essa è semplicemente vitale. Se è vitale produce ogni genere di frutti di salvezza e di santità. Inoltre questa fede non può essere usata come un vanto da parte di chi la vive. Essa produce perché fede totale, germina perché integra è la Parola di Dio alla quale noi obbediamo. Siamo servi inutili perché questa fede produce per se stessa l’opera della salvezza. Questa fede in ogni parola di Dio è sempre esposta a forti tentazioni. A noi il dovere di conservarla sempre integra e pura per tutti i giorni della nostra vita. A noi anche il mandato di trasmetterla santa e immacolata, senza alcuna frantumazione, o frammentazione.</p>
<p>TORNÒ CON TUTTO IL SEGUITO DALL’UOMO DI DIO (2Re 5,14-17) Eliseo ha indicato a Naaman la via della guarigione dalla lebbra. Questi “scese e si lavò nel Giordano sette volte, secondo la parola dell’uomo di Dio, e la sua carne ridivenne come la carne di un giovinetto: egli era guarito”. Sanato dalla lebbra del corpo ed anche da quella dello spirito che è l’idolatria, decide di essere anche lui adoratore di quest’unico e solo Dio: “Ebbene, ora so che non c’è Dio su tutta la terra se non in Israele”. La guarigione è perfetta nel corpo, nell’anima, nello spirito. Lui è ora un altro uomo, completamente nuovo. Quest’uomo sa anche che Dio opera tramite i suoi strumenti umani, mediatori necessari perché Lui manifesti la sua gloria. Anche questi strumenti Lui vuole onorare, ricompensare: “Ora accetta un dono dal suo servo”. Lo strumento umano sa però che lui è servo del suo Signore ed è sempre e solo il suo Signore che lo ricompenserà sulla terra e nei cieli: “Per la vita del Signore, alla cui presenza io sto, non lo prenderò”. La mia ricompensa è già il servizio reso al Signore. Il Signore che io servo mi dona quanto mi è necessario per vivere.</p>
<p>SOPPORTO OGNI COSA PER GLI ELETTI (2Tm 2.8-13) La Parola di Dio è oltre ogni uomo. Muore un uomo, non muore la Parola di Dio. Viene incatenato un uomo, mai potrà essere incatenata la Parola del Signore. Le catene non sono un motivo di vergogna, bensì uno strumento di redenzione e di salvezza per il mondo intero. San Paolo sopporta tutto per gli eletti, perché anch’essi raggiungano la salvezza che è in Cristo Gesù, insieme alla gloria del cielo. Cristo Gesù nella sofferenza fu reso perfetto nella sua santità e per mezzo di essa salvò il mondo. Anche il discepolo di Gesù attraverso la sofferenza espia ogni suo peccato ed eleva l’anima in grazia e in santità. Ne fa anche un’offerta gradita al Signore perché gli eletti raggiungano la vita eterna. Offrire ed insegnare ad offrire ogni sofferenza per la salvezza del mondo è vera scuola missionaria, vero ammaestramento che indica la via perché molti uomini possano essere salvati. Salva anime più una sofferenza santamente vissuta ed offerta che mille parole proferite senza il sostegno della grazia di Dio, non elargita a motivo della sofferenza non offerta e non santificata.</p>
<p>E GLI ALTRI NOVE DOVE SONO? (Lc 17,11-19) Dieci lebbrosi si fermano a distanza, secondo quanto prescriveva la Legge del Levitico, alzano la voce, dicendo: “Gesù maestro, abbi pietà di noi!”. Sempre secondo la stessa Legge, Gesù dice loro: “Andate a presentarvi ai sacerdoti”. Lungo il cammino la guarigione si compie. Nove proseguono per la loro via. Uno però torna indietro, loda Dio a gran voce, si getta ai piedi di Gesù per ringraziarlo. Costui era uno straniero, un Samaritano. Le parole di Gesù: “Non sono stati guariti tutti e dieci? E gli altri nove dove sono? Non si è trovato chi tornasse a render gloria a Dio, all’infuori di questo straniero?”, ci introducono nel grande mistero della mediazione. Come Dio opera la salvezza per mezzo dei suoi mediatori, così è anche giusto che per mezzo degli stessi mediatori venga glorificato, esaltato, lodato, benedetto. Come la grazia è frutto della mediazione, così deve essere anche per il ringraziamento. Senza mediazione non c’è vera adorazione. In quest’uomo che è tornato si manifesta la vera fede: “Alzati e va’; la tua fede ti ha salvato”. Gli altri sono stati guariti solo nel corpo. Il loro spirito è privo di una qualsiasi vera, autentica salvezza. Essi sono ancora con la lebbra della non verità della fede ed è come se fossero lacerati dentro.</p>
<p>CON IN MANO IL BASTONE DI DIO (Es 17,8-13) La vita sulla terra si vive nella volontà di Dio attraverso una comunione mirabile di preghiera e di azione. Il Signore comanda l’azione per mezzo di Mosè: “Mosè disse a Giosuè: Scegli per noi alcuni uomini ed esci in battaglia contro Amalek”. Dio si lascia invocare dal suo servo Mosè: “Domani io starò ritto sulla cima del colle con in mano il bastone di Dio”. Azione e preghiera devono essere una cosa sola. Se la comunione viene sospesa per qualsiasi motivo, si sospende anche il compimento della volontà di Dio: “Quando Mosè alzava le mani, Israele era il più forte, ma quando le lasciava cadere, era più forte Amalek”. Perché questa comunione mai si interrompa, è necessario l’aiuto di altre persone: “Poiché Mosè sentiva pesare le mani dalla stanchezza, presero una pietra, la collocarono sotto di lui ed egli vi sedette, mentre Aronne e Cur, uno da una parte e l'altro dall'altra, sostenevano le sue mani. Così le sue mani rimasero ferme fino al tramonto del sole”. La comunione è perfetta ed anche la vittoria: “Giosuè sconfisse Amalek e il suo popolo passandoli poi a fil di spada”. Ha vinto però non Mosè, non Giosuè, ma la comunione con Dio e tra gli uomini.</p>
<p>TI SCONGIURO DAVANTI A DIO E A CRISTO GESÙ (2Tm 3,14-4,2) San Paolo sa che la vera fede nasce e fruttifica nei cuori per l’annunzio della Parola di Cristo Gesù. Per questo con vigorosa esortazione invita il suo fedele discepolo Timoteo, anche lui Vescovo della Chiesa di Dio, a dare voce alla Parola di Gesù e ad annunziarla senza timore alcuno: “Annunzia la parola, insisti in ogni occasione opportuna e non opportuna, ammonisci, rimprovera, esorta con ogni magnanimità e dottrina”. La nascita della fede, il contrasto delle eresie, il rinnovamento della vita morale, che è a fondamento della vera socialità, sono il frutto dall’annunzio della Parola consegnata all’Apostolo del Signore. Se lui tace, tutto il mondo precipita nel buio, nella non verità, nell’errore e nelle infinite favole che gli uomini si raccontano, ingannandosi a vicenda, divenendo insieme ingannatori e ingannati. Le modalità sono lasciate alla saggezza, all’intelligenza, alla sagacia e prudenza nello Spirito Santo dell’Apostolo di Gesù. L’Apostolo deve pregare incessantemente perché rimanga sempre nelle giuste e sante modalità, nelle quali è la sua santità, ma anche la nascita della fede e la sua vita in molti cuori.</p>
<p>LI FARÀ A LUNGO ASPETTARE? (Lc 18,1-8) Per convincerci della necessità di pregare sempre, senza mai stancarsi, Gesù narra la parabola del giudice disonesto, che non temeva Dio e non aveva riguardi per nessuno. Questo giudice dovette confrontarsi con una vedova la cui forza era solo la sua insistenza nella richiesta di giustizia. Il giudice dinanzi alla sua “molestia”, al ripetere ogni giorno la stessa richiesta, decise di farle giustizia per non essere più importunato. Molto più grande e immediato sarà l’esaudimento da parte del Signore, che è Padre. Nella preghiera insegnata da Gesù c’è una relazione nuova: di paternità e di figliolanza. Non si tratta però di un rapporto alla maniera umana, cioè di un padre non santo e non giusto che esaudisce la preghiera dei suoi figli, ma di un Padre che è veramente santo, fonte di ogni santità, pieno di misericordia e di pietà verso i suoi figli che lo invocano con insistenza, senza mai stancarsi. Credere nella preghiera è tutto per un uomo. Farla con insistenza da vero figlio è la via perché tutto il Cielo si riversi su di noi e ogni grazia venga accordata.</p>
<p>CHI VENERA DIO SARÀ ACCOLTO CON BENEVOLENZA (Sir 35,12-14.16-18) Venera il Signore chi pratica la Legge, chi osserva l’Alleanza, chi fa dei Comandamenti la sua stessa vita, chi sceglie la Parola di Dio per sua casa e sua dimora. La venerazione di Dio diviene misericordia, benevolenza, pietà, compassione verso il povero, che è anche il forestiero, il pellegrino, lo straniero, il profugo, l’immigrato, colui che non ha nulla in questo mondo, perché Dio lo ha affidato alla nostra commiserazione, pietà, benevolenza. Affidando il povero nelle mani della misericordia e carità dell’uomo è come se Dio stesso si mettesse nelle nostre mani. Se l’uomo non venera il povero, non venera neanche il Signore. Il povero è la prova visibile, tangibile della verità della nostra adorazione per il Signore. Se il povero è disprezzato, disprezzato è il Signore. Se il forestiero è trascurato, trascurato è il Signore. Se l’immigrato è maltrattato, maltrattato è il Signore. Venera Dio chi venera il povero, l’umile, il semplice. Costui può veramente pregare Dio, il quale ascolterà sempre la sua preghiera e dal cielo esaudirà ogni sua richiesta.</p>
<p>È GIUNTO IL MOMENTO DI SCIOGLIERE LE VELE (2Tm 4,6-8.16-18) San Paolo sa di aver svolto con frutto la missione che gli è stata affidata: “Ho combattuto la buona battaglia, ho terminato la mia corsa, ho conservato la fede”. Ora è giunto il tempo di raggiungere Cristo Gesù nell’eternità. La sua coscienza è certa, sicura, fermamente convinta di aver fatto bene tutto ciò che gli è stato chiesto di fare. Ha combattuto la buona battaglia della Parola e in essa ha conservato sempre la più pura e santa fede in Cristo Gesù. Ora sa cosa lo attende: la corona di giustizia. Per questa corona ha combattuto e per essa ha sacrificato l’intera vita. Quanta differenza dai molti predicatori di sempre del Vangelo che affermano, contro la verità di Dio e di Cristo Gesù, che la corona del Paradiso è per tutti, senza alcun bisogno né di combattere la buona battaglia, né di conservare la fede! Questa stoltezza sta rovinando il mondo. Non c’è più desiderio del Cielo. Non c’è più attesa di una corona di giustizia. Non si lavora per questa corona. La storia ci insegna che un falso annunciatore del Vangelo è capace di distruggere un’intera comunità.</p>
<p>DUE UOMINI SALIRONO AL TEMPIO A PREGARE (Lc 18,9-14) Sono le relazioni di Dio con gli uomini l’unica norma che ci consentono di misurare la nostra santità, ma anche il nostro peccato e la nostra ostinazione nei pensieri malvagi. Nei confronti degli uomini Dio è ricco di perdono. L’uomo è santo se anche lui è ricco di misericordia. Dio è benevolo verso tutti. L’uomo è santo se fa della benevolenza la sua unica norma di vita. Benevolenza universale e non particolare, verso tutti e non per alcuni solamente. Dio non disprezza mai un cuore pentito, contrito, umiliato. Chi si reputa santo dinanzi a Dio mai dovrà cadere in questo peccato di disprezzo, di condanna, di allontanamento di chi si umilia e si prostra dinanzi al Signore. Se un solo comportamento di Dio non è imitato, l’uomo mai potrà dirsi santo davanti ai suoi occhi. Il fariseo che sale al tempio per pregare non è santo, anche se ostenta santità in ogni sua parola. Non lo è perché non è un perfetto imitatore del suo Dio. Questi accoglie il peccatore pentito. Lui lo disprezza. Il Signore lo perdona. Lui lo ha già condannato, escludendolo dalla misericordia e dalla stessa richiesta di perdono. Guardando l’agire di Dio ognuno di noi può conoscere il grado della sua santità. Non ci sono altre regole e altre vie.</p>
<p>NULLA DISPREZZI DI QUANTO HAI CREATO (Sap 11,22-12,3) Man mano che cammina con il suo popolo, il Signore si rivela e si manifesta nella sua essenza più pura. Egli è carità, compassione, amore, perdono, misericordia, riconciliazione, offerta di pace. Dio cammina sempre con un uomo storico, che spesso è rozzo, appena abbozzato nella sua umanità. Egli prende quest’uomo lacerato nel suo intimo e lo conduce nella pienezza della sua verità e santità. Dio vede ogni uomo bisognoso di misericordia e di perdono. Anche il vero adoratore di Dio deve vedere tutti gli uomini bisognosi di carità e di compassione. Con il Libro della Sapienza finisce un’epoca, ne inizia un’altra: Dio ha mostrato agli uomini il suo vero volto: non il volto che interviene per punire, ma quello che attende che gli uomini si pentano, si convertano, si aprano alla fede più pura e più santa in Lui. Quello che sa e vuole educare in vista della salvezza. Quello che sarà tutto manifestato sulla croce, quando lo stesso Dio darà il suo Figlio Unigenito per la salvezza dei peccatori, di quanti cioè sono empi e nemici della giustizia e della verità.</p>
<p>SIA GLORIFICATO IL NOME DEL SIGNORE NOSTRO GESÙ (2Ts 1,11-2,3) San Paolo sa che tutto è per grazia impetrata dalla preghiera. La grazia si chiede. Il dono si impetra. Non basta allora la sola predicazione per fare un popolo santo, occorre anche molta preghiera. La predicazione può essere fatta solo da vicino, la preghiera invece può essere elevata a Dio da ogni parte. Ovunque il missionario si trova può santificare la comunità cristiana per mezzo della preghiera. Tutto questo ha però un solo ed unico fine: “Perché sia glorificato il nome del Signore nostro Gesù in voi e voi in lui, secondo la grazia del nostro Dio e del Signore Gesù Cristo”. Nella santificazione Dio è glorificato perché il cristiano mostra il vero volto di Dio. Ma anche il cristiano è glorificato, perché con la grazia di Dio anche lui mostra il suo vero volto, quello di Cristo Gesù, ad immagine del quale egli è stato creato, ma anche rigenerato e santificato. Nel cammino di santificazione può sempre introdursi l’errore, la falsità. Le vie dell’inganno sono molte, alcune evidenti, altre subdole e nascoste. Il giorno della venuta del Signore non è oggetto di rivelazione né in Cielo e né sulla terra. Se qualcuno dice di conoscerlo, mente, inganna, insegna il falso. Chi crede, si lascia solamente ingannare. La responsabilità è solo sua.</p>
<p>IN FRETTA SCESE E LO ACCOLSE PIENO DI GIOIA (Lc 19,1-10) La grazia di Dio agisce per mezzo dell’uomo. Per causa nostra molti non giungono alla conoscenza della verità, non si aprono alla grazia, non vivono di fede. Per noi Dio entra nella vita di un uomo e per noi anche vi esce, o mai vi entra. Per noi il peccatore si salva, ma anche si danna e si perde. Noi siamo la salvezza dell’altro, perché Dio ha posto nel nostro cuore, volontà, anima, spirito, corpo la redenzione dell’umanità. Ogni uomo, incontrandosi con la grazia di Dio, da peccatore diviene giusto. Ogni peccatore può raggiungere le più alte vette della santità. Il prima senza la grazia e il dopo con la grazia non sono la stessa cosa. Il peccatore toccato dalla grazia diviene nuovo, trasformato, santificato, pienamente rientrato nella giustizia e nella verità della sua vita, mosso dalla grande carità che gli fa condividere i suoi beni con i poveri e i bisognosi. Chi mormora e critica perché un uomo prima era peccatore, pensando che per lui non potrà mai esserci salvezza, costui sappia che si pone fuori della retta fede e che non conosce il grande il mistero della grazia.</p>
<p>CI RISUSCITERÀ A VITA NUOVA ED ETERNA (1Mac 7,1-2.9-14) Con la carità la vita è donata interamente per la salvezza del mondo. Questa verità nel cuore si trasforma in forza irresistibile che ci sostiene in ogni prova. La carità da sola non basta, occorre la speranza e questa è la certezza che ogni vita offerta a Dio non solo viene custodita in uno scrigno eterno nel cielo, quanto anche alla fine dei giorni, essa ci sarà ridonata, ma in una maniera divina, cioè trasformata tutta in luce e in spirito: “Tu, o scellerato, ci elimini dalla vita presente, ma il re del mondo, dopo che saremo morti per le sue leggi, ci risusciterà a vita nuova ed eterna”. Il linguaggio è ancora quello dell’Antico Testamento, il cuore non è stato ancora santificato dalla contemplazione di Gesù in croce, ma la verità della risurrezione comincia ad essere forza irresistibile che spinge al martirio pur di non trasgredire la legge di Dio. È Cristo Gesù il compimento totale, pieno, perfetto del cuore, della mente, dello spirito, dell’anima, della bocca di ogni fedele discepolo del Signore. Tutto è incompleto senza Cristo, anche se la verità comincia a farsi strada nel cuore dell’uomo.</p>
<p>LA PAROLA DEL SIGNORE SI DIFFONDA E SIA GLORIFICATA (2Ts 2,16-3,5) Cristiani della Parola, della grazia, della preghiera: è questa la nostra perfezione, è anche questa la nostra incisività in ordine alla conversione e santificazione dei cuori. Se una di queste tre cose manca, la nostra azione è sempre inefficace, carente, rachitica, senza consistenza di vera salvezza. San Paolo è anche l’Apostolo che crede nella preghiera della comunità per lui e la chiede: “Per il resto, fratelli, pregate per noi, perché la parola del Signore si diffonda e sia glorificata come lo è anche tra voi e veniamo liberati dagli uomini perversi e malvagi”. Ogni discepolo di Gesù deve essere un “diffusore” della Parola. Per lui ogni uomo deve venire a conoscenza del Vangelo. La Parola è glorificata, quando essa è accolta come unica Parola di salvezza e di vita eterna e viene realizzata in ogni sua più piccola parte. La gloria della Parola di Dio è una sola: essa è l’unica che genera la vera salvezza. Se la Parola di Dio è posta accanto alle infinite parole degli uomini, essa viene privata della sua gloria, del suo vanto, della sua unicità. Essa è. Le altre non sono.</p>
<p>NON PRENDONO MOGLIE E NÉ MARITO (Lc 20,27-38) Il fondamento della risurrezione è l’amore di Dio, il quale ha creato l’uomo per l’eternità, lo ha voluto immortale, lo ha fatto per la vita. La morte è solo un istante dell’esistenza. Poi tutto sarà avvolto dalla risurrezione: di gloria per quanti fecero il bene, di ignominia e di oscurità per quanti fecero il male. L’amore di Dio si riveste di onnipotenza e chiama dalla polvere tutti i corpi, ognuno sarà affidato alla propria anima e l’uomo così verrà ricomposto nella sua unità che era stata distrutta con la morte. Se Dio non fosse onnipotente, l’amore mai potrebbe essere eterno, perché finirebbe al momento della morte. Invece l’onnipotenza di Dio opera la risurrezione e Lui potrà veramente amare l’uomo per tutta l’eternità. La sua onnipotenza è redenzione, giustificazione, santificazione, salvezza; è capacità oggi di operare la risurrezione dell’uomo a vita nuova; è liberazione da ogni male; è innalzamento nella santità. La Chiesa ama l’uomo se gli annunzia questo mistero in pienezza di verità. Il dono della verità è la più alta forma della carità e chi non è vero con i suoi fratelli, costui di certo non li ama, come non amavano gli uomini i Sadducei, che li rinchiudevano nel carcere di una vita puramente terrena, senza alcuna trascendenza.</p>
<p>IL GIORNO ROVENTE COME UN FORNO (Ml 3,19-20) Il giusto giudizio di Dio è verità assoluta ed universale. Un giorno tutti dovremo presentarci dinanzi all’unico Dio e Signore per rendere conto delle opere da noi compiute mentre eravamo nel corpo, sia in bene che in male. Sarà questo un giorno tremendo, perché il giudizio non è di assoluzione o di approvazione, può essere anche di riprovazione e di condanna eterna. Malachia lo grida con forza a tutti coloro che dicono che bene e male sono la stessa cosa presso il Signore: “Ecco, sta per venire il giorno rovente come un forno”. Ogni anima nel giudizio particolare sarà infornata in esso. Se è avvolta dal peccato, brucerà come paglia per l’eternità. Chi non crede in questa verità spesso è proprio il cristiano. La sua non fede trascina in perdizione il mondo intero, perché lo giustifica in ogni suo peccato. Quanto differente è invece la sorte dei giusti: “Per voi invece, cultori del mio nome, sorgerà con raggi benefici il sole di giustizia”. Anche questa parola spesso non è creduta dal cristiano. Chi crede in essa taglia netto con il male e si dona totalmente al bene, pieno di gioia e di dolce speranza.</p>
<p>SENZA FAR NULLA E IN CONTINUA AGITAZIONE (2Ts 3,7-12) Quando nella nostra purissima e santissima fede si introduce un solo elemento di falsità, essa non è più capace di dirigere nel bene l’intera nostra esistenza. San Paolo sa che un errore si era introdotto nella fede dei Tessalonicesi. Alcuni, pensando falsamente che la fine del mondo fosse imminente, avevano deciso di non lavorare. Al di là dell’imminenza della fine del mondo, c’è una verità che rimane sempre valida. Ognuno deve mangiare il proprio pane con il sudore della fronte. Un errore può sempre introdursi nella fede, ma la parte vera di essa può aiutare a che non si cada nella non fede totale. La fine del mondo può essere anche imminente – cosa che San Paolo smentisce – finché però non sarà venuta, ognuno se vuole vivere, deve mangiare ed è ben giusto che lavori. La santità vissuta in una verità evidente ci aiuta a rimanere giusti. Nella giustizia il Signore interviene per portare pienezza di verità al nostro cuore. Chi cammina con rettitudine nelle verità evidenti della fede sarà sempre aiutato da Dio a trovare la verità nelle cose poco chiare, o non evidenti dell’intera fede.</p>
<p>SALVERETE LE VOSTRE ANIME (Lc 21,5-19) Chi segue Cristo Gesù necessariamente deve subire il martirio cruento o incruento, per opera di amici o di nemici, di parenti o di estranei. In questo il cristiano deve essere un perfetto imitatore di Gesù Signore, il quale rese testimonianza dinanzi al Sinedrio e a Ponzio Pilato, dinanzi ai suoi e agli estranei. Il martirio cristiano può venire anche per opera dei figli della stessa Chiesa, degli stessi seguaci di Cristo Signore. Sono tutti costoro causa di martirio nel momento in cui escono dalla verità e si inabissano nella menzogna. Il peccato del mondo è di chi crede e di chi non crede, di chi segue Gesù e di chi non lo segue. Se però il martirio non è nella volontà del Signore, la persecuzione serve solo per rendere testimonianza a Cristo Gesù e molte persecuzioni avvengono perché il nome di Gesù sia annunziato in modo esplicito, formale, dinanzi ad un  tribunale nello splendore della sua verità. Così nessuno domani dinanzi a Lui potrà scusarsi nel giorno del giudizio. Martirio e persecuzione sono vie per annunziare Cristo Gesù al mondo intero e per di più per via pubblica, ufficiale, giudiziale. Via solenne perché attestata con animo già pronto a versare il sangue come sigillo sulla propria testimonianza.</p>
<p>TU PASCERAI ISRAELE MIO POPOLO (2Sam 5,1-3) Davide è stato scelto da Dio come re del suo popolo. Fu consacrato da Samuele in Betlemme. Questo non basta per essere il re di Israele. È necessario che anche il popolo lo scelga e lo acclami come suo vero re. Questo evento ci insegna due verità: è sempre Dio che deve manifestare la sua volontà in ogni cosa; il popolo deve accogliere la volontà di Dio ed attuarla. Se tutto non avviene per volontà di Dio, è segno che l’uomo si è sostituito al suo Signore. Siamo nell’idolatria. Altra grande verità è questa: dalla profezia successiva viene annunziato che il Messia di Dio nascerà da Davide. Un suo figlio sarà l’Unto del Signore. Essere figlio di Davide in nessun modo significa dover essere Messia alla maniera di Davide. Anche in questo caso è sempre la volontà di Dio che deve stabilire ogni cosa. La Parola di Dio profetizza che il Messia sarà un figlio di Davide, la stessa volontà di Dio, nelle successive profezie, annunzierà che il Messia non sarà alla maniera di Davide, sarà invece alla maniera del Servo Sofferente del Signore. È l’abisso infinito.</p>
<p>NEL REGNO DEL SUO FIGLIO DILETTO (Col 1,12-20) San Paolo ci annunzia chi è il nostro Re e come si entra nel suo regno. Il Re è il Figlio diletto del Padre. Per opera sua Dio ci ha dato la redenzione, la remissione dei peccati. Il nostro Re è della stessa natura del Padre, dal quale è stato generato prima di tutti i secoli, nell’oggi dell’eternità e tutto ciò che esiste, visibile e invisibile, materia e spirito, è stato fatto per mezzo di Lui e in vista di Lui. Egli è anche il capo del corpo, cioè della Chiesa, il principio, il primogenito di coloro che risuscitano dai morti. Creazione e redenzione sono state operate per mezzo di Lui. Egli ha il primato sulla vita e sulla morte, perché egli è il Risorto. In Lui c’è ogni pienezza di grazia e di verità, di saggezza e di santità. Niente è nel mondo nell’ordine della creazione e della redenzione che non venga da Lui e che non si attinga in Lui. Egli è la nostra riconciliazione. In Lui è riconciliata l’intera creazione. Solo nel suo regno l’uomo è veramente uomo. Fuori del regno di Cristo ci sono frantumi e briciole di umanità. Manca però il vero uomo, perché il vero uomo è solo nell’Uomo vero che è Cristo Signore.</p>
<p>OGGI SARAI CON ME NEL PARADISO (Lc 23,35-43) Gesù è sulla croce in mezzo a due ladroni, che sono il simbolo dell’intera umanità. L’umanità è ladra perché ha rapinato la gloria al suo Dio e Signore. Parte dell’umanità, il primo ladrone, vuole una liberazione senza fede, rimanendo nella sua sorda opposizione a Dio, nel suo peccato di furto della gloria divina. Vuole Dio, ma per rimanere nel proprio regno di peccato: “Non sei tu il Cristo? Salva te stesso e anche noi! Liberaci dalla nostra condizione di crocifissi. Lasciaci però nella nostra condizione di ladri della gloria di Dio”. L’altra parte non chiede di essere liberata dalla croce, chiede di essere accolta nel regno di Gesù. Ma prima ancora riconosce il suo peccato, la sua miseria, testimonia l’innocenza e la santità di Gesù, che viene riconosciuto sia come uomo giusto sia come il Re che attraverso la croce apre la via per un regno misterioso. Da questa fede nasce la sua preghiera: “Gesù, ricordati di me quando entrerai nel tuo regno”. La risposta di Gesù è immediata: “In verità ti dico, oggi sarai con me nel paradiso”. Il paradiso è il vero regno, nel quale si entra per la via della confessione della propria colpa, della testimonianza dell’innocenza di Gesù, della retta fede in Lui come Re di un regno eterno.</p>
<p>EGLI SARÀ GIUDICE FRA LE GENTI (Is 2,1-5) La venuta del Messia di Dio porterà sulla nostra terra un radicale cambiamento: si passerà dalla particolarità all’universalità, dalla chiusura nel proprio mondo religioso all’accoglienza dell’unica verità e della sola Legge che dona santità ai giorni dell’uomo sulla terra. Al Dio che il Messia del Signore annunzierà sarà conversione anche tra quanti non sono figli di Abramo. Molti popoli riconosceranno come unica verità di salvezza la Parola del Messia di Dio. Questa Parola dividerà l’egoismo dalla carità, la giustizia dall’ingiustizia, la santità dal peccato, la bontà dalla malvagità. La Parola che il Messia di Dio porterà sulla nostra terra cambierà i cuori e dall’odio li farà passare all’amore. Questo miracolo si compie se ogni uomo che accoglie questa Parola la trasforma in sua vita e la trasmette con le parole e con le opere, in modo che ogni altro uomo possa innamorarsi dell’universalità e della forza di cambiamento dei cuori che è nella Parola dell’Unto di Dio. Questo prodigio universale è affidato alla nostra bocca, al nostro cuore, alla nostra vita.</p>
<p>RIVESTITEVI DEL SIGNORE GESÙ CRISTO (Rm 13,11-14) Rivestirsi di Cristo Gesù è indossare l’abito della verità, della giustizia, della carità. La vita nel Signore deve essere nelle parole, nei pensieri, nelle opere, nei desideri, nella volontà. Si riveste di Cristo chi si spoglia dell’antica veste di peccato per non indossarla mai più. Per Paolo la veste del peccato sono: “gozzoviglie e ubriachezze, impurità e licenze, contese e gelosie”. Chi indossa questa veste di certo non può dire che si è rivestito di Cristo Gesù. Deve dire che lui di Cristo si è proprio spogliato. Si riveste di Cristo chi getta via le opere delle tenebre e indossa le armi della luce. Ogni Parola del Vangelo è un’arma della luce con la quale il discepolo del Signore combatte la buona battaglia della fede. Mentre le opere delle tenebre sono tutte quelle che la parola menzognera dell’uomo pone nel nostro cuore. Rivestirsi di Cristo è spogliarsi della propria carne con tutti i suoi desideri. La carne è la natura che si è spogliata di Dio e si è alzata al di sopra di Lui, decidendo essa stessa il bene e il male. Indossare Cristo è invece rivestirsi della sua verità e della sua Parola.</p>
<p>ANCHE VOI STATE PRONTI (Mt 24,37-44) Oggi Gesù ci chiede di essere pronti. Lo chiede ai suoi discepoli e ad ogni uomo. Tutti dobbiamo essere pronti, altrimenti quando Lui verrà per prenderci e condurci dinanzi al Padre suo, il giudizio per noi non sarà favorevole. Potremmo trovarci mancanti in ogni cosa e finire nella perdizione eterna. Se non ci fosse l’inferno, o il purgatorio saremmo tutti beati e felici, perché andremmo tutti in paradiso. In questo caso a nulla serve stare pronti. Si morirebbe e si entrerebbe nella salvezza eterna così come si è. Molta moderna teologia, avendo abolito l’inferno e il purgatorio non ha bisogno più di alcuna preparazione. Neanche c’è più bisogno – sempre per questa teologia – di liberarci dal male e di compiere il bene. C’è una sorte unica per tutti: per buoni e per cattivi. Molti sono oggi coloro che predicano la sola misericordia di Dio con la dichiarazione della non esistenza dell’inferno. Molti altri dicono che esso è vuoto. La nostra fede è nella Parola di Gesù e ogni teoria dei figli della chiesa o del mondo, che dovesse dire il contrario, per noi è falsa. O partiamo dall’assoluta verità della Parola di Cristo Gesù, o niente ha più senso: né la vita, né la morte, né la Chiesa e neanche la stessa verità. Tutto perde di valore. Ogni cosa scade di senso e di significato.</p>
<p>UN GERMOGLIO SPUNTERÀ DAL TRONCO DI IESSE (Is 11,1-10) Il Messia che verrà nascerà dalla stirpe di Davide e su di Lui si poserà lo Spirito del Signore che è Spirito di sapienza, intelligenza, consiglio, fortezza, conoscenza, timore del Signore. Egli non si comporterà come tutti i re che sono succeduti a Davide. Il Messia di Dio sarà un uomo tutto pervaso di verità e di giustizia, di equità e di sano e santo discernimento. La verità sarà a fondamento del diritto e di ogni sua decisione. Dove non c’è verità, lì non c’è neanche diritto. La falsità è madre di ogni ingiustizia e c’è sempre ingiustizia dove non regna la verità nel cuore e nella mente. Il Messia di Dio è anche uomo forte. La verità senza fortezza non serve e neanche la fortezza senza verità. La verità non viene però dall’uomo, discende dal cielo, è dono di Dio. La verità vissuta ha un nome nuovo: giustizia. Il cammino nella giustizia si chiama fedeltà. Il Messia di Dio è uomo diverso da ogni altro uomo. Egli è uomo tutto intento a mostrare agli uomini la via della salvezza che è interamente nella Parola e nelle sue opere a favore degli uomini. È questo il virgulto che spunterà dal tronco di Iesse.</p>
<p>COME CRISTO ACCOLSE VOI (Rm 15,4-9) C’è un solo modo di sapere se viviamo di carità e di verità, di amore e di santità: se ci accogliamo gli uni gli altri come Cristo accolse noi, per la gloria di Dio. Cristo ha accolto noi assumendo la nostra carne e tutto ciò che è della carne: la sofferenza, il dolore, la stessa morte; prendendo su di Sé tutti i nostri peccati; subendo la pena che ci era dovuta a causa delle nostre iniquità; lasciandosi inchiodare al nostro posto sulla croce. Dovevamo essere noi crocifissi ed invece è stato Lui ad espiare per noi al fine di ottenerci il perdono dei peccati. Ci si accoglie gli uni gli altri nel perdono, nella misericordia, nella compassione, nella carità, nell’aiuto concreto, nella condivisione, nel dare agli altri e nel ricevere dagli altri ogni bene di cui il Signore ci ha arricchiti. Chi vuole sapere se il suo cuore è vero dinanzi a Dio, è sufficiente che osservi se esso è puro e santo dinanzi ad ogni uomo, nessuno escluso. È sempre la verità del nostro rapporto verso gli uomini che rivela e manifesta la verità del nostro rapporto verso il Signore. La verità di Dio è nella nostra verità verso tutti i nostri fratelli.</p>
<p>GIÀ LA SCURE È POSTA ALLA RADICE DEGLI ALBERI (Mt 3,1-12) Giovanni prepara la via al Signore con l’invito esplicito alla conversione. Egli però non vuole conversioni apparenti, di facciata, simulate. Nessuno può fondare la sua salvezza eterna sulle false illusioni che nascono dalla carne e, nel caso concreto, dal fatto di essere discendenza di Abramo. Non salva essere figli di Abramo, salva invece l’osservanza dell’Alleanza stipulata con il Signore sul fondamento della Legge. Una conversione senza veri frutti è solamente sterile, inutile, vana. Una conversione senza il ritorno nell’osservanza di tutti i Comandamenti è semplicemente una farsa, un prendersi gioco del Signore. È verità: chi sta per venire è il Figlio di Dio. Viene per battezzare noi in Spirito Santo e fuoco, viene però con il ventilabro in mano per pulire la sua aia, raccogliere il suo grano nel granaio e bruciare la pula con un fuoco inestinguibile. Vivere di conversione apparente è come spianarsi la via per essere bruciati con il fuoco inestinguibile. Il giusto giudizio di Dio su tutte le nostre azioni è verità essenziale, centrale della nostra fede. Cristo Gesù viene per dare ad ognuno la grazia e la verità in modo che sfugga al giudizio di condanna e viva solo il giudizio di salvezza e di redenzione eterna.</p>
<p>ALLORA LO ZOPPO SALTERÀ COME UN CERVO (Is 35,1-6.8.10) Quando l’ombra della distruzione, della fine, della stessa morte sembra ormai avvolgere ogni cosa, ecco che imperiosa risuona la Parola del Signore in mezzo al suo popolo: “Dite agli smarriti di cuore: Coraggio! Non temete; ecco il vostro Dio, giunge la vendetta, la ricompensa divina. Egli viene a salvarvi”. Dio non solo è il Creatore, il Signore dell’uomo, è anche il suo Salvatore potente. La nostra salvezza è voluta tenacemente dal nostro Dio ed essa è attuata con divina ed eterna pazienza. Il Signore manifesta la sua presenza facendo ritornare dall’esilio proprio quelle persone incapaci di intraprendere un qualsiasi viaggio: “Allora si apriranno gli occhi dei ciechi e si schiuderanno gli orecchi dei sordi. Allora lo zoppo salterà come un cervo, griderà di gioia la lingua del muto”. Non solo Dio metterà queste persone in condizioni di poter viaggiare e fare ritorno in Gerusalemme, anche la strada sarà appianata da Lui perché il viaggio sia senza pericoli: “Ci sarà una strada appianata e la si chiamerà “Via santa”, su di essa ritorneranno i riscattati dal Signore e verranno in Sion con giubilo”.</p>
<p>SIATE PAZIENTI FINO ALLA VENUTA DEL SIGNORE (Gc 5,7-10) Tutto si deve vivere con somma pazienza: malattia, povertà, incomprensioni, sofferenza, maltrattamenti, persecuzioni, lo stesso martirio. Senza pazienza si è facile preda del giudizio. Ma il cristiano non può giudicare, perché il giudizio appartiene al solo ed unico Giudice di tutta la terra: Gesù Cristo nostro Signore. La propria condizione, qualunque essa sia: di povertà, miseria, incomprensione, maltrattamento, martirio si deve vivere sul modello dei profeti che tutto sopportarono con pazienza. Modello insuperabile è Cristo Gesù: Lui giusto si offrì per gli ingiusti, pio si consegnò per gli empi, santo si sacrificò per i peccatori. Chi sa attendere con somma pazienza il giudizio di Dio sulle azioni degli uomini e si astiene da ogni pronunciamento sui suoi fratelli, costui è in tutto simile al contadino che non giudica l’albero, attende invece che gli dia il suo prezioso frutto, che dipende dalle piogge d’autunno e di primavera, anche esse da attendere con tanta pazienza. La pazienza è il vero sale dell’esistenza e solo chi è paziente riceverà la corona di giustizia da parte del Signore.</p>
<p>AI POVERI È PREDICATA LA BUONA NOVELLA (Mt 11,1-11) Giovanni il Battista non è il Messia del Signore. È giusto, perché è volontà di Dio, che lui consegni a Cristo Gesù i suoi discepoli. È Gesù l’unico Maestro per tutti gli uomini e per tutti i secoli. Ognuno però ha il diritto di sapere, di conoscere personalmente la verità di colui che segue. Ogni verità si appura per testimonianza e quella del solo Giovanni il Battista non è sufficiente. Secondo la Legge occorrono due testimoni concordi. Gesù rende testimonianza su se stesso, ricorrendo a due testimoni fuori di Lui: la Scrittura e la storia cui stanno assistendo in questo istante anche i discepoli di Giovanni. Ciò che Gesù opera è il compimento perfetto di ciò che la Scrittura afferma del Messia di Dio. Gesù è il Messia del Signore perché avviene in Lui e per Lui la realizzazione di ogni Parola della Scrittura. Ora i discepoli di Giovanni possono passare a Gesù. Ora sanno per una triplice testimonianza: di Giovanni, della storia e della Scrittura che Gesù è il vero Messia di Dio. Solo Gesù può avere discepoli, ogni altro uomo deve divenire lui stesso seguace del Signore e far sì che per la sua testimonianza ogni altro uomo divenga anche lui discepolo dell’unico Messia e del solo Salvatore e Redentore dell’uomo.</p>
<p>ECCO: LA VERGINE CONCEPIRÀ E PARTORIRÀ UN FIGLIO (Is 7,10-14) Acaz si rifiuta di chiedere un segno. Dio però glielo dona ugualmente, ma in un modo arcano, misterioso: “Ecco: la vergine concepirà e partorirà un figlio, che chiamerà Emmanuele: Dio–con–noi”. Nel loro compimento immediato, anche se noi non conosciamo le esatte circostanze, queste parole sono un vero segno per l'empio re, il quale avrebbe dovuto convincersi che solo il Dio dei Padri è Dio e nessun altro, perché solo Lui ha in mano le chiavi della vita e della storia.  Nel loro significato pieno, di mistero totale, annunziano l’altro grande evento: il concepimento e il parto della Vergine Maria. Nel senso pieno “Emmanuele, Dio–con–noi”, non significa solamente un nome e una presenza, la presenza del Dio di Israele in mezzo al suo popolo, nel senso pieno il Dio–con–noi è il Dio che si fa uno di noi, che assume la nostra stessa carne e da vero Dio si fa vero uomo, nell’unità della sola ed unica Persona divina del Figlio Unigenito del Padre. Il senso pieno solo nel suo compimento lo possiamo comprendere e solo lo Spirito Santo può dirci, rivelarci quando esso si compie.</p>
<p>NATO DALLA STIRPE DI DAVIDE SECONDO LA CARNE (Rm 1,1-7) San Paolo ci dice che in Cristo Gesù si compiono tre misteri. Il primo è nell’eternità. Egli è il Figlio Unigenito del Padre, generato da Lui prima di tutti i secoli. Gesù è l’unico Figlio di Dio per generazione eterna. Il secondo avviene nel tempo. Il Figlio unigenito del Padre, il Verbo che in principio è Dio e presso Dio, per opera dello Spirito Santo, diviene carne nel seno della Vergine Maria. Un solo Figlio, due nascite: dall’eternità da Dio, vero Figlio di Dio, consustanziale con il Padre, nel tempo vero Figlio della Vergine Maria, vero uomo consustanziale con l’umanità. Il terzo si realizza al momento della risurrezione gloriosa. Il vero uomo è tutto trasformato in spirito, in luce, è reso in tutto simile a Dio. Lui che è l’immagine del Dio invisibile è anche perfettamente, in pienezza di luce e di verità, tutto ad immagine di Dio nella sua vera umanità. Possiamo edificarci ad immagine della sua vera umanità perché da essa è scaturita la grazia e la verità che sono la sola ed unica via che ci permette di farci veri come lui è vero e santo come lui è il Santo di Dio.</p>
<p>QUEL CHE È GENERATO IN LEI VIENE DALLO SPIRITO SANTO (Mt 1,18-24) Le verità che l’Angelo annunzia a Giuseppe sono essenzialmente tre: “Quel che è generato in Maria viene dallo Spirito Santo”. Maria è Vergine. Non ha conosciuto uomo. In Lei si compie ciò che non si è mai compiuto in nessuna altra donna e mai si potrà compiere: Vergine e Madre senza nessuna opera dell’uomo. Vergine e Madre per sola onnipotenza divina. La seconda verità è nel nome che Giuseppe dovrà dare al Bambino. Lo dovrà chiamare Gesù: Dio salva. Dio salva il suo popolo dai suoi peccati. La salvezza è dal peccato, perché il peccato è causa di ogni morte che regna in seno all’uomo e all’intera società. La terza verità è l’annunzio del compimento della profezia di Isaia: Dio non è più con l’uomo. Dio stesso è uomo. Il Vero Dio in Cristo Gesù è il vero uomo e il vero uomo è il vero Dio. Dio è con noi, ma facendosi noi. Cambia lo statuto stesso dell’umanità con l’Incarnazione del Verbo nel seno della Vergine Maria: Dio è vero uomo e il vero uomo è Dio. Anche noi saremo con Dio, in Cristo. Non siamo più fuori di Dio, siamo in Dio. Dio non è più fuori di noi, è in noi. In Cristo siamo un solo corpo con Dio, perché noi siamo in Cristo, corpo di Cristo, che è corpo di Dio. È il grande mistero dell’Incarnazione.</p>
<p>RESTA LÀ FINCHÉ NON TI AVVERTIRÒ (Santa Famiglia di Gesù, Maria e Giuseppe )</p>
<p>CHI ONORA IL PADRE ESPIA I PECCATI (Sir 3,2-6.12-14) L’uomo, nella sua superbia, sta abolendo l’ordine costituito dal Signore in ogni settore della sua esistenza. Così facendo si apre una sola via: la morte dell’intera società, perché muore la vera umanità così come è stata voluta e creata dal Signore. All’interno del matrimonio che può essere solo tra uomo e donna, con legame indissolubile e con fedeltà sancita da un comandamento, Dio ha anche stabilito quale dovrà essere la relazione del figlio con il padre e del padre con il figlio. Da parte del figlio questa relazione dovrà sempre essere di rispetto, compassione, onore, soccorso, pietà. Il figlio dovrà altresì evitare di contristare il padre e di disprezzarlo. Il premio per questo grandissimo amore è molteplice: “La sua pietà verso il padre non sarà dimenticata, gli sarà computata a sconto dei peccati”; “Chi onora il padre avrà gioia dai propri figli”, “sarà esaudito nella sua preghiera”, “vivrà a lungo”, “chi onora la madre è come chi accumula tesori”. Tutta la vita materiale e spirituale del figlio dipende dal suo onore verso i genitori. Tutto è nella santità di questa relazione.</p>
<p>COME SI CONVIENE NEL SIGNORE (Col 3,12-21) Le relazioni volute da Dio da vivere all’interno della famiglia sono vicendevoli. È nell’osservanza scrupolosa di quanto Dio ha stabilito che la vita santa regna nella famiglia assieme ad ogni benedizione del Signore. “Voi, mogli, state sottomesse ai mariti, come si conviene nel Signore”.  Dio ha stabilito che sia il marito la fonte creata, il principio ultimo di ogni decisione che si vive all’interno della famiglia. È il mistero della dipendenza nella verità e nella carità, nell’amore e nella giustizia. “Voi, mariti, amate le vostre mogli e non inaspritevi con esse”. Il marito non è il padrone della moglie. È invece colui che è chiamato ad amarla. È questo il ministero affidato da Dio ad ogni marito: morire in croce per amare la sua sposa. “Voi, figli, obbedite ai genitori in tutto; ciò è gradito al Signore” . L’obbedienza è la sola cosa che è gradita al Signore e questa è universale, in tutto, sempre. “Voi, padri, non esasperate i vostri figli, perché non si scoraggino”. Il padre non è il padrone del figlio. È colui che tiene il posto di Dio in ordine alla vita da trasmettere, fare crescere, portare a compimento. Il padre è il servo posto da Dio a cura, protezione, custodia della vita del figlio.</p>
<p>ERODE STA CERCANDO IL BAMBINO PER UCCIDERLO (Mt 2,13-15.19-23) Oggi, sulle famiglie, l’ombra della morte è in tutto simile ad un uragano. Come opporci a questa forza violenta di distruzione? Le soluzioni umane sono tutte inefficaci e lo attestano le infinite famiglie che sono state distrutte e tutte le altre che ancor prima di nascere sono già incamminate per la stessa via. Il Vangelo ci rivela che la salvezza della famiglia è dalla fede, dall’ascolto di ogni Parola di Dio, dalla purissima e santa obbedienza, dal sacrificio che si fa olocausto, dalla carità che diviene consumazione di un’intera vita posta a servizio di ogni comando che viene dal Signore. Chi può salvare le famiglie è solo la Chiesa e il mezzo, lo strumento è anch’esso uno solo: aiutarle con le parole e con l’esempio a rientrare nell’obbedienza a Dio secondo la sua Parola e i suoi Comandamenti. L’esempio che San Giuseppe ci ha lasciato è grande: tutto in lui è dalla fede, che si fa pronta e sollecita obbedienza; tutto è dall’obbedienza che si concretizza nel grande amore che si fa sacrificio, oblazione di sé, olocausto, annullamento, abnegazione dell’intera sua vita, tutta consacrata alla causa di Gesù e della Vergine Maria.</p>
<p>VIDERO IL BAMBINO CON MARIA SUA MADRE (Epifania del Signore)</p>
<p>UNO STUOLO DI CAMMELLI TI INVADERÀ (Is 60,1-6) In un tempo di caligine e di oscurità in cui le tenebre dello sconforto e della perdita della speranza invadevano i cuori, Gerusalemme è invitata a rialzarsi, a rivestirsi di tutta la luce che le viene dal Signore: “Alzati, rivestiti di luce, perché viene la tua luce, la gloria del Signore brilla sopra di te… Su di te risplende il Signore, la sua gloria appare su di te”. Gerusalemme sarà il centro religioso del mondo perché il Signore brilla sopra di essa, perché è Lui che l’avvolge con la sua luce. È Dio, il Signore che attira i popoli verso Gerusalemme, che fa riversare in essa le ricchezze dei popoli: “Uno stuolo di cammelli ti invaderà, dromedari di Madian e di Efa, tutti verranno da Saba portando oro e incenso e proclamando le glorie del Signore”. Occhio umano non può vedere questo. Ma anche nessun cuore umano potrà mai credere questo quando esso prova solo desolazione. Il Signore che fa vedere l’occhio umano è lo stesso Signore che pone la verità nel cuore degli uomini, perché essi si aprano alla speranza. È Dio e solo Lui che dona la visione ed è sempre Lui che crea la speranza nei cuori.</p>
<p>PARTECIPI DELLA PROMESSA PER MEZZO DEL VANGELO (Ef 3,2-3.5-6) Non c’è alcuna differenza tra la salvezza concessa da Dio ai figli di Israele e quella data ai pagani: “I Gentili sono chiamati, in Cristo Gesù, a partecipare alla stessa eredità, a formare lo stesso corpo, e ad essere partecipi della promessa della vita eterna”. Mentre la salvezza è già stata acquisita per tutti, essa diviene propria di ciascuno con la conoscenza, la conversione, l’adesione alla Parola per mezzo della fede. Se questo annunzio non viene fatto, molti uomini non entrano nella piena e totale salvezza operata da Cristo. Se la missione si omette o si svolge male, tante persone vengono escluse dalla vera fede. La salvezza è dono di Dio in Cristo Gesù per opera dello Spirito Santo, l’annunzio di essa è anche dono di Dio, ma per mezzo nostro, sempre per opera dello Spirito Santo. Noi possiamo rendere efficace o non efficace la salvezza di Cristo Gesù. Tanto grande è la responsabilità in ordine alla missione che ci è stata assegnata. Senza la nostra opera, la Croce di Cristo e la sua Risurrezione è come se restassero velate, nascoste, inefficaci, se non addirittura vane.</p>
<p>ESSI PROVARONO UNA GRANDISSIMA GIOIA (Mt 2,1-12) I Magi vedono la stella in oriente. A Gerusalemme si lasciano illuminare dalla Scrittura, la quale dice il luogo dove sarebbe dovuto nascere il Messia di Dio. Trovato Gesù, lo adorano conoscendolo come Dio, Re, vero Uomo avvolto dalla sofferenza e dalla morte. La conoscenza di Gesù non può finire, deve continuare, su di essa bisogna edificare l’intera esistenza. Anche dopo aver conosciuto Gesù, c’è ancora bisogno della grazia di Dio e della sua assistenza. Molti infatti sono i pericoli che potrebbero farci ritornare nella nostra vecchia umanità e nell’antica idolatria. La grazia di Dio, il suo aiuto, ci precede, ci accompagna, ci segue fino all’ultimo istante della nostra vita. La grazia giunge a noi attraverso vie divine: direttamente da Dio, ma anche indirettamente: attraverso i dottori della legge, gli Angeli, altre persone. La salvezza è universale come la grazia e le vie sono sempre misteriose ed arcane. Chi si ferma al segno o alla ragione è uno stolto. La verità è oltre il segno e la stessa ragione ed essa è sempre oltre la nostra mente finita, limitata, circoscritta. È capacità propria dell’uomo trascendersi sempre e lasciarsi avvolgere dalla pienezza della manifestazione di Dio e della sua santa rivelazione.</p>
<p>ECCO IL MIO SERVO CHE IO SOSTENGO (Is 42,1-4.6-7) Il Messia annunciato dal profeta Isaia rompe decisamente con ogni attesa di pensiero umano. È un uomo tutto pervaso di Spirito Santo. È un vero servo di Dio, sempre in ascolto della divina volontà. Egli viene per liberare l’uomo dalla schiavitù di se stesso. Viene per tutti i popoli, tutte le nazioni, anche per le isole più lontane e sperdute. La sua caratteristica sarà la misericordia, la pietà, la compassione. Egli si piegherà sulla canna incrinata e la rialzerà. Farà attenzione a che il lucignolo che fumiga non si spenga, ma riprenda ad ardere e a brillare di verità e di amore. Non sarà un uomo dal cuore pavido. Agirà con fermezza, parlerà con la forza della sua mitezza, non si abbatterà, non verrà meno, compirà la sua missione sino alla fine. Dio lo ha costituito alleanza per il popolo, luce per le nazioni. Dovrà aprire gli occhi ai ciechi, liberare coloro che sono nel carcere del male e fare uscire fuori coloro che sono prigionieri delle tenebre. Egli viene per rifare noi, distrutti dal peccato e avvolti dalla morte; viene per ricondurre al nostro Signore e Dio noi, che dal Signore e Dio ci eravamo allontanati.</p>
<p>IN SPIRITO SANTO E POTENZA (At 10,34.38) La salvezza è nella conversione dei pagani e degli Ebrei al Dio vivo e vero, che è il Padre di nostro Signore Gesù Cristo. Tutti si possono convertire al vero Dio, rimanendo nella loro razza, popolo, stirpe, tribù. Cornelio può essere Gentile ed essere accetto al Signore. Tutto questo è avvenuto per opera di Cristo Gesù, che è stato costituito da Dio il Signore di tutti, da Lui inviato per liberare l’uomo dalla schiavitù del suo male morale, per rendere gli uomini fratelli. Fa questo, sciogliendo l’uomo dal potere del diavolo, il solo che rende prigionieri del peccato, e nel peccato fa gli uomini nemici e schiavi gli uni degli altri, asserviti gli uni agli altri. Sciogliendo l’uomo dal diavolo, lo libera da menzogna, falsità, superbia, invidia, gelosia, avarizia, concupiscenza, ogni morte. Liberando l’uomo dal peccato, fa sì che egli non sia più un nemico per gli altri, bensì un amico, un fratello e compagno di pellegrinaggio insieme in cammino verso la casa eterna del Padre. Gesù libera dalle conseguenze del peccato, sciogliendo dal potere del diavolo. È questa l’unica vera via di salvezza per tutti, sempre.</p>
<p>COME UNA COLOMBA (Mt 3,13-17) Gesù è la nuova arca della pace, della salvezza, della vita eterna, della giustizia, della verità. Solo chi entra in Lui, chi diviene con Lui un solo corpo, chi dimora in Lui, dimorando nella sua grazia e verità, che è tutta nel suo corpo, non fuori di esso, sarà salvato. Quanto entra nell’arca si salva, quanto rimane fuori si perde. Quanto dimora nell’arca resta nella vita, quanto invece esce fuori, ritorna nel peccato di prima e nella sua morte. È questo il grande mistero di Cristo Gesù. È Lui la nostra pace: con Dio, tra gli uomini, nel tempo, nell’eternità, tra i singoli e i popoli, i ricchi e i poveri, i semplici e i dotti, i sazi e gli affamati, tutti con tutti. È la pace l’opera del Figlio prediletto del Padre ed essa matura nel suo corpo appeso sulla croce. Cristo Gesù deve essere sempre guardato con questa visione di fede. Se la pace è Lui ed è in Lui è necessario che a Lui e in Lui portiamo ogni uomo, chiamandolo ed invitandolo alla conversione e alla fede al Vangelo. È la fede la via della pace ed è la conversione la casa e la dimora di essa. Questo mistero oggi viene rivelato al fiume Giordano dallo Spirito Santo che si posa su Cristo Gesù sotto forma corporea come di colomba e dal Padre che lo proclama suo Figlio prediletto.</p>
<p>IO TI RENDERÒ LUCE DELLE NAZIONI (Is 49,3.5-6) L'universalità della missione del Servo del Signore è la verità che rompe ogni schema antico di salvezza. Se il Servo del Signore dovrà essere luce delle nazioni, è chiaro che non potrà più esserci distinzione tra popoli e popoli. Una sola luce illuminerà tutti i popoli. Una sola verità li guiderà. Un solo Dio sarà il loro Signore. Un solo Messia, un solo Servo, una sola luce, ma anche un solo Dio e Signore. Se c’è un solo Dio, deve esserci un solo Messia, una sola luce, una sola verità, una sola giustizia, una sola volontà manifestata dell’unico e solo Dio. È deleteria contraddizione pensare ad un solo Dio con molte verità, molte parole, molte giustizie, molte concezioni del tempo e dell’eternità. Se ci sono molti Messia e molti Servi è chiaro che ci saranno sempre molti Dei, molte verità, molte vie di salvezza. Ci saranno molte verità ma le une saranno sempre in contrapposizione con le altre. Dove c’è il contrasto nella verità, lì mai ci potrà essere unicità in Dio. Molte verità molti Dei, molte giustizie molti Signori. Un solo Dio richiede una sola verità, una sola parola, una sola volontà manifestata.</p>
<p>CHIAMATI AD ESSERE SANTI (1Cor 1,1-3) La vocazione alla santità è universale ed è il fine del nostro essere cristiani. Siamo chiamati ad essere santi, non da soli, ma assieme a tutti coloro che sono Corpo di Cristo Gesù. Questa vocazione ognuno deve prenderla sul serio. In essa deve credere con fede convinta, invincibile. Crederà se ogni giorno, con tutta la potenza della grazia e della verità che sono in Cristo Gesù si impegnerà perché la santità battesimale cresca in lui ogni giorno di più. Un santo non si santifica mai da solo. Egli attira a Cristo Gesù una moltitudine di fratelli che vogliono come lui crescere in sapienza e grazia. Chi vuole crescere in santità assieme agli altri, deve mettere ogni impegno a crescere lui in una grande santità. La sua grande santità produrrà sempre frutti di altra santità. Nasce così una comunione mirabile tra chi è santo e chi vuole farsi santo, tra chi è più progredito nella grazia e nella verità e tra coloro che vogliono progredire. Se manca la personale santità, si diviene per gli altri occasione e motivo di peccato, di trascinamento della comunità nel baratro del male e della morte.</p>
<p>QUESTI È IL FIGLIO DI DIO (Gv 1,29-34)  Di Dio Gesù è il Figlio, il suo Unigenito, il suo Diletto, Prediletto. È vero uomo ed è Figlio di Dio. La verità della sua umanità non annulla la verità della sua divinità, così come la verità della divinità non vanifica la verità della umanità, essendo Gesù vero Dio e vero uomo, perfetto Dio e perfetto uomo, nell’unica e sola persona del Verbo eterno del Padre. Essendo vero e perfetto uomo, Egli può compiere l’opera di Dio, può fare la volontà del Padre solo per opera dello Spirito Santo, nella sua comunione di grazia e di verità. Lo Spirito Santo scende, si posa e rimane su Gesù ed Egli può realizzare la missione di salvezza. La salvezza dell’uomo non avviene dicendo semplicemente la volontà del Padre. Si compie dicendola e facendola. Si dice e si compie solo con la potenza dello Spirito Santo che agisce in noi, solo nella grande comunione di grazia e di verità con Lui. Gesù è battezzato nello Spirito Santo. È totalmente immerso in Lui e in questa immersione sa cosa vuole il Padre, compie ciò che il Padre gli comanda. È in questa perenne immersione nello Spirito Santo il segreto di Cristo Gesù. Lo è anche di ogni battezzato che con Lui forma un solo Corpo, immerso anche lui in un solo Spirito.</p>
<p>IL POPOLO CHE CAMMINAVA NELLE TENEBRE (Is 8,23-9,3) La salvezza viene dal Signore; discende dall’Alto. Essa è riversata tutta sopra una persona particolare, che viene costituita da Dio datrice della sua luce al mondo intero. È nella mediazione che sempre la luce del Signore viene data. Tutti noi “che abitavamo in terra tenebrosa, che camminavamo in terra e ombra di morte” abbiamo ricevuto la luce della salvezza attraverso un mediatore di essa. La mediazione si svolge a vari titoli e gradi. La pienezza della salvezza avviene attraverso la perfetta comunione di queste molteplici gradualità e modalità che sono essenza stessa della mediazione. Per Isaia questa luce è un intervento portentoso di Dio nella storia che avrebbe portato la liberazione dall’esilio ad alcune tribù del suo popolo: si tratta della Tribù di Neftali e di Zabulon. Il Vangelo secondo Matteo vede in questa luce Gesù Signore, il Mediatore unico, eterno, la luce vera che viene per illuminare ogni uomo. Vede che la salvezza inizia proprio dalla Galilea. Dalla Galilea ha iniziato Dio. Dalla Galilea ha iniziato Cristo Gesù. Dalla Galilea inizieranno gli Apostoli.</p>
<p>CRISTO È STATO FORSE DIVISO? (1Cor 1,10-17) Un solo Cristo, un solo corpo ecclesiale. L’unità è l’essenza della comunità e si costruisce nei pensieri, nei desideri, nei sentimenti, nella volontà, nelle opere, che devono essere quelli di Cristo Gesù. È Cristo la fonte dell’unità della comunità. Ogni sfasatura, ogni divisione che sorge in seno alla comunità è segno che c’è un allontanamento da Cristo Signore. La divisione attesta che Cristo non vive più in colui che opera dissidi e dissensi e che si pone in contrasto e in contrapposizione con i suoi fratelli di fede. La comunità di Corinto è in se stessa divisa. Cristo invece non è diviso. Cristo è uno. Se Cristo è uno, una deve essere anche la comunità. Tutto allora nasce dalla vera conoscenza di Cristo. Si conosce Cristo veramente, al vero Cristo ci si converte. Senza conversione piena a Cristo Signore, la comunità soffrirà sempre di divisioni al suo intero. Ma una comunità divisa è scandalo per se stessa e per il mondo interno. Nello scandalo la comunità non è più strumento di salvezza universale. È invece via di rovina e di perdizione per se stessa e per tutta l’umanità.</p>
<p>LASCIATE LE RETI, LO SEGUIRONO (Mt 4,12-23) Mediatore unico della salvezza di Dio è Cristo Gesù. Questa verità è assoluta e irreversibile. Dall’eternità Gesù è stato costituito dal Padre Salvatore universale, di ogni uomo. Non c’è salvezza se non in Cristo, per Lui e con Lui. Come il Padre salva il mondo per Cristo Gesù, così Cristo Gesù dona la salvezza operata per mezzo dei suoi Apostoli. Questi non devono dare un’altra salvezza. Non devono neanche darla in altre modalità, diverse da quelle di Gesù Signore. Una è la salvezza e una è anche la modalità: quella di Cristo Gesù. È questo il motivo per cui la prima azione di Cristo Signore, non appena inizia la sua missione di salvezza in mezzo a noi, è proprio quella di chiamare i continuatori della sua mediazione. Costoro di Gesù dovranno ascoltare ogni Parola, dovranno vedere ogni opera, essere a contatto con ogni sua modalità di operare la salvezza. Quanto hanno visto e vedranno lo dovranno anche attuare, senza nulla aggiungere e nulla togliere. Quanto avranno ascoltato lo dovranno annunziare, senza nulla mettere dei loro pensieri, o delle loro idee. L’autonomia nella verità e nelle modalità è segno che il discepolo si è distaccato da Cristo. Nel distacco non c’è più mediazione e senza mediazione non c’è salvezza.</p>
<p>NEL GIORNO DELL’IRA DEL SIGNORE (Sof 2,3; 3,12-13) Il Signore è giusto giudice di ogni azione degli uomini. Verrà per tutti il giorno del giudizio. Verrà per ricchi e poveri, buoni e cattivi, compassionevoli e spietati di cuore, pii e malvagi. Il malvagio e l’empio hanno già deciso di vivere senza Dio, di agire come se Dio non ci fosse. Con le loro malvagità hanno già oltrepassato il limite del male, senza più possibilità di ritorno. Ma il povero ancora si può salvare, può avere un giudizio favorevole da parte del Signore. La condizione è però una sola: che non si lasci anche lui tentare dalla malvagità e dalla cattiveria, o travolgere dal male che sempre imperversa in questo mondo. Questo avviene se lui rimarrà nella fede e con cuore puro e sincero cercherà il Signore. Dovrà cercarlo in un solo modo: rimanendo nella sua condizione di povertà, ma senza peccare. Il povero una cosa sola deve sapere: la salvezza gli viene dal Signore. È il Signore la sua salvezza nel tempo e nell’eternità. È il Signore se Lui rimarrà nella purezza della fede e della verità, se conserverà integra nel suo cuore l’osservanza dei comandamenti della vita.</p>
<p>PERCHÉ NESSUN UOMO POSSA GLORIARSI DAVANTI A DIO (1Cor 1,26-31) Siamo da Dio per ricreazione, rigenerazione da acqua e da Spirito Santo, santificazione, ogni altro dono spirituale. Siamo da Lui per carisma e ministero. Per un mistero imperscrutabile siamo da Lui anche per vocazione ad essere cristiani, cioè discepoli di Cristo Gesù. Non solo siamo da Dio, siamo anche in Dio. Siamo in Dio allo stesso modo che il tralcio unito alla vite riceve ogni energia per poter fruttificare. Siamo da Dio e in Dio per essere suoi strumenti per il bene dell’umanità. Se non siamo per gli altri, non siamo più in Dio. I Corinzi sanno tutto questo anche a motivo della loro povertà sia materiale che spirituale. Loro sono una comunità di semplici, piccoli, poveri, umanamente incapaci di fare qualcosa. Tutto in loro è per grazia. Se è per grazia, non possono gloriarsi di se stessi, si possono gloriare solo di Dio e per Lui. Se loro vogliono vantarsi, lo possono, ma solo nel Signore. Ma chi si può vantare nel Signore? Solo chi ha messo ogni dono di Dio a servizio dei suoi fratelli nell’umiltà, mansuetudine, mitezza, purezza, semplicità, grande carità.</p>
<p>GESÙ SALÌ SULLA MONTAGNA (Mt 5,1-12) Sul monte Gesù ha il posto di Dio, i suoi discepoli il posto di Mosè. I discepoli ricevono la Legge dal loro Maestro, che è anche il loro Signore, e poi dovranno andare per il mondo intero ad annunziarla ad ogni uomo. Come vero Dio, Gesù dona la Legge dell’uomo nuovo. Come vero Uomo nuovo scende dalla montagna e la vive interamente, senza tralasciare neanche una piccolissima parte. Tutto ciò che Lui ha detto sul monte lo ha compiuto per intero, mostrando ai suoi apostoli come la Parola va vissuta. La vita di Gesù passa per tre monti: Il monte in cui la Legge è donata. È il monte delle Beatitudini. Il monte in cui viene stabilita la Nuova ed Eterna Alleanza nel suo sangue, versato dalla croce. Il terzo monte, quello della missione, in Galilea. Da questo monte, Gesù risorto, dona ai suoi discepoli il mandato di andare per il mondo intero a fare suoi discepoli tutti gli uomini, di ogni razza, popolo, nazione, tribù. I discepoli, facendo ciò che Cristo Gesù ha fatto, dovranno dire al mondo intero la Legge di Cristo, ma dovranno anche mostrare concretamente come essa si vive. La dovranno dire cioè da uomini nuovi, come Gesù la disse da Uomo nuovo. È questa l’unica e sola via della vera e retta evangelizzazione del mondo.</p>
<p>LA PIÙ ASTUTA DI TUTTE LE BESTIE SELVATICHE (Gn 2,7-9;3,1-7) La tentazione ha origine dal cuore del diavolo, dalla sua invidia. Lui ha perso il Paradiso. Vuole ogni uomo con lui nella perdizione eterna. Per questo mai si stanca, mai si smarrisce, ne inventa ogni giorno una nuova per convincere gli uomini che le sue proposte sono di vita e non di morte, di salvezza e non di perdizione, di bene e non di male, di verità e non di menzogna. La tentazione si vince in un solo modo: credendo che solo nella Parola di Dio è la vita. In ogni altra parola c’è solo morte. Chi perde la fede nella Parola di Dio è già nella tentazione. Chi si discosta un poco dalla verità che è nel comando del Signore è già nella falsità e nella menzogna di satana. O abbiamo fede in Dio o l’avremo nel diavolo; o ci fidiamo del Signore o la nostra fiducia sarà posta negli uomini. Ma sempre di fede e di fiducia si tratta. Con una differenza: la fede nella parola della creatura ci conduce nella morte. La fede nel comando di Dio ci porta nella vita. Le modalità della tentazione sono molteplici e in perenne mutazione. La via della fede è una sola: la Legge del Signore che resta stabile in eterno.</p>
<p>PER L’OPERA DI GIUSTIZIA DI UNO SOLO (Rm 5,12-19) Adamo è strumento di morte per natura. Dalla sua morte la morte di tutti, per discendenza secondo la carne. Gesù è strumento di vita. Dalla sua vita nasce la vita di tutti, per generazione secondo la fede. La salvezza non viene per via naturale, bensì soprannaturale, per mezzo della fede in Cristo. Ci convertiamo, abbracciamo la sua verità come nostra verità e la sua Parola come nostra unica via di vita eterna, ci lasciamo rigenerare da acqua e da Spirito Santo, ci nutriamo quotidianamente della sua grazia e la salvezza è nostra, a condizione che perseveriamo in essa, senza mai stancarci, mai venire meno, mai lasciarci travolgere dalla tentazione. La salvezza non viene però senza l’opera della nostra umanità. È l’umanità di Cristo Gesù, e nel suo Corpo che è la Chiesa, l’umanità di ogni suo discepolo, la via attraverso la quale si compie il cammino della nostra redenzione. Dall’umanità noi riceviamo la Parola, la grazia, la verità, lo Spirito Santo. L’umanità è essenziale nel processo della nostra salvezza e senza umanità non c’è piena e totale giustizia e verità.</p>
<p>PER ESSERE TENTATO DAL DIAVOLO (Mt 4,1-11) È proprio della natura umana la tentazione, perché è proprio di essa la volontà. In quanto vero uomo Gesù deve volere obbedire a Dio, deve volere scegliere di rimanere nella volontà del Padre. Ogni uomo ha su di sé una duplice volontà di Dio: quella morale e l’altra sulla missione specifica che ognuno è chiamato a compiere. Gesù viene tentato sull’una e sull’altra volontà. Viene tentato perché esca dalla volontà morale del Padre e si prenda la vita e la conduca secondo la sua volontà umana, fuori di ogni legame con la Parola di Dio, ma anche che dia alla sua missione una modalità e dei contenuti che Dio non ha né manifestato, né indicato, né scritto per Lui. Gesù respinge la tentazione di satana, vince il tentatore. Rimane nella più pura volontà divina. Vince la tentazione ogni giorno del compimento della sua missione. Quotidianamente satana lo tenta, quotidianamente Lui vince satana, attestando ad ogni uomo che il diavolo si può vincere, si deve vincere. Solo chi vince il tentatore, chi rimane nella duplice volontà di Dio, può compiere la missione di salvezza. Per questo il diavolo lo tenta: per sganciare Gesù dalla volontà del Padre, in modo che non possa più operare la redenzione dell’umanità, privandoci così di ogni grazie e verità.</p>
<p>COME GLI AVEVA ORDINATO IL SIGNORE (Gn 12,1-4) Abramo è vero padre nella fede. Lui vive per ascoltare il Signore. Nell’ascolto di Dio è la sua vita. Quanto il Signore gli dice lui lo fa. Gli viene comandato di lasciare la sua terra e lui la lascia. Gli viene promessa la terra e Lui crede alla parola della promessa. Gli si chiede di sacrificare il figlio, il suo unico figlio e lui lo porta sul monte indicato per l’olocausto. Questa è la fede. In questa fede è la benedizione per il mondo intero. Abramo non fa nulla per il Signore che parta dalla sua volontà, o dai suoi desideri. Egli fa tutto per obbedienza, per comando. Ascolta il Signore ed obbedisce ad ogni sua Parola, anche quando gli viene chiesto il sacrificio del suo unico figlio, del suo erede, della sua stessa vita, del suo futuro. Abramo è colui che vive senza passato e senza futuro. Passato e futuro di Abramo sono in Dio e nella sua Parola. L’obbedienza è proprio questa: abbandonarsi totalmente e abbandonare tutto per essere solo della voce e nella voce di Dio che parla al cuore, alla mente, all’orecchio. Per questo Abramo è Padre nella fede. È Padre perché Lui della fede è il figlio.</p>
<p>PER MEZZO DEL VANGELO (2Tm 1,8-10) La predicazione del Vangelo esige non solo il rinnegamento di se stessi e la consegna della propria vita alla missione, sovente richiede anche l’abbandono della nostra umanità alla sofferenza, al grande dolore, allo stesso martirio a causa della malvagità degli uomini che per rifiutare il Vangelo uccidono coloro che lo annunziano. San Paolo vede il pericolo che molti possano scoraggiarsi, abbandonare la loro missione e per questo invita il suo fedele discepolo Timoteo “a soffrire insieme a lui per il Vangelo, aiutato dalla forza di Dio”. La sofferenza è necessaria  e indispensabile al Vangelo, perché essa è il crogiolo della nostra fede e della nostra missione. Nella sofferenza si purifica il nostro amore per Gesù e per i fratelli. Il missionario che soffre per la Parola altro non fa che imitare Cristo Signore, che è il martire di essa. Senza sofferenza l’amore non sarà mai vero, mai puro, mai santo. La sofferenza ci rende fecondi di tanta redenzione per noi stessi e per i molti fratelli che attendono di entrare nella vita che risplende nel mondo proprio per mezzo del  nostro annunzio.</p>
<p>UNA NUBE LUMINOSA LI AVVOLSE CON LA SUA OMBRA (Mt 17,1-9) Gesù dovrà essere Messia alla maniera del Servo sofferente del Signore. Non di trionfo e di vittoria, ma di annientamento, sconfitta, crocifissione, morte. La sua vittoria sarà la risurrezione. Ma prima dovrà passare per la morte di croce. Come fare per aiutare i discepoli ad entrare in questa visione di fede? In questa modalità divina? Gesù li conduce sopra un alto monte, in disparte. Mostra loro la sua gloria eterna. Rivela la sua divinità. Fa intervenire anche la Legge e i Profeti, Mosè ed Elia. Ma tutto questo ancora non è sufficiente. Pietro ancora cammina con i suoi pensieri, immagina con la sua mente. Anche sul monte vuole che Gesù si fermi, che blocchi il tempo in quell’attimo, che non vada a Gerusalemme. Anche il Padre dal Cielo fa risuonare la sua voce invitando ad ascoltare Gesù, perché Lui è la sua voce umana, la sua Parola udibile. Ma neanche questo basta. È veramente arduo creare la retta fede in un cuore. È oltremodo difficile vincere la tentazione dei pensieri umani. Solo dopo che il mistero si compie, allora inizia la formazione della vera fede. Ma inizia perché scende lo Spirito Santo nella mente e nel cuore e fa comprendere il Mistero di Cristo Gesù, nel quale è racchiuso il mistero di ogni uomo.</p>
<p>TU BATTERAI SULLA ROCCIA (Es 17,3-7) Dinanzi a Mosè c’è una dura roccia, dalla quale mai potrà scaturire acqua. Questo ci dice la nostra umana scienza e sapienza. La fede invece proclama che la Parola di Dio è creatrice dal nulla anche nelle cose che esistono. Non è la roccia che dona l’acqua. È la Parola di Dio che la crea e la fa scaturire da essa. Gli occhi della carne vedono la nuda, fredda, dura pietra. Gli occhi dello spirito vedono l’onnipotenza creatrice del Signore. L’uomo di fede si lascia condurre dagli occhi dello spirito. Quello di non fede si lascia attrarre e confondere dagli occhi della carne. La fede è una battaglia che l’uomo deve combattere all’interno di sé. È la battaglia degli occhi della sua carne contro quelli del suo spirito. Sta a lui decidere se lasciarsi guidare dagli occhi dello spirito, oppure da quelli della carne. La battaglia non si vince una volta per tutte. Il combattimento è perenne, quotidiano, azione per azione, attimo per attimo, preghiera per preghiera, colpo su colpo. La storia è durezza, impossibilità. La Parola di Dio è creatrice proprio in questa durezza e impossibilità.</p>
<p>MENTRE ERAVAMO ANCORA PECCATORI (Rm 5,1-2.5-8) Nasce con Cristo un nuovo modo di amare; nasce la carità per gli empi e i peccatori. Noi eravamo empi, peccatori, lontani da Dio, suoi nemici, nella morte. Il Signore ci ha fatto dono di Cristo Gesù, morto per i nostri peccati, risorto per la nostra giustificazione e noi siamo ritornati in vita, siamo stati fatti un solo amore con Cristo Gesù. Questa carità che il Signore ha riversato nei nostri cuori per mezzo dello Spirito, deve divenire in noi principio di un nuovo modo di relazionarci con i fratelli. Non solo dobbiamo sempre credere nell’amore grande che il Padre ha per noi, amore capace di sorreggerci in ogni umana vicissitudine, anche in quella del martirio e della morte sofferta per rimanere fedeli alla sua Parola. Dobbiamo anche sempre vivere con un nuovo modo di pensare, di agire. Ogni uomo, chiunque esso sia, è uno per il quale Dio ha dato la vita del suo Figlio Unigenito. Se l’ha data Gesù, dobbiamo darla anche noi, che con il Figlio del Padre formiamo un solo corpo, siamo una sola vita, siamo la sola vita che il Padre dona per la conversione dei cuori.</p>
<p>CHE SIA FORSE IL MESSIA? (Gv 4,5-42) Non è sufficiente predicare la Parola del Vangelo perché la fede nasca nei cuori. Occorre anche la divina saggezza ed intelligenza, che è frutto in noi dello Spirito Santo. Gesù è il vero Maestro nel dialogo, perché Lui sa la verità del Padre e della donna, conosce ciò che il Padre vuole da questa donna e conosce anche il cuore della donna e può intervenire efficacemente in esso. Evangelizzare non è dire il Vangelo con parole sante e giuste; è invece parlare al cuore dell’uomo con il cuore di Dio, alla saggezza umana con la saggezza divina, all’intelligenza della terra con l’intelligenza del Cielo. L’evangelizzazione può essere fatta da chi è pieno di Spirito Santo, il solo che sa parlare ai cuori, perché è il solo che li conosce. L’evangelizzazione è opera di tre persone: dello Spirito Santo nell’evangelizzatore, dell’evangelizzatore che parla nel nome e con la sapienza dello Spirito Santo, dell’evangelizzato che si lascia muovere dallo Spirito Santo che è sempre nella Parola di Dio che l’evangelizzatore pronunzia. Chi salva e converte allora è solo lo Spirito Santo che è nell’evangelizzatore e dal quale si posa sull’evangelizzato, gli tocca il cuore, lo muove nel suo intimo e lo conduce ad accogliere la Parola della sua vita eterna.</p>
<p>ÀLZATI E UNGILO: È LUI! (1Sam 16,1.4.6-7.10-13) Il vero profeta sa che in lui niente è di abituale e di duraturo e per questo invoca il Signore in ogni istante. Nella sua umiltà lo prega e il Signore sempre lo guida, perché sia, la sua, voce umana di Dio in mezzo ai suoi fratelli. Samuele è stato incaricato di consacrare un nuovo re al Signore. Sa che colui che dovrà essere unto è un figlio di Iesse. Questi gli presenta sei dei suoi figli. Samuele è attratto dall’imponente aspetto di qualcuno di loro. Ma il Signore gli dice di scartarlo. Non è colui che è dinanzi agli occhi del profeta il suo consacrato. L’uomo vede le apparenze. Il Signore vede il cuore. Dio non sceglie nessuno dei sei. Samuele chiede se sono tutti lì i figli e Iesse risponde che ce n’è uno a pascolare il gregge. Samuele gli ordina di mandarlo a chiamare. Quando Davide è dinanzi al Veggente, il Signore gli dice: “Alzati e ungilo: è lui”. Non ci sono automatismi nella vita dei veri profeti del Signore. Tutto in loro avviene per volontà di Dio manifestata all’atto. Tutto in loro è compimento della volontà che il Signore rivela loro giorno per giorno, momento per momento.</p>
<p>ORA SIETE LUCE NEL SIGNORE (Ef 5,8-14) Con il battesimo il cristiano è fatto corpo di Colui che è la luce del mondo. Questo passaggio che è avvenuto per via sacramentale, deve compiersi per volontà. Ogni giorno egli deve camminare di luce in luce. Chi cammina nelle tenebre non può essere uomo di luce e chi cammina nella luce non può essere uomo di tenebra. Né si possono seguire contemporaneamente l’una e l’altra. È questa la grande ambiguità che sovente avvolge la mente credente. Il discepolo di Gesù spesso è convinto che tenebre e luce possano coabitare nel suo corpo. La coabitazione non sarà mai possibile. O si segue la luce, o si cammina nelle tenebre. Quando si cammina con queste ultime è segno che la luce in noi è puramente fittizia, essa non è reale, altrimenti non si camminerebbe senza di essa neanche per un istante. Al cristiano è richiesta la più grande coerenza: egli è divenuto luce nel Signore e come figlio della luce deve sempre camminare, condannando apertamente le opere delle tenebre. Questa la sua prima evangelizzazione, il suo primo ricordo della Buona Novella.</p>
<p>IL VOSTRO PECCATO RIMANE (9,1-41) Per tentazione e per indurimento del cuore non solo non si accoglie la luce che ci fa veri, la si combatte, la si rifiuta, la si nega, la si uccide, perché non brilli più nel nostro mondo. La responsabilità dell’uomo in questo caso diviene tremendamente grande. Gesù lo afferma con divina chiarezza: se l’uomo fosse rimasto nella sua tenebra di peccato e di morte, dovuta alla sua natura ereditata da Adamo, poche sarebbero le sue colpe e le sue responsabilità. La colpa e la responsabilità dell’uomo inizia proprio nel momento in cui la luce brilla, risplende e lui nega la sua esistenza, la distrugge nel suo cuore, vuole che venga eliminata da ogni altro cuore e per questo con ogni mezzo dissuade, scoraggia, impedisce, crea infiniti ostacoli, minaccia, uccide. È questo un peccato che rimane in eterno. Chiunque spegne questa luce divina in un cuore è responsabile di tutti i misfatti che l’assenza di essa genera e produce. Si è colpevoli della propria tenebra e di quella creata da noi in ogni altro uomo. In fondo l’episodio della guarigione del cieco fin dalla nascita rivela proprio questa verità. Gesù è l’uomo della luce vera, eterna, spirituale, santa, divina, umana, universale, del cielo, della terra, di ogni uomo, per tutti, per sempre.</p>
<p>ECCO, IO APRO I VOSTRI SEPOLCRI (Ez 37,12-14) La risurrezione è morale, spirituale, sociale, fisica. Non c'è risurrezione, di nessun genere, di nessun tipo, né sulla terra, né nell'eternità, che non sia operata da Dio per mezzo del suo Spirito. Oggi lo Spirito la opera nel nostro pentimento, conversione, ritorno della nostra vita nella Parola del Signore. La opererà domani, nell'eternità, indistintamente per ogni uomo. Non c'è vera risurrezione senza il nostro ritorno nella Legge santa di Dio. È questa la risurrezione morale, spirituale, dalla quale nasce la risurrezione sociale di un popolo, di una comunità, all'interno della famiglia umana. Domani, nell'eternità, nell'ultimo giorno, la risurrezione non sarà solo per la vita del cielo, sarà anche per la morte dell’inferno. Ci sarà una corrispondenza con la vita vissuta oggi sulla terra. Se oggi abbiamo vissuto la risurrezione morale e spirituale, domani il corpo si risveglierà per la vita eterna. Se invece oggi abbiamo vissuto nella morte, nel vizio, nel peccato, domani ci alzeremo dal sepolcro, non per il cielo, bensì per continuare la nostra morte nel fuoco e nell’ignominia dell’inferno.</p>
<p>PER MEZZO DEL SUO SPIRITO CHE ABITA IN VOI (Rm 8,8-11) In Cristo, avvolto dalla sua risurrezione, l'uomo rinato dalle acque del battesimo è vero figlio di Dio. È figlio in Cristo Gesù, l’Unigenito del Padre. Questa prima risurrezione è in tutto simile alla nascita dell'uomo. L'uomo nasce, ma non è ancora compiuto. Nasce ma deve portare a termine, a maturità la vita ricevuta. L'uomo nuovo porta a compimento la sua vita in una duplice modalità: rimanendo in Cristo e nello Spirito Santo, nutrendosi di Cristo e alimentandosi di Spirito Santo, facendo del suo corpo il Corpo di Cristo e il tempio dello Spirito Santo. Tutto questo potrà avvenire se l'uomo vivrà solo di Parola del Signore, se farà del Vangelo il suo unico e solo nutrimento spirituale. Portata a perfezione questa risurrezione morale nel tempo, l'uomo è pronto a ricevere quella gloriosa del suo corpo, nell'ultimo giorno. Si rivestirà della luce di Gesù risorto. Se invece avrà rinunziato a compiere la vita di Cristo nel suo corpo, si sveglierà dal sepolcro, non però per la gloria, non per la vita, bensì per una risurrezione di infamia, di condanna, di morte eterna.</p>
<p>LÀZZARO, VIENI FUORI! (Gv 11,1-45) Lazzaro è segno sia della risurrezione morale o spirituale che di quella fisica o del corpo. Lo rivelano le parole di Gesù a Marta: "Io sono la risurrezione e la vita; chi crede in me, anche se muore, vivrà; chiunque vive e crede in me, non morrà in eterno" (Gv 11,25-26). Gesù è la vita oggi e nell'eternità, è la risurrezione nella storia e dopo di essa. Ogni uomo, nel tempo, è come Lazzaro, è nel sepolcro del peccato e della morte spirituale. Per amore il Signore viene e gli fa la grande offerta della vita. Lo chiama, perché esca dalla tomba della sua umana esistenza senza Dio, perché venga alla luce della verità, della giustizia, della carità, che è purissima obbedienza alla sua voce. Noi ogni giorno dobbiamo venire fuori, essere sciolti dai legami del peccato e del vizio, e iniziare in Lui e per Lui una vita perennemente nuova. Il giorno in cui non vogliamo più uscire dal sepolcro della nostra morte spirituale, è il segno che non viviamo più in Cristo e non crediamo più nella sua Parola. In questo giorno ci svestiamo di Cristo e della fede in Lui, ritorniamo nel baratro del peccato, non camminiamo più verso la gloria del Cielo, perché siamo sulla strada larga della perdizione nell’infamia e nella condanna eterna.</p>
<p>IL SIGNORE MI HA APERTO L’ORECCHIO (Is 50,4-7) Il Servo del Signore vive di solo ascolto del suo Dio. A questo ascolto Lui non oppone alcuna resistenza, da esso mai Lui si tira indietro, neanche quando gli sputi ricoprono il suo volto, gli insulti inondano la sua faccia, i flagelli solcano il suo dorso, i chiodi traforano le sue mani e i suoi piedi, quando dalla folla si leva imperiosa e forte la tentazione che gli dice di mostrare la sua potenza, la sua grandezza, il suo vero essere. Il Servo del Signore non è dalla voce degli uomini né dalla loro volontà di male. Egli è solo dalla volontà del suo Dio e Padre, del Suo Signore, di Colui che lo ha inviato. Egli è l’uomo della vera fede. Dio non può abbandonare un uomo alla sofferenza per niente. Non sarebbe questo vero amore. Se lo abbandona alla sofferenza atroce e crudele, spietata e senza alcun limite, il motivo è un bene infinitamente più grande. Il Servo del Signore sa che non resterà deluso e che la sua sofferenza non è vana. Essa è in tutto simile al seme che viene gettato in terra. Esso muore, soffre, ma per produrre infiniti frutti di verità, pace, salvezza, redenzione, giustificazione.</p>
<p>UMILIÒ SE STESSO (Fil 2,6-11) L'umiltà è la virtù di chi si spoglia della sua volontà e mette tutta la sua vita nelle mani di Dio. Nell'umiltà Dio è il Signore di tutto. Mente, cuore, mani, piedi, anima, corpo, esistenza, sofferenza, gioia, dolore, pena, persecuzione, croce sono suoi. In essa tutto si affida alla divina volontà, diretta o indiretta, manifestata o permessa. Per fare questo dobbiamo trasformare la nostra vita in preghiera. È per questa virtù che possiamo essere sempre dalla volontà di Dio, vivendo in comunione con lo Spirito Santo, per mezzo del quale è la perfetta conoscenza ed attuazione dei pensieri del Signore. Da essa è la nostra perfezione morale e spirituale per la salvezza del mondo intero. Per essa noi doniamo il nostro essere a Dio perché ne faccia un “sacramento” di salvezza, ne faccia cioè una via, un segno, un modello di vera redenzione per ogni uomo. È questo l’esempio che ci ha lasciato Cristo Gesù. La nostra umiltà è nella conformazione della nostra vita alla sua, senza nulla omettere nell’attuazione del modello che Lui ci ha lasciato quando ha annichilito se stesso sul Golgota.</p>
<p>ELÌ, ELÌ, LEMÀ SABACTÀNI (Mt 26,14-27,66) Gesù è stato veramente consegnato, abbandonato alla sofferenza. Il suo è stato un dolore reale, vero, intensissimo, vissuto da una carne che non ha conosciuto il peccato, sofferto da un cuore tutto pervaso di amore per il Padre suo. La sofferenza è tenacia nell’amore. In essa si manifesta a Dio quanto noi siamo capaci di adorare Lui. Essa è privazione della nostra vita per amore. Ci spogliamo di noi stessi per amare il Signore, sapendo che da questo amore nasce la salvezza dei nostri fratelli. Gesù sulla croce si annienta nella sua vita santa, giusta, perfetta, ne fa dono al Padre. Il Padre la dona a noi che eravamo nella morte e noi ritorniamo in vita. Sul Calvario il suo amore si affina, si fa purissimo, diviene intensissimo. Diviene tutto questo se il martirio è vissuto nell'umiltà, nella mitezza, nella preghiera, nel perdono, nel silenzio del cuore e delle labbra. Gesù crocifisso grida al Padre la sua speranza, la sua certezza di essere presto liberato. Proclama anche la sua fede: da questo suo patimento nasce la salvezza del genere umano. Anche noi possiamo vivere il dolore come purificazione e come dono di vita per la salvezza. È nel mistero della sofferenza la nostra santificazione e la redenzione del mondo.</p>
<p>DIO LO HA RISUSCITATO AL TERZO GIORNO (At 10,34.37-43) L'annunzio della risurrezione è il fondamento della predicazione degli Apostoli. Gesù è il Vivente, la Vita nella quale ogni morte risorge. Ogni uomo è nella morte non per natura creata da Dio, ma perché così si è voluto fare. Come per non fede e quindi per personale volontà si è fatto natura di morte, ora per sua volontà, per fede, può accedere all’Albero della nuova vita e liberarsi dalla sua morte. Gesù, Nuovo Albero della vita, deve essere annunziato, fatto conoscere, predicato al mondo intero. Egli ha già indicato come attraverso di Lui la vita rinasce per lebbrosi, ciechi, sordi, muti, paralitici, per tutti quelli che stavano sotto il potere del diavolo, per quanti erano prigionieri della menzogna e della falsità. Ha anche mostrato dove conduce la via della vera fede in Dio: alla morte di croce, vissuta come mezzo per cogliere il vero frutto della nuova vita. Annunziato a tutto il popolo questo nuovo Albero, ognuno è posto dinanzi alla scelta definitiva: se rimanere nella morte, che sarà eterna, oppure se vuole vivere di vera vita, lasciandosi perdonare i peccati e divenendo nuova creatura.</p>
<p>CRISTO ASSISO ALLA DESTRA DI DIO (Col 3,1-4) Cristo e il cristiano sono un solo corpo, una sola vita. Il Corpo di Cristo è nel Cielo, assiso alla destra del Padre. Anche il cristiano è assiso nel Cielo, in Cristo, alla destra di Dio. È necessario però che sia assiso non solo nel mistero, o nei pensieri, ma anche fisicamente, come Cristo Gesù è oggi assiso nel suo vero corpo, nella sua vera umanità. Per questo dovrà rivestirsi della più pura e più santa obbedienza a Cristo Gesù, ad ogni sua Parola, vivendo una vita tutta evangelica, santa, piena di luce. La tentazione continuamente vuole riportare l’uomo ai pensieri di male, peccato, trasgressione, piena e perfetta idolatria, ambiguità, menzogna, illusione, morte. Vincendo con la forza dello Spirito Santo ogni tentazione, il cristiano conserva i suoi occhi rivolti verso il cielo, e guardando fisso in alto, riceve ogni energia per percorrere la via sino alla fine. Rimanendo fissi con lo sguardo in alto, conosciamo i pensieri di Dio, che sono tutti manifestati in Cristo Gesù e camminando in essi, di certo si raggiungerà il Cielo e il nostro corpo riposerà nella vita e nella pace eterna.</p>
<p>NON AVEVANO ANCORA COMPRESO LA SCRITTURA (Gv 20,1-9) La risurrezione non è un evento solo cristologico. Se fosse così, interesserebbe solo i cristiani, o coloro che vogliono aderire a Cristo Gesù. Essa è prima di tutto un fatto teologico, perché annunziata da Dio come la vittoria del Messia sul peccato e sulla morte e per questo è il fatto antropologico per eccellenza. Tutti coloro che vogliono vincere la morte, lo possono solo nella risurrezione di Gesù, che è la risposta di Dio alla scelta sciagurata della morte da parte dell’uomo, per aver mangiato dell’albero della conoscenza del bene e del male. Essendo risposta di Dio all’uomo che è nella morte, questo evento è registrato nella Scrittura che è la Parola di Dio, non per questo o quell’altro uomo ma per l’uomo. La Scrittura annunzia che il Messia libererà l’uomo dalla morte prendendola su di sé, passando attraverso di essa e ritornando in vita, non alla vita di prima, ma a quella eterna, anche attraverso il corpo che non sarebbe stato lasciato a consumarsi nel sepolcro. La Scrittura costituisce Cristo Gesù, il Messia del Signore, datore di ogni vita ad ogni uomo e questa risplende proprio attraverso la sua risurrezione, che è evento cosmico come cosmico è stato l’evento del peccato di Adamo.  È in essa la vittoria sulla nostra morte.</p>
<p>GODENDO LA STIMA DI TUTTO IL POPOLO (At 2,42-47) Con il peccato l’uomo è entrato nella morte, che non è solo quella fisica, tra il suo corpo e la sua anima, essa è prima di tutto morte familiare, sociale, civile, politica, economica, relazionale. Poiché l’uomo è morto in sé altro non può costruire se non strutture di morte. Con la risurrezione di Gesù, operante nei cuori, i frutti di morte spariscono, nasce la società della vita. Lo attesta il fatto che nei primi discepoli del Signore regnano unità, umiltà, vera comunione, condivisione, sostegno, aiuto, assistenza sia nei beni materiali che in quelli spirituali. Sparisce la tristezza che il peccato genera; nasce la letizia. Si è contenti di poco, di molto poco, perché il cuore è ricco della vita nuova di Cristo Gesù. Il popolo vede questo stile nuovo di vera vita. Ne rimane attratto, conquistato. Fiorisce la stima da parte di tutti. Loro mostrano al mondo intero che c’è un nuovo modo di essere gli uni con gli altri, gli uni per gli altri, sempre nell’amore, nel dono, nella carità, nella condivisione di quanto si ha. Dalla visione di questa vita nuova nasce la fede, la vera sequela di Gesù.</p>
<p>PER UNA SPERANZA VIVA (1Pt 1,3-9) La nostra speranza è viva perché Cristo Gesù è vivo e ci dona la sua vittoria sul peccato che è egoismo, invidia, superbia, su ogni altro vizio e trasgressione della legge, cose tutte che danno all’uomo una speranza solo di morte. È la risurrezione l’eredità che ci attende. Noi tutti, alla fine dei giorni, saremo rivestiti della stessa gloria e luce che avvolge il corpo del Signore risorto. Gesù ci darà la sua vittoria e noi risplenderemo della pienezza di ogni vita. Forte di questa speranza, camminando solo per conquistare questa eredità che è conservata per noi nei cieli, il cristiano sa andare incontro ad ogni sofferenza, ludibrio, pena, insulto, martirio, sapendo che dopo si apriranno per lui le porte del Paradiso. San Pietro vede la sofferenza in tutto simile al crogiolo. Come il fuoco libera l’oro da tutte le scorie ed impurità, così la sofferenza libera la fede di un uomo da tutte le imperfezioni, da ogni macchia di peccato anche veniale, la purifica e la rende santa. Percorrendo la via della sofferenza, il cristiano diviene perfetto, fino a conseguire la salvezza della sua anima.</p>
<p>E I DISCEPOLI GIOIRONO AL VEDERE IL SIGNORE (Gv 20,19-31) La visione del Signore risorto è più che una immersione in acque profonde, nelle quali ci si purifica del mondo di prima, dalle quali si risorge rinnovati, santificati, rigenerati, risanati. È da questa visione che inizia la nuova vita dei discepoli. Gesù alita su di loro lo Spirito Santo ed essi vengono fatti uomini nuovi. Si tratta in realtà di una vera nuova creazione, che non solo deve riparare i guasti, le rotture, le confusioni, operati dal peccato dell’uomo all'inizio della sua storia. La nuova creazione è fatta in un modo più mirabile della prima. L’uomo non è fuori di Dio, è in Dio, è nel Corpo di Cristo, che è il Corpo del Figlio Unigenito del Padre, che è Dio. Dio e l’uomo divengono una cosa sola in Gesù. È questo il miracolo avvenuto nel Cenacolo. Non solo. I discepoli sono costituiti “padri” di ogni altra nuova creazione, che avviene singolarmente per ogni persona. Non si diviene nuovi esseri per nascita dalla carne, bensì per generazione dall'Alto, da Dio. Questa nuova creazione si compie per la fede nella Parola di Gesù Signore. Singolarmente, ognuno ascolta la Parola, si converte ad essa, si lascia battezzare, poi riceve lo Spirito Santo che i discepoli conferiscono per l'imposizione delle mani. Nasce la nuova creatura.</p>
<p>NOI TUTTI NE SIAMO TESTIMONI (At 2,14.22-33) La coralità della testimonianza è forma sostanziale dell’annunzio del mistero di Gesù Signore. Gli uomini che dicono la Parola sono molti, infiniti, la voce deve essere una sola. Anche le forme dell’annunzio possono essere molteplici, innumerevoli, la verità deve essere una sola. Come Cristo Gesù è uno e il suo mistero è uno, così dicasi delle molte voci e delle innumerevoli forme attraverso le quali questa unica verità viene annunziata. Non appena ci si distacca da Gesù e dalla sua verità, ecco che le voci diventano infinite, molteplici, innumerevoli, ognuna delle quali pronunzia le sue idee su Cristo Gesù, che non sono la verità del Cielo, sono invece i pensieri degli uomini che sono subentrati nella conoscenza autentica del Signore. È così che il popolo di Dio si smarrisce: perché frastornato dalla moltitudine delle voci e delle idee annunziate. È grande la responsabilità di quanti predicano il Vangelo e il mistero di salvezza. Loro possono aprire le porte del paradiso e della salvezza eterna, ma anche quelle dell’inferno e della perdizione per sempre.</p>
<p>CON IL SANGUE PREZIOSO DI CRISTO (1Pt 1,17-21) Per Gesù la nostra anima vale quanto la vita di Dio; quanto il suo sangue prezioso; quanto la sua sofferenza subita sulla croce; quanto la sua morte per i nostri peccati e la sua risurrezione per la nostra giustificazione. Per noi invece quanto vale la nostra anima? Quanto siamo disposti a fare per condurla in paradiso? Dopo averla redenta, Gesù l’ha affidata a noi perché la portiamo nella più alta santità. Chi non santifica la sua anima attesta dinanzi al mondo intero che per lui essa non ha alcun valore. Questa coscienza manca oggi a molti cristiani, anche perché frastornati dalle mille voci fuori la verità di Cristo Gesù, le quali insegnano che l’anima non ha alcun bisogno di santificazione. Noi possiamo anche immergerla nei peccati, nel vizio, nella concupiscenza, in ogni genere di nefandezza. Possiamo anche infangarla con ogni sorta di lordura spirituale. Essa è già salva, già in paradiso, perché il fango è già lavato ed il peccato già perdonato, ancor prima di essere commesso. È questa la stoltezza che sta distruggendo il desiderio di salvezza e di santità in molti cuori.</p>
<p>DAVVERO IL SIGNORE È RISORTO (Lc 24,13-35) La verità della risurrezione di Gesù è il fondamento della fede. Essa è la risposta di Dio al mistero di iniquità che imperversa nel mondo. Senza Cristo Gesù e la sua vittoria che opera in noi non si può essere liberi dalla schiavitù del principe di questo mondo. È questo il grande prodigio che si compie il primo giorno dopo il sabato. Ecco perché la Chiesa grida ad ogni uomo che Cristo Gesù è veramente risorto. Se Cristo non è risorto, anche Lui appartiene al principe di questo mondo, al mistero della morte e dell’iniquità. I discepoli di Emmaus sono delusi e tristi perché Lui è morto. Non sapendo che se Lui non fosse passato per la morte e per la risurrezione non sarebbe giovato loro in niente. Ma Gesù cammina con loro e spiega il suo mistero che necessariamente deve essere di morte e di risurrezione, non solo di morte, ma insieme di morte e di risurrezione. È di morte per non essere mai appartenuto al principe di questo mondo e al suo mistero di peccato e di iniquità. È di risurrezione perché ha vinto per sempre la morte in sé stesso e in chiunque desidera divenire suo discepolo. Questa duplice vittoria la dona a tutti coloro che accolgono la sua Parola e la vivono con piena e totale obbedienza.</p>
<p>CHE COSA DOBBIAMO FARE FRATELLI (At 2,14.36-41) Chi vuole che la vera moralità governi i molti cuori e li elevi fino alle somme altezze della santità deve annunziare tutto il mistero di Cristo Gesù, nella completezza della sua verità. Ma questo è impossibile se lo Spirito Santo non regna in pienezza in colui che annunzia, predica, insegna il mistero della nostra redenzione eterna. Il segreto della conversione non è tanto in colui che ascolta la Parola, è invece in colui che pronunzia il Vangelo. Se il suo cuore è pieno di Spirito Santo, anche la sua Parola sarà piena di Spirito Santo ed essa penetra nel cuore, lo tocca, lo muove a conversione e a pentimento, lo stimola perché possa fare ritorno al Signore. Pietro è pieno di Spirito Santo. Dona una parola unta di grazia celeste. Questa parola penetra nei cuori, li tocca, li spinge a conversione e a pentimento. Questa parola ascoltata diviene parola di richiesta: “Che cosa dobbiamo fare fratelli?”. Questa richiesta è il segno che la grazia di Dio ha operato, ha agito nel cuore. Il processo della salvezza si è avviato. Ora non resta che compierlo, portarlo a perfezione.</p>
<p>CIÒ SARÀ GRADITO AL SIGNORE (1Pt 2,20-25) Il male non  tollera coloro che lo distruggono e per questo distrugge i suoi distruttori. Li abbatte con ogni genere di martirio, sofferenza, croce. Il cristiano sa che abbracciando la fede e la sequela di Cristo Gesù necessariamente si incamminerà per la via della sofferenza e della morte. Sa anche che tutto questo è gradito al Signore. Al Signore non è gradita la sofferenza in sé, ma la volontà determinata e forte di rimanere nella verità, nella giustizia, di non rispondere al male con il male, ma di opporre al male sempre e solo il bene. Al Signore è gradito che ogni suo discepolo viva in tutto come Lui è vissuto: assumendosi sulle spalle ogni sofferenza e offrendo la sua vita nella più grande giustizia per la redenzione di quanti il male fanno e lo fanno proprio contro di lui. La sofferenza è via della fede e anche della vera redenzione. Redime il mondo chi sa andare incontro al martirio che nasce dalla fede, offrendolo per la salvezza dell’umanità. Siamo stati redenti dalla croce di Cristo, dobbiamo santificarci con la nostra croce e con essa redimere il mondo.</p>
<p>NON CONOSCONO LA VOCE DEGLI ESTRANEI (Gv 10,1-10) Quando uno è estraneo a Cristo Gesù diverrà estraneo anche alle vere pecore. Il rapporto allora non è tra le pecore e colui che fa le veci di Cristo Gesù, ma tra colui che ne fa le veci e Gesù stesso. Se uno non è vero pastore di Cristo e le pecore lo seguono, costui deve tremare. Significa che queste non sono vere pecore. Chi è vero pastore sarà ascoltato da vere pecore. Chi è falso pastore sarà seguito da false pecore. Se chi fa la veci di Cristo non passa attraverso l’unica porta che è il compimento, l’osservanza del Vangelo, non è vero pastore, è invece un ladro e un brigante. È ladro e brigante perché non vive di conformità con Cristo. Costui non sarà seguito dalla vere pecore del Signore. Andranno dietro di lui le false pecore che non appartengono al Padre. Vi andranno, ma per convenienza non per amore, non per desiderio di giustizia, non per vera sete di conoscere il Vangelo. Lo seguiranno solo nella completa e piena falsità. Ma sempre un cuore falso cerca un falso pastore, mentre un cuore vero ha bisogno solo di un vero pastore. Non sono le opere esterne che fanno un vero pastore. Sono la verità della sua obbedienza a Cristo Signore. Sono la sua conformazione a Gesù Crocifisso per amore delle sue pecorelle.</p>
<p>ALLA PREGHIERA E AL MINISTERO DELLA PAROLA (At 6,1-7) Una cosa gli Apostoli del Signore non devono mai dimenticare: qual è esattamente la loro missione. Essi devono dedicarsi alla preghiera e al ministero della Parola. Per la loro invocazione la più grande grazia dovrà riversarsi sull’umanità stanca e sfinita per i suoi peccati. Per la loro ministerialità nella Parola non solo il Vangelo dovrà risuonare nel mondo intero, raggiungendo ogni uomo, dovranno anche vigilare a che nulla di impuro, di peccaminoso, di guasto si introduca nella purezza della Parola per rovinarla, facendola divenire parola di uomini. Le tentazioni saranno perennemente al loro fianco, si presenteranno loro come esigenza urgente, carità impellente, giustizia da compiere. Essi però, ripieni di Spirito Santo, dovranno discernere la tentazione che li assale e, sempre in Lui, dovranno rendere la vera giustizia ad ogni uomo, affidando mansioni e compiti specifici nel servizio dell’intera comunità a persone, anche loro, piene di Spirito Santo, di grazia e di sapienza. Per il loro ministero svolto nello Spirito del Signore la comunità vive.</p>
<p>DALLE TENEBRE ALLA SUA AMMIRABILE LUCE (1Pt 2,4-9) Ogni discepolo di Gesù è chiamato a divenire una cosa sola con Lui. In Lui il cristiano esercita il suo sacerdozio dinanzi al Padre per offrire il sacrificio della sua vita. Imitando in tutto il Maestro e Signore, il discepolo fa della sua vita un’offerta gradita al Padre, in una obbedienza perfetta fino alla morte di croce. Offrendo questa purissima oblazione, come corpo di Cristo, in Lui, con Lui e per Lui il cristiano diviene suo inviato, partecipa con Lui alla missione di salvezza per il mondo intero: “Ma voi siete la stirpe eletta, il sacerdozio regale, la nazione santa, il popolo che Dio si è acquistato perché proclami le opere meravigliose di lui che vi ha chiamato dalle tenebre alla sua ammirabile luce” (Cfr. 1Pt 2,4-9). Come vive la missione evangelizzatrice e di salvezza il cristiano? Mostrando al mondo intero la stupenda opera di Dio che lo ha chiamato dalla tenebre alla sua divina luce. Vivendo come figlio della verità e della grazia, egli compie nel mondo il suo mandato esercitandolo in un modo veramente cristiano, perché lo vive alla maniera di Cristo Gesù.</p>
<p>CHI HA VISTO ME HA VISTO IL PADRE (Gv 14,1-12) Gesù è il Figlio Unigenito del Padre, perché da Lui è stato generato prima di tutti i secoli. “In principio era il Verbo e il Verbo era presso Dio e il Verbo era Dio”. La distinzione vera, reale, eterna tra le Persone divine è vissuta però nella sottomissione della volontà del Figlio a quella del Padre. La volontà di amore e di salvezza, di redenzione e di santificazione del Padre su ogni uomo è fatta propria dal Figlio. Questi, nella sua umanità, è lo strumento perfettissimo attraverso il quale Dio manifesta, rivela e dona tutto se stesso nel suo mistero di redenzione, salvezza, compassione, perdono, amore, verità, santità, nel quale si compie la nostra elevazione spirituale. Questa stessa unità di amore, verità, santità, obbedienza, ascolto, deve viversi tra Gesù ed ogni suo discepolo. Chiunque vede un discepolo del Signore deve vedere Gesù che opera, parla, perdona, manifesta l’immensa sua misericordia, dona la sua verità, rivela il mistero della sua nuova vita. Quando questa identità sarà realizzata, è allora che il cristiano potrà dire di essere un inviato del Signore. Lo potrà affermare e testimoniare perché quanti lo vedono, in lui vedono agire Cristo Gesù. È con questa identità dobbiamo noi sempre presentarci dinanzi al mondo.</p>
<p>VI INVIARONO PIETRO E GIOVANNI (At 8,5.8-14-17) Missione degli Apostoli è anche quella di conferire lo Spirito Santo per la preghiera e per l’imposizione delle mani. Questo compito appartiene loro e a nessun altro. Se tutti nella Chiesa possono evangelizzare e tutti possono annunziare e ricordare la Parola, non tutti possono conferire lo Spirito Santo per via sacramentale. Ministro per questo dono divino ed eterno nel Sacramento della Cresima è l’Apostolo del Signore. È lui il suo padre sacramentale. È lui che deve sempre conferirlo come Ministro Ordinario. È questo il Sacramento della Confermazione, nel quale il Battezzato riceve lo Spirito Santo nella pienezza dei suoi santi sette doni. È per questa pienezza di grazia e di verità che il cristiano diviene adulto nella fede, responsabile della testimonianza da rendere a Gesù, capace di sano e santo discernimento nelle cose che riguardano Dio. È grande il frutto spirituale di questo Sacramento. Esso deve essere sempre accolto e sempre dato nella piena osservanza della volontà di Gesù Cristo nostro Signore.</p>
<p>CON DOLCEZZA E RISPETTO (1Pt 3,15-18) Quale speranza vi può essere in un perseguitato, in un condannato a morte, in uno esposto a pubblico spettacolo nei circhi, in uno dato in pasto alle belve? Essa è una sola: risorgere un giorno insieme a Cristo Gesù; ereditare dopo l’offerta della propria vita, consegnata al martirio, il regno eterno di Dio, il suo Paradiso. Per questo il cristiano vive e per questo anche offre la sua vita alla morte: per gustare Dio in Cristo Gesù per tutta l’eternità. Le ragioni della nostra speranza però devono essere offerte con garbo, dolcezza, rispetto, delicatezza di cuore e di sentimenti, con voce gentile, senza alcuna asprezza, con il cuore gonfio di amore per la salvezza degli stessi carnefici. Si rende ragione con la convinzione nel cuore che il sacrificio della propria vita va offerto proprio per la salvezza dei nostri uccisori. Noi doniamo a Dio la vita per coloro che ce la tolgono, la offriamo perché loro abbiano la vera vita e l’abbiano in abbondanza. Così ha fatto Cristo Gesù, così deve fare ogni suo discepolo. È in questa via semplice la conversione e la salvezza di molti cuori.</p>
<p>CHI MI AMA SARÀ AMATO DAL PADRE MIO (Gv 14,15-21) Tutto è nell'amore e dall'amore di Cristo Gesù per il Padre suo. È in questo mistero la nostra salvezza. La carità di Gesù per il Padre è purissima e santissima obbedienza ad ogni sua volontà. Egli faceva del volere divino il suo quotidiano e perenne cibo. Compiere il suo comandamento era per Lui l’opera giornaliera. Niente Egli ha fatto che non fosse in Lui integro, perenne, immediato ascolto di Dio. Nessuna autonomia né di opera, né di parola, né di modalità. Questo stesso amore Gesù chiede ai suoi discepoli. Loro ameranno se faranno sempre e in tutto la sua volontà, se vivranno per osservare la sua Parola. Loro non sono stati chiamati solo per dire i divini Comandamenti, così come Cristo Gesù non è stato mandato solo per dire il Vangelo. Loro sono stati inviati per vivere tutta la sua Parola e per manifestarla al mondo interamente e perfettamente detta, vissuta, compiuta, realizzata. Quando questo si compie, il Padre abita nei discepoli insieme a Cristo Gesù ed i discepoli dimorano in Cristo Gesù e nel Padre, vivendo una perfettissima comunione di amore e di verità nello Spirito Santo. È in questo istante che loro saranno veri suoi inviati, veri suoi missionari, veri suoi apostoli.</p>
<p>AVRETE FORZA DALLO SPIRITO SANTO (At 1,1-11) È giunto il tempo per i discepoli di Gesù di separarsi gli uni dagli altri. Saranno un corpo, ma invisibile. Saranno un corpo di verità, carità, fede, luce, sale, lievito che dovrà essere sparso nella pasta del mondo al fine di poterla tutta fermentare di verità e di grazia evangelica. A partire da Gerusalemme fino agli estremi confini della terra loro dovranno essere i testimoni del Risorto, anzi del Crocifisso che è il Risorto, di Colui nel quale solo è possibile trovare salvezza, redenzione, giustificazione, pace, santità. Per questo, per essere cioè uniti nello spirito come Cristo Gesù e tra di loro, per essere vero lievito e vero sale della terra, dovranno essere ripieni di forza dall’Alto. Dovranno ricevere lo Spirito Santo che scenderà sopra di loro. È nello Spirito del Signore che ogni comunione vera con Dio e con gli uomini è possibile. Ed è sempre in Lui che sarà possibile rendere vera ed efficace testimonianza a Gesù Signore. Nello Spirito Santo si conosceranno, si ameranno, si vedranno discepoli dell’unico Signore e Maestro. Senza e fuori di Lui loro non si conosceranno più.</p>
<p>PER UNA PIÙ PROFONDA CONOSCENZA DI LUI (Ef 1,17-23) Il mistero di Cristo è eternità che si fa tempo, verità che è vita, morte di croce che diviene risurrezione, figliolanza eterna che si fa figliolanza di carne. Gesù è vero Dio e vero uomo, ama da vero Dio con vero cuore umano. È nel Cielo ed è con noi, siede alla destra del Padre, ma dimora in ogni suo discepolo che vive secondo la sua Parola. È una cosa sola con il Padre e lo Spirito Santo, ma è anche una cosa sola con ogni suo discepolo, con il quale forma un solo corpo, una sola vita. Il mistero di Cristo è oltre ogni mente creata. Gesù è il Signore dei signori, il Principe dei re della terra, è l’Agnello Immolato, è il Risorto, il Crocifisso, il Figlio dell’uomo, è colui che è allo stesso tempo nel Cielo e sulla terra con ogni suo discepolo. È il Capo della Chiesa. La nostra verità è Cristo. È nella sua verità che anche noi ci facciamo veri. Tutto è Cristo per noi. Lo è nella grazia e nella verità. Oggi la Chiesa celebra questo mistero nel suo compimento perfetto: Eterno, Incarnato, Disceso, Morto, Risorto, Asceso, Assiso alla destra del Padre, con noi fino alla consumazione dei secoli.</p>
<p>IO SONO CON VOI TUTTI I GIORNI (Mt 28,16-20) Gesù è dal Padre. Da Lui ha ricevuto ogni potere. È Dio la fonte, l’origine, il principio di Cristo Gesù. È Dio il principio, la fonte, l’origine della missione dei discepoli. Con la stessa autorità ricevuta dal Padre, Gesù manda i suoi discepoli nel mondo. Ad ognuno devono riferire ogni parola che il Maestro ha detto loro. Dopo aver ammaestrato l’uomo, essi dovranno battezzarlo nel nome del Padre, del Figlio e dello Spirito Santo. Dovranno immergerlo nella santità di Dio, nella sua verità, nella sua potenza, nel suo nome. Battezzato nel nome della Beata Trinità, l’uomo diviene proprietà di Dio, appartiene a Lui e a nessun altro. Non basta però ammaestrare, battezzare, bisogna anche insegnare ad osservare tutto quanto il Maestro ha comandato. Si insegna con la parola e con la vita, mostrando la parola che è divenuta nostra carne e nostro sangue, nostra esistenza e nostra storia. Gesù però non abbandona i suoi amici. Resta con loro, anche se non più nella visibilità della sua natura umana. Rimane in modo invisibile, nel modo della risurrezione, con il suo corpo spirituale e glorioso, con la sua Persona che non è più soggetta al limite dello spazio e del tempo, per essere con ognuno di loro in ogni parte della terra.</p>
<p>CIASCUNO LI SENTIVA PARLARE LA PROPRIA LINGUA (At 2,1-11) Il mondo intero, presente in Gerusalemme, è attirato da Cristo e portato dinanzi agli Apostoli. Per un prodigio inenarrabile, ma anche inspiegabile, questi uomini attratti sentono parlare gli Undici ognuno nella propria lingua natia. Si compie la riunificazione del genere umano. Gli uomini comprendono tutti la lingua nuova dello Spirito. Poiché ogni uomo la comprende, se anche Lui si lascerà trasformare dalla verità e dalla carità dello stesso Spirito Santo di Dio, anche lui la potrà parlare e ogni altro uomo la potrà comprendere. È quella dello Spirito del Signore la lingua universale che tutti dovranno imparare a parlare se vogliono essere compresi dal mondo intero. È a questa nuova lingua che attrae il Signore. Essa è però lingua di vera carità e di autentica giustizia, di umiltà e di mitezza del cuore, che annunzia le grandi opere di Dio, che dice ad ogni uomo che la sua salvezza è in Cristo e che Cristo la realizza per opera del suo Santo Spirito negli Apostoli e per mezzo di loro. È in questo grande prodigio della Pentecoste che si compie ogni giorno la conversione di molti cuori.</p>
<p>UNO SOLO È LO SPIRITO (1Cor 12,3-7.12-13) Il centro della nostra unità non è in noi, è in Dio; non è sulla terra, è nel cielo; non è in ciò che facciamo noi, ma nei doni di grazia e di verità che riceviamo perché a nostra volta li trasformiamo in frutti di grazia per i fratelli. Uno solo è lo Spirito, il Datore dei doni. Molti sono i doni che Lui elargisce non per noi stessi, ma per l’utilità comune. E così il centro della nostra unità si sposta dal Cielo alla terra. Ognuno diviene un centro di unità per gli altri, perché ogni altro è per il nostro dono che può vivere santamente, può compiere e realizzare se stesso. Ognuno diviene centro di unità per gli altri, gli altri divengono centro di unità per noi. Essendo ognuno centro e fonte di unità per gli altri, nessuno può essere solo, nessuno contro gli altri, nessuno senza gli altri. La solitudine è la negazione del nostro essere cristiani, perché il cristiano è dal cristiano. È l’altro il suo centro di vita. Solo però chi è nello Spirito Santo è centro di unità per il fratello. Chi non è in Lui diviene centro di distrazione, di separazione, di allontanamento, di scisma. Diviene centro di peccato per il mondo intero.</p>
<p>ALITÒ SU DI LORO (Gv 20,19-23) Gesù compì la sua missione attraverso la rigenerazione non secondo la carne, ma secondo lo Spirito. Anche i discepoli del Signore dovranno generare la nuova umanità riversando su di essa lo Spirito che hanno ricevuto. Loro donano lo Spirito Santo nella remissione dei peccati e l’uomo rinasce come nuova creatura. Loro immergono nelle acque del battesimo e sorge l’uomo nuovo, che a sua volta viene mosso dallo stesso Spirito sulle vie della verità evangelica e della sana e retta sequela di Gesù Signore. Finisce l’Antica Alleanza fondata sulla discendenza secondo la carne, inizia la Nuova fondata sulla conversione, il pentimento, il dono dello Spirito Santo per la remissione dei peccati, la nascita della nuova creatura in Cristo. Chi dovrà operare questa nuova creazione, questo nuovo mondo saranno proprio loro, gli Apostoli. Dove lo Spirito non è dato, l’uomo nuovo non sorge e si rimane nella vecchia nascita dal peccato, nella concupiscenza e superbia della vita. È lo Spirito il principio della nuova umanità. Lo Spirito si dona attraverso l’opera dei discepoli del Signore. Loro lo hanno ricevuto per effonderlo, per donarlo. Donandolo, loro rigenerano l’uomo nuovo, danno vita alla nuova creazione in perenne lotta con la vecchia.</p>
<p>LENTO ALL’IRA E RICCO DI GRAZIA E DI FEDELTÀ (Es 34,4-6.8-9) Dio è somma giustizia, verità, santità, misericordia, pietà, grazia, fedeltà. Tutte queste virtù sono mirabilmente governate dalla sua infinita sapienza che è sempre orientata al bene più grande, sommo, divino, eterno. Il popolo ha peccato, ha trasgredito l’alleanza. Ogni sua trasgressione è già sanzionata con la morte, la distruzione di colui che l’alleanza ha distrutto. Dio manifesta a Mosè la volontà di applicare questa legge. Mosè intercede. Chiede pietà per il suo popolo. La dura cervice, essenza di ogni uomo, non si abolisce con la sola punizione, si vince con la grazia, la misericordia, la pietà, la compassione, il piegarsi e il ripiegarsi sull’uomo mentre è in vita per insegnargli come rettamente si cammina per i sentieri dell’alleanza. Mosè non chiede che si abolisca la giustizia, domanda che si usi tutta la misericordia. Quando si sarà esaurita tutta la grazia, allora è il tempo della giustizia. L’ira non viene soppressa, viene semplicemente rimandata. Essa sarà tenuta in serbo fino a che tutta la misericordia e la pietà non saranno state impegnate per la salvezza.</p>
<p>LA COMUNIONE DELLO SPIRITO SANTO (2Cor 13,11-13) Tutto nasce dall’amore del Padre: creazione, redenzione, giustificazione, santificazione dell’uomo. Niente è sulla terra e nel cielo che non sia dono dell’amore di Dio. La sua eterna ed infinita carità ci ha creato, ma essa da sola non può redimerci, salvarci, giustificarci. Siamo redenti dall’amore del Padre per mezzo della grazia di Cristo Gesù. Dio ha trasformato per noi in grazia di salvezza e di redenzione il sacrificio che il Figlio gli ha offerto sulla croce. Per noi Gesù ha dato la sua vita al Padre. Questi cambia il suo dono in grazia di salvezza per il mondo intero. Senza la grazia di Cristo non c’è redenzione e né salvezza. L’amore di Dio e la grazia del Signore Gesù discendono sull’uomo per opera dello Spirito Santo. È lo Spirito Consolatore la comunione eterna di amore e verità tra Dio e il Figlio. È la comunione di grazia e di verità, di santità e di redenzione tra noi e Cristo Gesù e in Lui con Dio. La nostra salvezza è opera della Trinità. Essa è insieme il frutto dell’amore del Padre, della grazia di Cristo Gesù, della comunione dello Spirito Santo.</p>
<p>NEL NOME DELL’UNIGENITO FIGLIO DI DIO (Gv 3,16-18) Si crede in Gesù quando ci si accosta alla sorgente della sua grazia e da essa ci si lascia trasformare in uomini nuovi sì da poter vivere tutta la nuova Legge che è il Vangelo. La fede è inscindibile dall’ascolto e dalla messa in pratica della Parola di Gesù. Questi non è venuto per operare il giudizio finale, per raccogliere gli uomini e giudicarli secondo le loro opere. Lui è disceso per predicare l’anno della misericordia e della compassione, per invitare ogni uomo a lasciarsi riconciliare con Dio, ad abbandonare la via del male ed entrare nella via del bene che è tutta indicata dalla sua Parola. Questa è insieme per la condanna e per la salvezza degli uomini. Coloro che l’ascoltano e la mettono in pratica si salvano. Coloro che la rifiutano si perdono, si dannano, perché non hanno accolto la Parola della loro salvezza. È la perdizione di chi rifiuta la vita offerta da Dio. È come se uno stesse in un deserto cocente e disprezzasse l’acqua che gli dona la vita. Costui non muore perché è nel deserto, soccombe perché ha rifiutato la vita che era tutta nell’acqua che gli era stata offerta. Il rifiuto esplicito di Cristo è già condanna, perché è disprezzo dell’acqua della vita, della grazia, della verità, della salvezza.</p>
<p>TI HA NUTRITO DI MANNA (Dt 8,2-3.14-16) Dopo che l’uomo ha peccato ed è entrato nella morte per essersi sottratto volontariamente a Dio con la sua disobbedienza, il Signore con divina premura, eterna pazienza, somma carità, infinita sapienza altro non fa che condurre la sua creatura a vivere questa unica verità: essere con la Parola una cosa sola, trasformare la divina Volontà in sua vita, fare del Comandamento la sua unica Legge. Si opera tutto questo credendo in ogni parola che esce dalla bocca di Dio come unica e sola via della vita. Il nutrimento che il popolo del Signore riceveva dalla manna, quel cibo prodigioso che giorno per giorno discendeva per esso dal cielo, era un segno, ma anche un aiuto, un sostegno del cammino dell’uomo nel suo difficile apprendimento che la vita non è nelle cose, bensì nel Comandamento. Anzi questo stesso è la vita. La manna è solo un mezzo. Sostiene il corpo fino a che l’uomo non avrà imparato a vivere di Parola e per essa. Quando l’uomo esce dalla Legge esce anche dalla vita e la manna non gli serve più, perché la vita non è nella manna, ma nel Comandamento.</p>
<p>SIAMO UN CORPO SOLO (1Cor 10,16-17) Il Corpo di Cristo è santo, vero, giusto, ricco di pietà e di misericordia, offerto al Padre per la salvezza del mondo, donato per la giustificazione e la redenzione dei cuori. Divenendo tutti noi questo unico e solo Corpo di Cristo Signore, ognuno di noi deve compiere per l’altro quello che ha compiuto Gesù nel suo Corpo di carne. Questo è stato dato per la vita del mondo. Anche noi dobbiamo donarci per la vita del mondo. Quello di Cristo è santo. Anche noi siamo chiamati a divenire santi nel nostro corpo. Quello di Cristo è lo strumento attraverso il quale il Padre ha amato gli uomini. Anche per noi urge che diveniamo questa via santa attraverso la quale il Padre, in Cristo, ama il mondo intero. Quello di Cristo è stato consumato dal martirio. Anche per noi vale la stessa legge: lasciarci consumare per essere veri testimoni della divina verità. L’Eucaristia ha come sua specifica finalità di trasformarci in Corpo vero e santo di Cristo. Divenuti questo Corpo dobbiamo vivere secondo la sua legge. Chi mangia l’Eucaristia non può conoscere se non questa unica e sola vita.</p>
<p>IO SONO IL PANE VIVO, DISCESO DAL CIELO (Gv 6,51-58) Si mangia di Cristo per vivere in Lui, con Lui , per Lui . L’Eucaristia trasforma il nostro sangue e la nostra carne in corpo e sangue di Cristo. Cristo per mezzo dell’Eucaristia si trasforma in nostro corpo e in nostro sangue. Per mezzo di essa diveniamo con Cristo un solo corpo e un solo sangue, diveniamo anche una sola obbedienza, una sola volontà, un solo cuore, un solo amore per il Padre celeste. Possiamo vivere per Cristo, perché tutta la sua vita vive in noi. La vita di Cristo è piena obbedienza, amore perfetto per il Padre, sacrificio e oblazione pura, offerta per la salvezza del mondo. Il fine dell’Eucaristia è quello di farci vivere tutta la Parola di Cristo, tutta la vita di Cristo contenuta nel Vangelo. Dove la Parola non è vissuta, l’Eucaristia si accoglie sempre male. Si riceve per la nostra condanna, non per la nostra vita eterna. La nostra vita eterna è insieme nell’Eucaristia e nella Parola. Questa non si può vivere senza la forza di Cristo, senza la sua vita contenuta tutta nell’Eucaristia. È questo l’intimo e intrinseco legame che vi è tra Parola, Eucaristia e vita cristiana. Senza Parola non c’è Eucaristia. Senza Eucaristia non c’è Parola. Sono l’una con l’altra, l’una nell’altra, l’una per l’altra fusi in una indissolubile unità.</p>
<p>UNA BENEDIZIONE E UNA MALEDIZIONE (Dt 11,18.26-28) Benedizione e maledizione, salvezza e perdizione sono poste dinanzi ad ogni uomo. Ad ognuno la scelta se camminare nella vita o nella morte, nel bene o nel male, nel giusto o nell’ingiusto, nell’obbedienza o nel peccato. Ognuno riceverà ciò che ha scelto. Chi sceglie la vita camminerà di vita in vita, ma anche chi opta per la morte procederà di morte in morte. La vita è nella Parola del Signore. La morte è nella parola della creatura. Siamo da Dio, non da noi. Siamo dalla sua volontà, non dalla nostra. Nella sua volontà è la vita. Fuori di essa è la morte. Nell’obbedienza l’uomo cammina di vita in vita. Nella disobbedienza avanza verso la morte eterna. Anche visibilmente l’uomo deve ricordarsi che la sua vita è nella Parola di Dio. Il giorno in cui si distaccherà da essa, si distaccherà anche dalla vita. Entrerà nella morte che si trasformerà per lui in maledizione eterna. La storia e l’eternità attesteranno la verità di quanto il Signore ha detto. La nostra quotidiana morte è la più chiara testimonianza della verità di ogni Parola che è uscita dalla bocca di Dio.</p>
<p>PER TUTTI QUELLI CHE CREDONO (Rm 3,21-25.28) La salvezza dell’umanità non viene da noi, viene da Lui, da Gesù Signore. È Lui che Dio ha prestabilito a servire come strumento di espiazione, per mezzo della fede, nel suo sangue, nella sua morte espiatrice e redentrice. Non sono le nostre opere che ci giustificano. Chi giustifica è solo la fede in Cristo Gesù, indipendentemente dalle opere della legge. È giusto però che ognuno sappia cosa è la giustificazione: essa è il passaggio dalla morte alla vita, dal peccato alla grazia, dall’essere figli di Adamo ad essere figli di Dio. Questo passaggio è dono di Dio, in Cristo, per la nostra fede in Lui. Una volta che si è stati giustificati, chi vuole raggiungere la salvezza eterna nel Paradiso deve compiere le opere della fede che sono la perfetta osservanza della Parola di Cristo Signore. L’uomo nuovo compie nella sua carne i frutti della giustizia di Dio ricevuta, necessari per entrare nel regno dei cieli. La confusione tra giustificazione e salvezza eterna ha sempre generato l’imbarbarimento della vita morale, se non addirittura la sua completa estinzione nel cuore di molti.</p>
<p>NON VI HO MAI CONOSCIUTI (Mt 7,21-27) Il compimento della volontà di Dio è condizione indispensabile per avere la salvezza, per entrare cioè in Paradiso. Qualcuno potrebbe anche pensare che facendo delle opere in favore di altri, come: profetare, cacciare i demòni, compiere miracoli nel nome di Gesù, per lui le porte del Regno dei cieli siano già aperte. Tutte queste cose sono opere buone, che ci portano nel Regno dei cieli, se però viviamo la Parola di Gesù. Se usciamo dalla Parola, quanto facciamo, lo facciamo da uomini vecchi. Gesù non ci riconoscerà, ci chiamerà operatori di iniquità e ci allontanerà da Lui. Siamo uomini iniqui perché con la nostra cattiva condotta di discepoli del Signore creiamo tanto scandalo in molti cuori. Facciamo loro comprendere che le opere esterne, senza le opere interne della conversione, siano sufficienti per entrare nell’eternità beata e gloriosa. Noi siamo stati chiamati a vivere la Parola del Signore. È vivendola tutta che noi possiamo compiere opere efficaci, di salvezza, anche per i nostri fratelli. Chi vive di Parola, in essa e per essa, è saggio, intelligente, sapiente, costruisce la sua casa sulla solida roccia. Chi invece non vive di essa è stolto, insipiente, innalza la sua casa sulla sabbia ed è la rovina eterna.</p>
<p>LA CONOSCENZA DI DIO PIÙ DEGLI OLOCAUSTI (Os 6,3-6) La Parola è la sola legge dell’amore. Quando questa viene espulsa dal cuore, l’uomo entra nella falsità, nell’ipocrisia, nel culto esteriore magnificato per nascondere la sua vera mancanza di amore. Ai tempi di Osea la Legge non veniva più osservata. Al suo posto regnava la sfarzosità di un culto del quale Dio non poteva in alcun modo compiacersi. Da qui il suo grido: “Voglio l’amore e non il sacrificio, la conoscenza di Dio più degli olocausti”. L’amore che il Signore vuole è obbedienza ai suoi Comandamenti, l’unica e sola Legge di vita per i suoi figli. Conosce Dio chi conosce la sua volontà, manifestata e rivelata tutta nella sua Parola. Quando amore e conoscenza sono assenti da un popolo, il culto con il quale questo onora il Signore è vano, vuoto, inutile, falso. Anche le cose più sante possono essere vane e lo sono sempre quando nel popolo manca la conoscenza del Signore e il suo amore. Quando queste cose sono assenti in parte o in tutto, sorgono nel popolo di Dio infinite cose esteriori che servono solo a coprire la sua falsità e il suo peccato.</p>
<p>GLI FU ACCREDITATO COME GIUSTIZIA (Rm 4,18-25) Nella dinamica della salvezza eterna concorrono tre grandi verità: la promessa, la fede, la giustizia. La promessa è solo di Dio ed essa è gratuita, non dipende cioè da nessuna opera antecedente dell’uomo. Occorre la fede nella Parola della promessa. Dio, nel momento in cui subentra la fede, non realizza la promessa solo per purissima grazia, ma anche e soprattutto per giustizia, che è il compimento di ogni parola alla quale Lui si è obbligato. Così la promessa è compiuta per un atto dovuto. Per questo è detto “che l’obbedienza gli fu accreditata come giustizia”. Non basta che Cristo Gesù sia morto per i nostri peccati e risorto per la nostra giustificazione perché noi siamo salvati. Siamo redenti se accogliamo Cristo nella fede e sulla sua Parola fondiamo interamente la nostra vita. È in questa logica non osservata lo sfacelo della religione, perché si fa nascere nei cuori l’illusione di essere salvati per giustizia, mentre per la giustizia che nasce dalla fede si è solo giustificati. La salvezza eterna è dopo la giustificazione iniziale ed essa è anche il frutto delle opere della fede.</p>
<p>MISERICORDIA IO VOGLIO E NON SACRIFICIO (Mt 9,9-13) Gesù non è venuto per condannare i peccatori, allo stesso modo che il medico non viene per uccidere gli ammalati. La sua misericordia è la pietà verso i lontani da Dio, nell’offerta per loro della sua vita, perché si convertano e vivano. Anche il nostro sacrificio è vero se è finalizzato alla grande conversione nostra e degli altri. Altrimenti esso è un’opera esterna che non genera vera salvezza, redenzione, santificazione. Dio non vuole cose che non servono per la nostra conversione e la più grande santificazione. Senza misericordia, ogni sacrificio è opera inutile, vana, infruttuosa, dannosa, illusoria. La misericordia è verso ogni uomo bisognoso di salvezza, conversione, giustificazione. La nostra misericordia deve giungere a donare la nostra vita per la conversione di un cuore. Gesù per la nostra redenzione si è lasciato inchiodare sulla croce. Questa la sua misericordia, questa deve essere anche la nostra. I giusti non hanno bisogno di Cristo Gesù. Ma chi è giusto se non Lui soltanto? Tutti gli altri abbiamo bisogno di Lui, della sua opera, della sua carità. Tutti gli altri hanno bisogno di noi e della nostra misericordia per la loro conversione e salvezza. È questa la nostra vocazione, perché è stata questa la missione di Gesù Signore.</p>
<p>SE VORRETE ASCOLTARE LA MIA VOCE (Es 19,2-6) Israele è uscito dalla terra di schiavitù. Ora è accampato nel deserto davanti al Sinai. Il nostro è il Dio che non inganna, non mentisce, non illude, non dice una cosa per un'altra, non fa alcuna falsa promessa, non garantisce cose che non può mantenere. La sua onestà è grande verso l'uomo. Il nostro è il Dio dai patti chiari, precisi, santi. Il Signore dal suo popolo vuole una cosa sola: che ascolti la sua voce sempre e sempre custodisca la sua alleanza. Nella fedeltà di Israele il Signore farà del suo popolo la sua proprietà, sarà per Lui un regno di sacerdoti e una nazione santa. Lo costituirà segno e testimonianza della sua Onnipotenza, verità, amore, Signoria, divinità. Dalla fedeltà del popolo il mondo intero saprà riconoscere la verità e l'unicità del loro Dio e Signore. Questo però non lo farà il popolo, lo farà il Signore nella loro fedeltà. C'è l'azione di Dio e l'azione dell’uomo. All’uomo Dio chiede la fedeltà. Ogni altra cosa sarà poi Lui a farla e noi sappiamo che il Signore tutte le sue cose le fa bene. Lo attesta la liberazione operata con segni, miracoli e prodigi.</p>
<p>MENTRE NOI ERAVAMO ANCORA PECCATORI (Rm 5,6-11) I discepoli di Gesù devono vivere con la certezza assoluta nel cuore che l'amore di Dio per loro è eterno, mai verrà meno. Dio li amerà per sempre. Questa verità si fonda sull'evento della morte in croce di Cristo Gesù, il quale non si offrì per alcuni suoi amici, bensì per noi che eravamo empi, peccatori, lontani da Dio, suoi nemici, perché avevamo preferito la menzogna del diavolo alla sua Parola di vita e di salvezza, di santità e di giustizia perfetta. Se Dio ha amato così tanto noi quando eravamo nemici, cosa non farà per noi oggi che siamo suoi amici? Se la giustificazione fu un dono di purissimo amore, molto di più lo sarà la salvezza. A condizione però che noi accogliamo tutto l'amore del Padre e ci lasciamo travolgere da esso. Illuminato, sorretto e fortificato dall'amore di Dio il cristiano può raggiungere la salvezza eterna. Questa dovrà essere la sua imperitura speranza. L'amore di Dio per noi sarà perennemente reale, efficace, immediato, pronto, subitaneo, ci precederà sempre. Questa fede dovrà essere di ogni discepolo del Signore Gesù.</p>
<p>GLI OPERAI SONO POCHI! (Mt 9,36-10,8) Ogni uomo è chiamato alla conoscenza della volontà di Dio e per questo essa deve essergli offerta, data. Nasce la grande sproporzione tra quanti devono ricevere il dono del Signore e coloro che il dono devono portare, servendosi Dio sempre di uomini per la salvezza degli uomini. Ai suoi discepoli Gesù chiede che vivano con questa grande sproporzione nel cuore, ma anche che sentano il dovere, l’obbligo della salvezza di ogni uomo. Gesù ha pregato il Padre e Questi gli ha dato molti operai perché assieme a Lui, in Lui e per Lui, edificassero il regno di Dio sulla terra. Quanto ogni giorno ha fatto il loro Maestro dovranno farlo anche loro. Essi devono pregare incessantemente il Padre perché mandi operai per la grande messe degli uomini da coltivare, mietere, portare nei granai del regno di Dio. La missione deve essere vissuta nella sostanza e nelle modalità di Gesù. La pochezza degli operai a volte non dipende solo dal numero, ma anche dalla modalità secondo la quale la missione viene svolta: essa non è vissuta nella forma e nella sostanza di Cristo Signore. È come se questi operai non esistessero. Questa era la pochezza che regnava a quei tempi. Tanti erano gli operai, ma era come se non ci fossero.</p>
<p>SENTIVO LE INSINUAZIONI DI MOLTI (Ger 20,10-13) Geremia è uomo sensibile, delicato, quasi timido, dinanzi al grande mistero dell'annunzio della Parola del Signore che grava sulle sue spalle. Lui deve compiere il suo ministero non solo in mezzo ad un popolo di sordi, ma anche e soprattutto tra gente ostile, cattiva, malvagia, che spia i suoi passi e attende che cada in qualche tranello al fine di fargli del male. Geremia vedeva e sentiva questa malvagità, la respirava come l'aria. La sua natura è fragile, debole, timorosa; la sua fede invece è forte, sana, robusta. Lui sa che il Signore è con Lui e niente potrà arrecargli del male. Con questa fede Geremia continua la sua quotidiana missione, sapendo che la sua vita è solo nelle mani di Dio. Sarà messo alla prova, ma lui sa già che alla fine risulterà vincitore, non per le sue capacità, ma perché la sua vita è custodita dal suo Signore. Il cammino verso la piena verità della fede ancora è lungo. Esso si compirà con la morte di Gesù sulla croce che offre la sua vita per gli empi e per loro prega perché il Padre perdoni il loro peccato e la loro colpa.</p>
<p>IL DONO DI GRAZIA NON È COME LA CADUTA (Rm 5,12-15) In Adamo ogni uomo è costituito peccatore per natura, perché eredita il suo frutto di morte. Infinitamente più grande è la potenza di grazia di Cristo Gesù. Un solo atto di obbedienza ha la forza di cancellare tutti i peccati del mondo. Questa è la straordinaria efficacia del sacrificio del Figlio, offerto al Padre per la redenzione dell'umanità. La grazia che Dio ci concede per l'obbedienza del solo Cristo Signore è capace in se stessa di richiamare tutto il mondo in vita. Dal primo uomo all'ultimo che si succederanno sulla terra tutti saranno salvati grazie a quest'unica obbedienza data al Padre dal Verbo Incarnato. La salvezza non è nel fare questa o quell'altra cosa. Essa consiste invece in una sola opera: nell'obbedienza a Dio, nel compimento della sua volontà. Chi compie la volontà di Dio salva e redime il mondo, lo giustifica, lo santifica, lo libera dalla schiavitù del diavolo e della morte. La nostra obbedienza, unita a quella di Cristo Signore, è la sola via per la redenzione e la santificazione del mondo. È questa la pastorale nuova che San Paolo insegna ai Romani e per mezzo loro a noi.</p>
<p>NON TEMETE GLI UOMINI (Mt 10,26-33) Chi vive nelle tenebre odia la luce. Perché la luce non continui ad infastidirlo, il malvagio pensa di distruggerla, distruggendo tutti coloro che la portano. È questo il martirio cristiano: dare la luce della verità ad ogni uomo, farla brillare dinanzi ad ogni mente, ad ogni cuore, sapendo che per questa missione la loro vita potrebbe essere sempre e comunque cancellata, tolta, estirpata. Gesù invita i suoi discepoli a non temere gli uomini. Loro non avranno paura dei persecutori, daranno la luce a coloro che sono nelle tenebre e che camminano nell’ombra della morte, solo se sono pronti a consegnare la loro vita alla morte, al supplizio, ad ogni sofferenza. È il prezzo che loro dovranno pagare per la salvezza delle anime. Essi non devono temere quanti uccideranno il loro corpo, perché la loro vita è nelle mani di Dio, il quale sa come proteggerla, difenderla, custodirla, conservarla integra, pura e santa per il suo Regno eterno. Sa anche quale fine essa dovrà subire per una più grande ed efficace testimonianza a Cristo Signore e come produrre più frutti di grazia e di verità. Gli uomini possono uccidere solo il corpo. Non hanno alcun potere sull’anima. Chi ha il potere di gettarla nella Geenna è il Signore. Lui soltanto si deve temere.</p>
<p>BEATO TE, SIMONE FIGLIO DI GIONA (Solennità dei Santi Pietro e Paolo)</p>
<p>UNA PREGHIERA SALIVA INCESSANTEMENTE A DIO (At 12,1-11) La straordinaria forza della preghiera si manifesta tutta nel momento in cui Pietro, colui che Gesù ha costituito la Pietra sulla quale ha edificato la sua Chiesa, è nel carcere. Tutta la Chiesa, in comunione, con un solo cuore, una sola voce, eleva a Dio una incessante preghiera per la sua liberazione. La preghiera viene ascoltata. Il Signore manda il suo Angelo a liberare Pietro. Questi viene svegliato, invitato ad uscire. Le porte si aprono per miracolo, di nulla si accorgono i soldati. Quando Pietro si rende conto di quanto il Signore ha fatto per lui, innalza dal suo cuore un inno di ringraziamento e di lode. Questo episodio deve insegnarci quanto sia efficace la preghiera di comunione. Essa è forza irresistibile. Con essa si vince ogni potenza sulla terra e negli inferi. Imparare a pregare insieme, con un sol cuore e una sola voce, è la cosa più santa, perché da questa preghiera l’onnipotenza di Dio discende sulla nostra terra e opera le grandi meraviglie del suo amore. Questa preghiera sconvolge il mondo. Lascia sbigottite le genti. Dona speranza al cuore credente.</p>
<p>È GIUNTO IL MOMENTO DI SCIOGLIERE LE VELE (2Tm 4,6-8.17-18) Prima di lasciare il suo corpo al carnefice, Paolo fa una bella professione di fede al suo carissimo fedele discepolo Timoteo. A costui egli dice tre cose assai semplici: “Ho combattuto la buona battaglia. Ho terminato la corsa. Ho conservato la fede”. Ad ogni discepolo di Gesù non è dato di combattere battaglie false. Lui deve combattere una sola battaglia, perché una sola è quella buona: la battaglia perché il Vangelo sia conosciuto da ogni creatura e perché da ogni creatura esso sia conservato integro, puro, santo così come esso è uscito dalla bocca di Gesù Signore. Nel combattimento di questa buona battaglia, ogni discepolo di Gesù deve perseverare sino alla fine. Deve portare a termine la sua corsa se vuole entrare nel regno dei cieli. È questa la legge della salvezza. Ma perseverare non basta, come non basta combattere la buona battaglia del Vangelo per ereditare la vita eterna. Bisogna che la fede sia conservata retta e santa nel nostro cuore. Ora Timoteo sa cosa deve fare per ereditare la corona di giustizia che il Signore consegnerà ai servi fedeli.</p>
<p>VOI CHI DITE CHE IO SIA? (Mt 16,13-19) Dio non conosce altri Salvatori, altri Redentori dell’umanità. Chi redime, chi salva, chi santifica, chi giustifica è uno solo: Gesù di Nazaret. Questa verità è assoluta, senza confronti, senza paragoni, senza alternative. Gesù, e solo Lui, è il Redentore dell’uomo, perché Dio solo Lui ha scelto, inviato e costituito suo Messia. Gesù è però il Figlio del Dio vivente. È il suo Figlio unigenito, il solo vero Figlio di Dio per generazione eterna. Tutti gli altri siamo creature, siamo stati fatti da Dio. Il Figlio invece non è stato fatto, è stato generato prima di tutti i secoli. Non esiste un altro Figlio di Dio per generazione eterna. L’altra verità è anch’essa unica, per ogni uomo, ogni tempo, ogni luogo. Pietro è la sola pietra sulla quale Gesù edifica la sua Chiesa. Nessuna altra Gesù riconosce come sua vera Chiesa se non quella che Lui ha fondato su Pietro. È in questa Chiesa che si compie la vera salvezza dell’uomo, perché è in questa che scorre il latte e il miele della pienezza della grazia e della verità di Gesù Signore. Il cristiano deve sapere dov’è la Chiesa di Cristo Gesù, perché è solo in essa che le porte degli inferi non prevarranno mai. Sapendo questo, lui sa dove trovare la salvezza. La troverà perché satana contro questa Chiesa non ha alcun potere.</p>
<p>ANNUNZIERÀ LA PACE ALLE GENTI (Zc 9,9-10) Il Messia del Signore verrà per instaurare un universale regno di pace, diverso da ogni altro regno, perché il re che lo governa è diverso da ogni altro re. Il Messia di Dio sarà umile, cavalcherà un asino, un puledro figlio d’asina. Di certo con un umile asino nessuno potrà mai pensare di conquistare i regni della terra. L’asino non è un animale da guerra, è invece di pace, un fedele servitore dell’uomo nelle faccende più umili, ma assai vitali. Porterà la pace cambiando radicalmente ogni persona. Con l’uomo così come esso si è fatto a causa del peccato non sarà mai possibile parlare di pace. I nati da Adamo sono sempre pronti alla guerra. Se il Messia di Dio parla di pace, se Lui è re di pace, se il suo è un regno di pace, dovrà anche esserci un uomo di pace e quest’uomo non esiste in natura. Questo uomo deve essere creato. È questa la grande opera che il Messia compirà sulla nostra terra: Egli verrà per fare l’uomo nuovo, capace di vivere in ogni posto della terra, sotto ogni sovrano umano e tuttavia  appartenere solo al regno del Messia di Dio.</p>
<p>CON L’AIUTO DELLO SPIRITO (Rm 8,9.11-13) L’uomo nato da Adamo è sempre pronto alla guerra. L’uomo generato dalla fede in Cristo Gesù, per opera dello Spirito Santo, è invece un figlio della pace. Poiché il vecchio uomo vive nell’uomo nuovo, è necessario che il cristiano metta tutta la sua buona volontà, sempre sorretto dalla grazia di Dio, perché in lui non viva più l’uomo vecchio. Nessuno può sconfiggere le opere della carne nel suo corpo se non è mosso dallo Spirito Paraclito. Queste però non si sconfiggono una volta per sempre. La lotta deve essere perenne, quotidiana, attimo per attimo. Non c’è un giorno in cui la carne muore per sempre e non c’è un giorno in cui lo Spirito ha operato la vittoria una volta per tutte. Ogni giorno la carne insorge e ogni giorno l’uomo è chiamato a lasciarsi guidare dallo Spirito Consolatore. Il cristiano è il campo di una battaglia che si combatte in modo perenne, senza alcuna sosta. Dal giorno del battesimo fino al momento della morte, la lotta è sempre in atto. La vittoria è del cristiano, ma ad una sola condizione, che si lasci sempre muovere ed aiutare dallo Spirito Santo di Dio.</p>
<p>TUTTO MI È STATO DATO DAL PADRE MIO (Mt 11,25-30) Noi non siamo i confessori dell’unico Dio, siamo invece dell’unico Cristo, dell’unico Mediatore, dell’unico Messia del Signore. L’unico vero Dio lo si può conoscere solo attraverso l’unico vero Cristo. È sempre da Cristo che dobbiamo partire per conoscere la verità di Dio ed è sempre da Lui che dobbiamo iniziare se vogliamo conoscere chi è l’uomo nella sua più pura essenza. In Cristo Gesù e per Lui possediamo sia la verità su Dio e sia quella sull’uomo. Noi non siamo i confessori del monoteismo. Siamo invece gli assertori del monocristismo. È dal solo Cristo che possiamo giungere all’unico Dio. Se partiamo dall’unico Cristo giungiamo alla confessione del Dio uno e trino. Se invece partiamo dall’unico Dio, mai si giungerà a Cristo Gesù, mai al monocristismo. Si giungerà a confessare una molteplicità di redentori e di salvatori, fino ad non aver più bisogno di alcun mediatore e di alcun redentore. Dove Cristo non è confessato in pienezza di verità, essenza, missione, opera, il Dio che si adora non è celebrato mai nella pienezza di verità. La verità di Dio è solo nella verità di Cristo Gesù. Cristo è essenza nella confessione della verità di Dio. Dove questa essenza manca, manca anche la vera essenza del Dio che si adora.</p>
<p>NON RITORNERÀ A ME SENZA FRUTTO (Is 55,10-11) La Parola è proferita da Dio, ma trasmessa sempre per mezzo di un uomo, al quale il Signore ha affidato questo particolare ministero. Chi dice la Parola, da vero profeta può trasformarsi in falso messaggero quando dicendola, introduce in essa parole umane; o se interpretandola e spiegandola, sostituisce la verità contenuta in essa con idee della terra. La Parola di Dio è onnipotente, creatrice, si compie sempre. Ciò che essa dice, lo fa, perché il garante di essa è sempre il Signore Onnipotente e Creatore dal nulla di tutte le cose. La vera profezia è fonte di vita eterna. Quella falsa invece è generatrice di ogni male che è nel mondo. È falsa profezia sia l’attribuzione di una parola al Signore che Lui non ha detto, ma anche la sostituzione della verità contenuta nella vera Parola di Dio con pensieri e idee che sorgono solo dal nostro cuore. Il mondo è pieno di queste false profezie. I mali della vera fede sono tutti in questa sostituzione della verità di Dio con la nostra falsità, i nostri errori, la nostra non giusta e non santa conoscenza della verità del Signore.</p>
<p>LA CREAZIONE STESSA ATTENDE CON IMPAZIENZA (Rm 8,18-23) Se la creazione è buona e il suo uso saggio produce vita più bella e più santa, perché la si usa per la morte dell’uomo e non per la sua vita? Eccone la ragione: avendo l’uomo scelto di sottrarsi al suo Creatore, questa scelta sciagurata lo priva di ogni forza di intelligenza, sapienza, volontà, lo ricolma di concupiscenza, superbia, ogni altro vizio. Con la perdita della vera saggezza usa la creazione senza conoscere i frutti che essa produce nel suo corpo e nella sua vita. Con l’acquisizione di ogni vizio, la usa volutamente per il male. La creazione soffre per questo uso cattivo cui essa è costretta dal peccato dell’uomo. Essa nutre la speranza di essere liberata da questa schiavitù di corruzione. Questo mai potrà avvenire finché nel cuore dell’uomo regna il peccato. Il peccato distrugge il creato. Il creato distrutto uccide anche l’uomo, che di creazione vive. Solo nella santità la creazione viene liberata dalla sua schiavitù. Dove regna il peccato, lì regnerà sempre la corruzione. Lì ci sarà perennemente la morte anche per l’uomo, morte fisica e non solo spirituale.</p>
<p>UN’ALTRA PARTE CADDE SULLA TERRA BUONA (Mt 13,1-25) Chi vuole seminare integra, pura, santa la Parola di Dio deve far sì che prima essa diventi sua vita, si trasformi in sua storia concreta, reale, quotidiana. Quando essa ha trasformato interamente la nostra vita, allora la predicazione che noi facciamo mai potrà essere parola di uomini, perché chi la dice non è più un uomo, è un cristiano, un vero figlio di Dio, un santificato dallo Spirito Santo, un redento da Gesù Signore. Se il nostro cuore è di pietra, le nostre parole saranno anche di pietra; se è di peccato, anche le parole saranno di peccato; se è senza vera Parola anche le nostre labbra saranno senza vera Parola. Il regno di Dio non nasce in molti cuori non perché essi non siano disposti ad accogliere la Parola, bensì perché la parola che è stata seminata in essi non è quella di Dio. Seminata la vera Parola, di certo, molti cuori produrranno anche in abbondanza. Dove i frutti non nascono è segno che lì la vera Parola non viene seminata. Se non viene seminata, questo attesta che essa non è neanche vissuta e che si vive una fede, una parola, una religiosità artificiali. Tutto è artificiale quando la vera parola di Dio non viene seminata secondo le regole della santa, pura, vera seminagione.</p>
<p>CI GOVERNI CON MOLTA MITEZZA (Sap 12,13.16-19) Dio non smette mai di illuminarci con la luce della sua verità. Sempre, giorno per giorno, ci manifesta la sua piena essenza che è carità, amore universale, volontà salvifica per ogni uomo. La sua verità a stento penetra nei cuori assetati di vendetta, di somma giustizia, di violenza, di guerra. Non per questo il Signore si arrende. Egli ritorna sempre, attraverso nuove vie a manifestare la sua divina essenza. Oggi il Signore ci rivela tutto il suo amore, la sua divina pazienza, la sua misericordia, la sua compassione, la sua volontà di perdono e di riconciliazione con gli uomini. Se Dio giudica con mitezza e governa con molta indulgenza, anche l’uomo deve fare altrettanto verso i suoi simili. Se Dio concede dopo i peccati la possibilità di pentirsi, anche l’uomo deve concedere ad ogni altro suo fratello questa stessa possibilità. Siamo sempre ad immagine di Dio: dobbiamo esserlo nella sapienza, misericordia, compassione, pazienza, carità, verità, in tutto. La vera nostra umanizzazione è in questa vera imitazione di Dio, frutto della vera conoscenza di Lui.</p>
<p>CON GEMITI INESPRIMIBILI (Rm 8,26-27) La nostra condizione umana è di pura fragilità e debolezza. Questa pochezza giunge fino a non sapere noi stessi cosa sia conveniente chiedere al Signore per il nostro bene. Il superamento di questa pochezza sapienziale e intellettiva avviene per un dono dall’Alto. Il Signore ci manda il suo Santo Spirito e Lui ci mette in comunione con i pensieri del Padre, con i suoi desideri su ogni persona umana, con la sua più pura e santa volontà  È solo nella realizzazione dei desideri del Padre, o della sua volontà, che la nostra vita riceve pieno compimento, vera realizzazione. Lo Spirito Santo discende in noi e con il nostro cuore prega il Padre con gemiti inesprimibili, con parole non dette, con desideri non espressi che noi mai potremo conoscere, ma che solo Dio conosce e che attuerà per noi perché glielo abbiamo chiesto nello Spirito Santo. Con Lui che prega in noi, pur non sapendo cosa dobbiamo chiedere al Signore in modo cosciente ed esplicito, lo chiediamo ugualmente e Lui ci risponde esaudendo la nostra preghiera e portando la pace al nostro cuore.</p>
<p>MENTRE TUTTI DORMIVANO (Mt 13,24-43) Nessuno potrà mai pensare di edificare il regno di Dio con sole persone buone, sante, giuste, oneste, pure, innocenti, immacolate. Dovunque esso viene costruito lì c’è anche il regno delle tenebre, seminato con arte dai seminatori di erba cattiva. Buon grano e zizzania sono nello stesso campo, sono l’uno accanto all’altra. Gesù non vuole che si tolga la zizzania. Questa deve essere lasciata crescere e maturare. La separazione avverrà solo alla fine, si compirà con la morte. È allora che buoni e cattivi saranno divisi per sempre, per l’eternità. Fino al giorno del giudizio particolare e del giudizio finale chi crede e chi non crede, buoni e malvagi, santi e peccatori, giusti ed ingiusti devono vivere insieme, per tutti i giorni della loro vita. Un regno di soli puri non esiste come non esiste una comunità di soli santi e perfetti. Dove c’è il santo c’è anche il peccatore e dove c’è il peccatore c’è anche il santo. Se ci si scandalizza per il peccato, dobbiamo anche ammirare la grande santità. Chi vede solo il peccato e in esso avvolge anche la santità per distruggerla, deriderla, annientarla è segno che è del principe di questo mondo. Quanto opera, lo compie solo per distruggere il vero regno di Dio sulla terra.</p>
<p>CONCEDI AL TUO SERVO UN CUORE DOCILE (1Re 3,5.7-12) Salomone è re di Israele. Il Signore è con lui per aiutarlo, sostenerlo in questo difficile e arduo ministero. Di notte gli appare in sogno e gli dice: "Chiedimi ciò che io devo concederti". Salomone pensa al popolo che deve governare. Si vede giovane inesperto, per nulla all'altezza di questo compito così vitale per la sua gente. Dalla perfetta conoscenza di sé e dalla pesantezza dell'ufficio che grava sulle sue spalle nasce la sua risposta: "Concedi al tuo servo un cuore docile perché sappia rendere giustizia al tuo popolo e sappia distinguere il bene dal male, perché chi potrebbe governare questo tuo popolo così numeroso?". La risposta del Signore è immediata: "Ecco faccio come tu hai detto. Ecco, ti concedo un cuore saggio e intelligente: come te non ci fu alcuno prima di te né sorgerà dopo di te". Salomone così insegna ad ognuno di noi che la preghiera mai potrà prescindere dal ruolo e dal posto che uno occupa in seno alla società, o comunità degli uomini. Ma neanche potrà mai prescindere dalla retta, santa, piena, perfetta conoscenza di se stessi.</p>
<p>CHIAMATI SECONDO IL SUO DISEGNO (Rm 8,28-30) Il cammino verso il compimento della nostra speranza è lungo, arduo, sofferto, sempre esposto al martirio. Dobbiamo scoraggiarci, abbatterci, arrenderci dinanzi a queste difficoltà? La risposta della fede è limpida: “Tutto concorre al bene di coloro che amano Dio”. In ogni travaglio interiore ed esteriore, in ogni croce sulla quale è issato, il cristiano deve vedere con gli occhi della fede il più grande bene che matura su quell’albero di sofferenza. In Cristo vocazione e glorificazione sono una cosa sola, un unico dono. Da parte del Signore la grazia è già stata donata. Per Lui noi siamo già glorificati in Cristo Gesù. Illuminato da questa fede il cristiano cammina verso il compimento della sua speranza, sapendo che tutto ciò che accade nella storia avviene per una sua più perfetta conformazione all’immagine di Gesù, che è il Crocifisso, Colui che è stato reso perfetto in ogni cosa proprio attraverso le cose che patì. Quando la vita cristiana è illuminata dalla retta fede e fortificata dalla grazia, il cammino termina solo quando avviene la glorificazione in Cristo, nel regno dei cieli.</p>
<p>COSE NUOVE E COSE ANTICHE (Mt 13,44-52) Le cose antiche sono la verità tutta intera secondo la quale lo Spirito del Signore ha guidato la vita del regno che fu ieri. Le cose nuove sono sempre la pienezza della verità secondo cui sempre lo stesso Spirito guida la vita del popolo di Dio oggi. Ieri la pienezza della verità per ieri, per l’uomo di ieri, per il popolo di ieri, oggi la pienezza della verità per l’uomo di oggi, per il popolo di Dio di oggi. Avvenuta questa comprensione della verità, anche l’incarnazione di essa deve cambiare, le strutture create attorno alla verità devono mutare. Le forme di ogni nostra relazione con Dio devono essere adeguate alla verità tutta intera che lo Spirito ha manifestato al nostro cuore e alla nostra intelligenza. Non tutto ciò che è di ieri è riproponibile oggi e non tutto ciò che oggi l’uomo propone è verità dello Spirito Santo. Neanche deve essere dichiarato non buono ciò che lo Spirito ha fatto comprendere ieri del mistero di Dio e dell’uomo. Il saggio dona la verità secondo la misura dell’uomo, che è sempre storico, vive cioè qui ed ora. All’uomo storico si deve parlare secondo pienezza di verità attuale. Quest’uomo ha sempre bisogno di cose antiche e di cose nuove. Questa saggezza deve dare ad ogni uomo di Dio lo Spirito del Signore.</p>
<p>O VOI TUTTI ASSETATI VENITE ALL’ACQUA (Is 55,1-3) Ad un popolo disperso, smarrito, confuso, che consuma inutilmente la sua esistenza nel cercare la salvezza lontano dal Signore e dalle sue vie, risuona imperiosa la voce di Dio per mezzo del Profeta: "O voi tutti assetati venite all'acqua, chi non ha denaro venga ugualmente; comprate e mangiate senza denaro e, senza spesa, vino e latte". Presso il Signore c'è ogni abbondanza e tutto è gratuito. Lontano dal Signore non c'è né abbondanza e né vita, c'è il nulla e per esso l'uomo consuma inutilmente tutti i suoi averi: "Perché spendete denaro per ciò che non è pane, il vostro patrimonio per ciò che non sazia?". Lontano dal Signore l'uomo è sempre nudo, affamato, assetato, forestiero, estraneo. Presso Dio invece è sempre sazio, dissetato, ben vestito, amico e confidente. Ma per questo bisogna accogliere l’invito del Signore, ascoltare la sua voce: " Su, ascoltatemi e mangerete cose buone e gusterete cibi succulenti. Porgete l'orecchio e venite a me, ascoltate e voi vivrete”. La vita dell'uomo è nella Parola del Signore, è un suo dono per chi dimora in essa.</p>
<p>CHI CI SEPARERÀ DALL’AMORE DI CRISTO? (Rm 8,33.37-39) Noi eravamo peccatori e Cristo è morto per noi. Chi ci ha donato Cristo Gesù è l’eterno ed infinito amore del Padre, il quale ha pensato la nostra redenzione fin dall’eternità. Se Dio ha tanto amato il mondo da dare il suo Figlio unigenito e lo Spirito Santo, ci sarà qualcosa che Lui non darà, o non potrà dare ai suoi eletti? Ci sarà sulla terra, nel cielo e negli inferi qualcosa, o qualcuno che potrà separarci dell’amore di Cristo Gesù? Se Cristo ha dimostrato tutto il suo amore per noi, se su di noi ha riversato tutta la sua grazia e verità, se ci ha fatto anche dono dello Spirito Santo, se per noi è morto in croce, possiamo noi lasciarci cadere dall’amore per Lui da una qualche sofferenza e dallo stesso martirio? Avendo Cristo Gesù riversato tutto il suo amore nei nostri cuori, se noi ogni giorno ci lasciamo rinnovare dalla sua carità, questa diviene una forza così grande e invincibile che niente potrà più separarci da Lui. Chi possiede questa fede, ogni giorno si impegna a chiedere a Gesù un amore sempre più grande e sarà questo amore che lo aiuterà a vivere eternamente per Lui.</p>
<p>NON OCCORRE CHE VADANO (Mt 14,13-21) Gesù vede ogni cosa dall’onnipotenza e dalla grazia del Padre. I suoi discepoli invece guardano ogni cosa dalla loro pochezza e dall’assoluta mancanza di ogni risorsa. Per Gesù tutto è possibile, anche nutrire una moltitudine in un deserto senza alcun bene materiale. Per gli apostoli niente è possibile e sufficiente, le risorse sono troppo poche e le moltitudini sono sempre assai, molte. Al di là del significato eucaristico che il brano del Vangelo contiene, rivela e annunzia, al di là della ministerialità di mediazione che Gesù conferisce ai suoi apostoli in ordine all’Eucaristia, al di là dell’esemplarità che Gesù dona ai discepoli, perché imparino come fare ogni cosa domani, quando il mistero dell’Eucaristia sarà consegnato nelle loro mani, oggi è giusto che imparino a non guardare le loro pochezze e miserie o nullità e carenze. Sopra di loro c’è il Signore Onnipotente, il quale può sempre venire in soccorso dei suoi amici. Questa fede si deve trasformare in preghiera e in azione di grazie, in benedizione e in richiesta accorata perché il Signore intervenga nella nostra vita. Il discepolo del Signore che sa questo, camminerà con lo sguardo sempre rivolto verso il Cielo e con il cuore in continua orazione. </p>
<p>IL MORMORIO DI UN VENTO LEGGERO (1Re 19,9.11-13) A poco a poco il Signore sta conducendo il suo popolo a fare un vero salto nella fede: Dal Dio "tremendo" al Dio lento all'ira, ricco di misericordia e di pietà; dal Creatore Onnipotente per forza al Creatore ricco di ogni grazia di salvezza; dal Signore che si manifesta con segni eclatanti per affermare la sua trascendenza e divinità al Signore che si rivela come un mormorio di vento leggero. È il Salvatore che non ucciderà più i figli primogeniti di animali e di uomini per convincere il Faraone a liberare il suo popolo, ma che invece lascia che venga ucciso dagli uomini il suo Figlio Unigenito per la salvezza del mondo. Elia deve imparare la pazienza, la misericordia, l’amore, la compassione, la pietà; deve apprendere che non è solo distruggendo che si costruisce, ma è soprattutto edificando che si distrugge. È come se con Elia all’Oreb Dio avesse dato una nuova rivelazione di Sé. L’ultima la darà sul monte Calvario. Lì è Lui stesso che edifica l’umanità intera lasciando che il suo corpo venga distrutto sulla croce, bruciato dal suo divino amore per ogni uomo.</p>
<p>HO NEL CUORE UN GRANDE DOLORE (Rm 9,1-5) La salvezza degli altri è morte di sé e solo chi è pronto a morire per gli altri è capace di vera salvezza. Proprio questo ha fatto Cristo Gesù per tutto il genere umano. Lui è morto perché il mondo intero entrasse nella vita, ritornasse nell’amicizia con Dio. Questo stesso desiderio anima Paolo in favore del suo popolo. Quale sacrificio offrire a Dio per la salvezza della sua gente? Per amore della conversione dei figli di Israele sorge nel suo cuore un sentimento altissimo, di cielo, un sentimento di uno che veramente ama Gesù Signore e lo vuole imitare in ogni cosa, in tutto. Paolo ha il desiderio di offrire se stesso come sacrificio al Signore, facendosi lui stesso “maledetto”, come Cristo Gesù in croce in favore della sua gente, per la loro conversione. La sua vita offerta totalmente in sacrificio e in olocausto al Signore per la fede in Cristo Gesù di tutti i discendenti di Abramo. Se per assurdo, questo sacrificio avesse dovuto richiedergli anche la separazione da Cristo Signore, anche questa enorme pena lui sarebbe disposto a subire, pur di ottenere la loro salvezza.</p>
<p>SONO IO, NON ABBIATE PAURA (Mt 14,22-33) Gli Apostoli non riconoscono Gesù che cammina sulle acque, pensano che sia un fantasma. Hanno paura. Lui rivela la sua identità. Pietro addirittura vuole fare l’esperienza della verità, solo che la sua fede è ancora poca perché possa addentrarsi per questo sentiero verso la vera conoscenza di Gesù e rischia di perdersi. Poi la sua poca fede si trasforma in preghiera ed anche per lui la salvezza si compie. Ci libereremo da ogni fantasma, da ogni errata teoria, da ogni falsità su Dio solo nel momento in cui avremo confessato la retta e santa verità su Gesù. Questi è veramente il Figlio di Dio. Egli è Dio ed è il Signore, è Dio ed è l’Onnipotente, è Dio ed è uomo. È questa la vera essenza del loro Maestro e la sua onnipotenza. Egli è della stessa natura divina. È uomo ed è uguale a Dio in tutto. Egli è il Dio e il Signore degli uomini e di tutto il creato. Così Gesù si rivela e si manifesta ai suoi discepoli. Essi cominciano a poco a poco a conoscerlo in pienezza di verità. È anche così che i discepoli si liberano da tutti i fantasmi religiosi su Dio e sull’uomo e si aprono alla retta e santa fede nel Dio che non solo è vero Dio, ma anche vero uomo, o nel vero uomo, che non è solo vero uomo, ma è anche vero Dio.</p>
<p>CASA DI PREGHIERA PER TUTTI I POPOLI (Is 56,1.6-7) Non è dato teologicamente di pensare che popoli diversi per religione adorino un solo Dio. Teologicamente è data invece una sola verità: che i molti popoli si convertano all'unico Dio che è il Dio di Abramo, di Isacco, di Giacobbe. Nessun Dio di nessun altro popolo è il vero Dio. Il vero Dio è uno solo: il Dio di Abramo e dei Profeti. Non è mai per accordo, per trattato, per convenienza, per irenismo che ci si può appellare alla fede nell'unico Dio. All'unico Dio si giunge solo per conversione nell'unica sua Parola di salvezza e di redenzione. È per essa che la preghiera diviene accetta e gradita al Signore. È in essa che l'uomo entra nella vera salvezza. È sempre in essa che la casa del Signore, il suo tempio santo, sarà casa di preghiera di tutti i popoli. Tutte le genti nella conversione adorano e glorificano l'unico Dio e Signore. Sul monte santo di Dio non si va perché ognuno adori il suo Dio. Si va perché tutti adorino l'unico Dio e l'unico Signore. Questo può avvenire solo per l’accoglienza nella fede dell'unica Parola di Dio che è Parola dell'unico Dio e Signore.</p>
<p>PER USARE A TUTTI MISERICORDIA! (Rm 11,13-15.29-32) La salvezza sia dei Giudei che dei Gentili è frutto della misericordia di Dio. Siamo tutti nella disobbedienza, perché tutti ci siamo lasciati tentare e abbiamo peccato. Quando i Giudei si sono lasciati rinchiudere nella disobbedienza? Il giorno in cui non hanno riconosciuto Cristo come il loro Messia e Signore. Da quel giorno e finché dura questo giorno loro sono rinchiusi nella non piena fede, non piena verità, non piena bontà del loro cammino religioso. Anche loro hanno bisogno della misericordia di Dio per ritornare nella pienezza della grazia, della fedeltà, dell'amore, della santità della vita. Pagani e Giudei sono entrambi il frutto della misericordia e se sono questo frutto mai potranno gloriarsi dinanzi a Dio di essere l'uno migliore dell'altro, l'uno più perfetto dell'altro, l'uno prima dell'altro. Nella misericordia c'è solo gratuità, abbondanza di pietà, ricchezza di compassione che avvolge tutti e tutti rende uguali dinanzi a Dio e ai fratelli. Nessuno potrà mai gloriarsi dinanzi a Dio, ma anche nessuno potrà mai gloriarsi dinanzi ai fratelli. Siamo insieme dei graziati da parte del Signore.</p>
<p>PIETÀ DI ME, SIGNORE, FIGLIO DI DAVIDE (Mt 15,21-28) La donna Cananèa chiede pietà per sua figlia gravemente ammalata. Gesù neanche le risponde. I discepoli intercedono per lei. Non lo fanno per amore, ma per non essere infastiditi dalle sue grida. La risposta di Gesù sembra toglierle ogni speranza: “Non sono stato inviato che alle pecore perdute della casa di Israele”. La donna non si dona per vinta e chiede di nuovo aiuto. La risposta di Gesù sembra chiuderle ogni porta: “Non è bene prendere il pane dei figli per gettarlo ai cagnolini”. Ma è proprio da questa risposta che essa trova la forza di mettere Gesù dinanzi ad un evento di vita quotidiana: “È vero, Signore, disse la donna, ma anche i cagnolini si cibano delle briciole che cadono dalla tavola dei loro padroni”. Ora Gesù non può opporle alcun rifiuto: “Donna, davvero grande è la tua fede! Ti sia fatto come desideri”. Il cuore di questa madre non è la fede, è l’amore per la sua figlioletta. Questo amore si trasforma in lei in preghiera, insistenza, saggezza, sapienza, intelligenza, perseveranza, speranza infinita. Quando invece l’amore è poco, anche la fede è poca, la preghiera è poca, la perseveranza è poca. Tutto è poco perché manca l’amore che alimenta e dona forza ad ogni cosa.</p>
<p>TI ROVESCERÒ DAL TUO POSTO (Is 22,19-23) Dio è il Signore della storia. Con divina sapienza, con suprema pazienza, con ogni intelligenza e saggezza, con la fortezza che è la sua onnipotenza Egli interviene nelle vicende dell’umanità al fine di aiutare i suoi figli a ritrovare la via della verità, della giustizia, dell’umiltà, della conversione, del vero ritorno nella sua volontà. Nessuno potrà mai pensare di essere signore assoluto di uomini, cose, eventi. La storia sempre smentisce coloro che si arrogano ogni diritto sopra di essa, lontano dalla ricerca della volontà di Dio e della sua Signoria su uomini e su cose, su eventi e circostanze. Dio interviene, abbassa ed innalza, umilia e glorifica, scaraventa dai troni i superbi, innalza gli umili, ricolma di beni gli affamati, manda a mani vuote i ricchi. Tutto questo è opera della misericordia di Dio, il cui fine è sempre la salvezza eterna di ogni uomo. Ciò non toglie però che la caduta sia amara e l’insuccesso mortificante e che l’innalzamento sia vero e la sazietà reale. Anche questo accade. Il come però è sempre avvolto dal più fitto mistero, che è il vero segno dell’azione di Dio tra noi.</p>
<p>QUANTO SONO IMPERSCRUTABILI I SUOI GIUDIZI! (Rm 11,33-36) Al di là di ogni umana immaginazione regna sovrano il Signore della storia con la sua scienza e sapienza eterna, con la sua saggezza e intelligenza divina. In questo mistero possiamo solamente gettare lo sguardo, ma esso è impenetrabile e sempre più incomprensibile così come lo è anche il mistero della sua grazia e misericordia: “O profondità della ricchezza, della sapienza e della scienza di Dio! Quanto sono imperscrutabili i suoi giudizi e inaccessibili le sue vie!”. Dio è prima dei nostri pensieri, dei nostri meriti, della nostra stessa volontà di aderire a Lui. Egli ci precede sempre. È sempre avanti a noi. È prima e dopo di noi. Noi passiamo, Lui resta. Noi non siamo ancora. Lui è dall’eternità. Tutto è da Lui e grazie a Lui, ma anche tutto è per Lui. L’uomo accoglie nella fede questa verità e intona l’inno di gloria per il suo Signore Dio, Creatore, Salvatore e Padre. Beato chi si lascia inabissare in questo mistero e da esso interamente avvolgere. In esso è la nostra vita nel tempo e nell’eternità, che sarà un canto eterno alla misericordia e alla saggezza divina.</p>
<p>TU SEI IL CRISTO (Mt 16,13-20) Non c’è vera fede se non in Gesù, il Messia del Signore, il Figlio del Dio vivente. Ma anche non c’è vera fede nella Chiesa di Cristo Gesù, vero sacramento di salvezza, se essa non è piena e totale in quella fondata su Pietro. Non è la fede nella verità di Cristo che ci fa vera Chiesa, è invece la fede nella vera Chiesa che ci fa veri nella fede in Cristo Gesù. Non è dalla fede in Cristo che si giunge alla vera Chiesa, è sempre dalla fede nella vera Chiesa che si giunge alla vera fede in Cristo Gesù. La Chiesa è madre della vera fede in Cristo e dove la vera Chiesa non esiste, lì non esiste neanche la vera fede in Gesù Signore. Pietro e Cristo Gesù devono essere riconosciuti insieme. Il vero discepolo di Cristo Gesù deve conoscere sempre il vero Pietro. Chi adora in pienezza di verità Gesù Signore, lo adorerà secondo ogni sua Parola proferita nel santo Vangelo. Chi non lo adora così, non adora in pienezza di verità il vero Cristo. Non adorando il vero Cristo mai potrà confessare la vera fede nella sua Chiesa. Sarebbe un vero controsenso pretendere di adorare Cristo secondo pienezza verità e poi non riconoscere secondo la stessa pienezza di verità il ministero e la missione di Pietro in seno alla sua Chiesa.</p>
<p>OGNUNO SI FA BEFFE DI ME (Ger 20,7-9) Nessuno potrà mai compiere l'opera di Dio secondo le divine modalità, nelle forme e nella sostanza da Lui stabilite, se l’amore per il suo Signore non diviene come un fuoco che lo rode e corrode fino a bruciarlo. Le potenze del male che sono in noi e che si presentano come stanchezza, disagio, debolezza, fragilità e quelle esterne a noi che si manifestano come arroganza, strapotenza, somma ingiustizia, superbia e tracotanza, potere religioso ed anche civile, economico e o militare, noi non possiamo vincerle per natura. Le possiamo abbattere solo per soprannaturale forza, per grazia, per dono di Dio. Geremia avverte il combattimento dentro di sé tra l’onnipotenza della grazia e la strapotenza del male. Il male sembra quasi sovrastarlo. Lui sta quasi per arrendersi. Vuole smettere di parlare di Dio. Ma la grazia in lui è divinamente forte, è simile ad un fuoco che vuole esplodere, uscire fuori. È questa la straordinaria forza dell’amore di Dio e della sua grazia. Senza questo fuoco e questo amore, il mondo ci spegne, ci inaridisce, vince e trionfa sopra di noi.</p>
<p>È QUESTO IL VOSTRO CULTO SPIRITUALE (Rm 12,1-2) La santità del corpo è l'attestazione della verità della nostra fede. Dove questa santità è assente è segno che la nostra fede nella Parola di Gesù è falsa, erronea, ambigua, piena di lacerazioni, incompleta, imperfetta, addirittura una fede guasta, corrotta, come corrotto e peccaminoso è il nostro corpo. Questo è santo quando è fatto vivere non solo nell’osservanza di ogni comandamento, ma anche nelle Beatitudini, che sono il compendio di tutto il Vangelo. Esso è nella verità quando è senza vizi, senza peccati. Tutto questo è il nostro olocausto quotidiano. Gesù ha redento l’umanità intera per la santità e la perfezione del suo corpo, immolato sulla croce, passato al vaglio della sofferenza come l’oro nel crogiolo. Questo è il nostro culto spirituale. Esso inizia dalla mente, dai pensieri santi, in tutto conformi alla volontà del Padre. Chi vuole dirigere il cuore verso Dio deve partire dal governo della mente. Sottomessa la mente si sottomette il cuore, si ha il dominio di tutto il corpo e lo si rende conforme a quello del Signore Gesù, il Crocifisso per amore.</p>
<p>QUESTO NON TI ACCADRÀ MAI (Mt 16,21-27) Non solo Gesù dovrà passare per la morte di croce, per la più grande umiltà mai conosciuta da un uomo e che mai lo sarà in avvenire, ma anche ogni suo discepolo dovrà seguire la sua stessa via. Gesù non vive il suo messianismo mettendo gli uomini gli uni contro gli altri, in contrapposizione e in discordia eterna. Egli è venuto per sottomettersi agli uomini fino alla morte di croce. Così dovrà essere per quanti vorranno andare dietro di Lui. Tutti costoro mai potranno pensare di ergersi a nemici degli uomini, dovranno invece lasciarsi anche uccidere da loro per la loro salvezza eterna, per rendere testimonianza alla verità che regna nel loro cuore. Con le parole proferite oggi da Gesù nasce un nuovo mondo, perché nasce un modo nuovo secondo il quale ognuno dovrà pensare la sua vita: non più strumento di oppressione e violenza, di sottomissione e guerra, ma di pace, umiltà, rinnegamento, annientamento, abbassamento. Il discepolo di Gesù vive con un solo scopo: dare la vita per i nemici perché questi giungano alla conoscenza della verità. È questo il nuovo pensiero che deve governare il loro cuore. Non contro, ma per gli altri, pagando ogni cosa con il dono della propria vita.</p>
<p>IO TI HO COSTITUITO SENTINELLA PER GLI ISRAELITI (Ez 33,7-9) C’è una grande responsabilità dinanzi a Dio per tutti coloro che nella comunità sono chiamati a vigilare, perché in essa non si introduca nulla di non puro, non santo, non buono, non giusto, non vero. Il ministero della vigilanza è questo: riferire alla comunità, o al popolo ogni Parola proferita dal Signore. Quanto il Signore dice, la sentinella deve annunziarlo. Quanto invece il Signore non dice, la sentinella neanche lo deve dire. Essa è costituita per riferire solo la Parola ascoltata. Per questo è necessario che l’orecchio sia attento a cogliere ogni Parola di Dio. Una volta che essa è stata detta, essa deve essere anche riferita. Dire la Parola ascoltata è il compito del profeta. Proferita la Parola finisce la sua responsabilità. Il profeta una cosa sola deve fare: non aggiungere nulla e non togliere nulla a quanto ha ascoltato. Deve sempre dire tutto nella sua più integra e sana verità. Ogni parola non riferita lo rende colpevole dinanzi a Dio. Ogni parola trasformata e modificata, lo costituisce colpevole allo stesso modo. Il male del mondo è da ascriversi anche alla sua mancata vigilanza.</p>
<p>PIENO COMPIMENTO DELLA LEGGE È L’AMORE (Rm 13,8-10) Nessuna legge potrà mai esaurire tutta la divina potenzialità dell’amore che lo Spirito del Signore versa quotidianamente nei nostri cuori. Il legalismo è la morte dell’amore, perché mentre pensa di poterlo governare, in realtà non fa altro che limitarlo, restringerlo, ucciderlo. Esso è il peggior nemico dell’amore vero, puro, santo, che è sempre senza legge. La legge dell’amore è l’amore ed essa ha un solo esempio perfetto: Cristo trafitto, innalzato sulla croce per amore nostro. Amare e lasciarsi amare: è questa la pienezza della legge. Amare e lasciarsi amare però secondo l’unica legge dell’amore che è Cristo Crocifisso. Ogni precetto della Legge antica aggiungeva una verità al nostro amore. Quando il nostro è pieno di ogni verità, allora esso è perfetto. La sua verità ultima cui deve giungere è sempre Cristo Trafitto. Fino a che non si arriva a questa purezza, santità, universalità, grandezza, esso è ancora imperfetto. Gesù è morto per gli empi al tempo stabilito. È morto perché tutti i nemici del Padre suo ottenessero misericordia grazie al suo amore fatto olocausto.</p>
<p>TUTTO QUELLO CHE LEGHERETE SOPRA LA TERRA (Mt 18,15-20) La comunità cristiana vive di correzione fraterna, discernimento, preghiera, grande comunione, umiltà, carità, amore vicendevole, sincerità, perdono, perfetta esemplarità. Più ogni suo membro e tutti insieme si elevano in vita evangelica, più in essa regna il Signore con il suo Santo Spirito. Il potere di sciogliere e di legare ed anche l’esaudimento della preghiera di comunione ha il suo fondamento proprio nella dimora dello Spirito Santo in ogni singolo membro della comunità. Chi vuole sciogliere e legare in pienezza di verità mai potrà prescindere dall’osservanza dei comandamenti, dalla diuturna preghiera, dal compimento perfetto di tutta la volontà di Dio manifestata ed espressa nel Vangelo. In assenza di santità, potremmo anche conoscere la verità di Dio – il che è assai difficile – ma mai potremo conoscere la sua volontà attuale. Se leghiamo, legheremo male, se sciogliamo scioglieremo male, perché sia che leghiamo sia che sciogliamo, lo facciamo sempre in assenza della conoscenza della sua volontà attuale. La santità è la chiave della vita. Più si cresce in santità, più si è in comunione con la volontà attuale di Dio, più si sceglie e si opera secondo questa divina eterna volontà.</p>
<p>E COME MOSÈ INNALZÒ IL SERPENTE NEL DESERTO  (Esaltazione della Santa Croce)</p>
<p>FATTI UN SERPENTE E METTILO SOPRA UN’ASTA (Num 21,4-9) Al suo popolo sempre pronto a mormorare per ogni cosa e in ogni più piccola difficoltà, il Signore manda dei serpenti velenosi dal morso letale. La gente comprende che questi serpenti sono un segno del Signore, a causa del loro peccato e chiede perdono per mezzo di Mosè. Ancora una volta la soluzione è nella fede: “Il Signore disse a Mosè: Fatti un serpente e mettilo sopra un'asta; chiunque, dopo essere stato morso, lo guarderà resterà in vita”. Il popolo deve imparare a fidarsi del suo Dio, ad ascoltare la sua voce. La salvezza è solo in uno sguardo di fede, non in delle medicine, non nell’allontanamento dei serpenti dall’accampamento. Questi saranno sempre nel nostro accampamento, sempre nella nostra casa, in ogni comunità dove viviamo. Questi potranno sempre mordere, ma il loro morso mai sarà letale a causa della nostra fede nella Parola di Dio. Potranno metterci in difficoltà, ma non ucciderci. Non moriremo per la nostra fede. Questa è la sola via della vita. Dove non c’è fede nella Parola di Dio, lì regnerà la morte, perché il morso del serpente sarà sempre letale.</p>
<p>ASSUMENDO LA CONDIZIONE DI SERVO (Fil 2,6-11) San Paolo contempla nel Crocifisso la sua grande umiltà che si fa obbedienza fino alla morte di croce. Vede il suo annientamento e abbassamento dinanzi agli uomini, i quali lo prendono e lo inchiodano sul  legno. Guarda l’esaltazione che è frutto solo della grande umiliazione. Chi vuole essere vera sua comunità non può non imitarlo. Chi Lo imita non va alla ricerca di una gloria effimera, mondana, umana e terrena, cerca invece come vivere solo e tutta la volontà di Dio amando i fratelli, umiliandosi dinanzi a loro perché il suo servizio sia utile, fruttuoso, efficace. Chi contempla Cristo Crocifisso impara che si vive sulla terra non per fare la nostra volontà ma quella del Padre; non per servire noi stessi ma i fratelli; non per esaltarci bensì per umiliarci; non per rivestirci di superbia bensì per spogliarci di essa; non per arricchirci, ma per diventare i più poveri. Dalla croce Gesù è il Maestro che dona ad ogni uomo il vero insegnamento: offrire la vita proprio per coloro che ce la tolgono. Loro ci privano di essa e noi la offriamo al Padre per la loro redenzione, giustificazione, santificazione.</p>
<p>COSÌ BISOGNA CHE SIA INNALZATO IL FIGLIO DELL’UOMO (Gv 3,13-17) Gesù è il “Serpente” divino che il Padre lascerà che venga innalzato sul monte Calvario per la salvezza dell’intera umanità. Chi lo guarderà con fede guarirà. Chi invece si asterrà o si rifiuterà di farlo, resterà con il suo veleno di morte. Di certo mai potrà guarire, perché la nostra guarigione è solo Lui. L’innalzamento di Gesù al Calvario è un vero giudizio, perché è il dono di salvezza del Padre, dono di vita nel tempo e nell’eternità. Solo Lui è questo dono perfetto, completo, pieno, perenne, universale. Il Padre non ha altri doni di redenzione da offrirci. Se noi lo accogliamo, vivremo per la nostra fede in Lui. Se invece lo rifiuteremo, moriremo, ma solo per nostra colpa, perché non abbiamo accolto la grazia e la verità della nostra vita eterna. Chi non accoglie questa offerta rimane nella sua morte. Vi rimane perché nella morte vi è già. In più questa condizione ora viene aggravata dal suo rifiuto di accedere alla sorgente della vita. Non è Dio che manda su di noi la morte eterna. Questa viene scelta da noi che non vogliamo e spesso anche ci opponiamo nel credere nel suo Figlio Unigenito. Credere nel Crocifisso è fare nostra la sua obbedienza, la sua verità, la sua grazia, il suo Vangelo, ogni sua Parola. La fede in Lui è la via unica della nostra vita eterna.</p>
<p>L’EMPIO ABBANDONI I SUOI PENSIERI (Is 55,6-9) Non c'è vera conversione se non nell'abbandono di ogni nostro pensiero per assumere e vivere secondo i pensieri di Dio. Cosa è tutto l'Antico Testamento se non la manifestazione di ogni volontà del Signore secondo la quale l'uomo deve iniziare a camminare? Cosa è il Vangelo se non la piena e perfetta rivelazione della verità del Padre, cui ognuno si deve convertire? L'uomo non deve cercare i pensieri di Dio. È Dio stesso che glieli comunica, glieli dona. Deve però convincersi della distanza infinita che sempre esiste tra i suoi e quelli del suo Signore. Nessuno deve immaginare cosa vuole il Signore. Deve invece con umiltà piegare il collo al Vangelo, aggiogarsi ad esso e compiere la traversata della storia per tutto il tempo della sua vita. È questa la vera religione: la trasformazione in nostra vita di ogni Parola del Signore. Qual è la contro religione, o l'antireligione? Offrire a Dio il frutto dei nostri pensieri, come opera a lui gradita. Questa religione non salva chi la pratica, non converte chi la vive, non redime il mondo, non giustifica i cuori.</p>
<p>IL VIVERE È CRISTO E IL MORIRE UN GUADAGNO (Fil 1,20-27) Paolo è prigioniero. Si riapre dinanzi a lui la porta del martirio, che è via immediata per incontrare il Signore e abitare presso di Lui nel Paradiso. Lascerebbe però tutto un mondo da evangelizzare, abbandonerebbe per sempre tutti i credenti che hanno ancora bisogno di tante cure spirituali. La loro fede è ancora debole, fragile, esposta ad ogni rischio. Quale amore dovrà vincere: quello di vedere, lui, Paolo, il Cielo, oppure quello di aiutare molti fratelli di fede a vedere anche loro un giorno il Signore? Nel suo cuore c’è una certezza che è più forte di ogni desiderio, frutto in lui dello Spirito Santo: “Per conto mio, sono convinto che resterò e continuerò a essere d'aiuto a voi tutti, per il progresso e la gioia della vostra fede”. La carità ha sempre una scelta obbligata: prima la salvezza del mondo e poi la propria gioia, anche se eterna. Fu questa la via percorsa da Gesù. Guardando a Cristo Crocifisso, Paolo sa che una sola è la scelta giusta: continuare sino alla fine il compito che gli è stato affidato. È questa la porta per ricongiungersi un giorno con Cristo Gesù.</p>
<p>LI MANDÒ NELLA SUA VIGNA (Mt 20,1-16) La parabola degli operai inviati a lavorare nella vigna ha per noi un grandissimo insegnamento sull’amore. Ogni bene che il Signore ci ha fatto, dobbiamo volere che sia un bene anche per gli altri. La grettezza del cuore, la meschinità dei pensieri, la ristrettezza dello spirito, l’egoismo dell'anima non si addicono ai discepoli di Gesù. Non solo i beni ricevuti direttamente da Dio dobbiamo volere che il Signore dia ai nostri fratelli e per questo dobbiamo sommamente gioire, ma anche i beni che sono in noi un frutto del bene che Dio ci ha fatto dobbiamo condividerli con loro. Cristo Gesù ha ricevuto dal Padre un corpo di carne. Egli lo ha messo tutto a disposizione della nostra salvezza. Anche noi dobbiamo mettere a beneficio del mondo intero il nostro corpo, la nostra anima, le nostre forze, il nostro spirito, ogni altro bene materiale e spirituale avuto da Dio. La parabola degli inviati a lavorare nella vigna ci rivela quanto distanti sono ancora i nostri pensieri da quelli del Padre, rivelati nella loro bellezza di verità e di amore, in Cristo Gesù, sul legno della Croce. Gelosia, invidia, egoismo, devono essere per sempre banditi dal nostro cuore. Lo esige il nostro essere discepoli del Signore. Lo richiede la professione della nostra fede.</p>
<p>EGLI CERTO VIVRÀ E NON MORIRÀ (Ez 18,25-28) Non c’è uno stato assoluto, perenne di giustizia o di ingiustizia. Non c’è una giustizia del popolo sotto la quale il singolo, anche se ingiusto, iniquo, possa nascondersi per sfuggire al giusto giudizio del Signore. La giustizia come l’ingiustizia, l’infedeltà come la fedeltà sono della singola persona. Anche la responsabilità è della singola persona, mai della collettività. Uno non è giusto perché vive un una comunità di giusti, né è reo perché abita in un popolo di idolatri e di infedeli. Il giusto può sempre divenire ingiusto, l’ingiusto si può convertire e divenire giusto. Come per tutti c’è la possibilità di cadere nel peccato e nella morte, così per tutti c’è la possibilità di ritornare nell’obbedienza e nella vita. Chi vuole salvare un uomo deve iniziare dal mettere la verità di Dio nella sua mente. Senza verità mai ci potrà essere salvezza e l’uomo percorrerà sempre vie di disumanità. Fuori della purissima verità, anche la religione rischia di divenire disumana, perché costruisce uomini falsi. La falsità, l'errore, la menzogna sono la religione del diavolo. La verità è la religione di Gesù Signore.</p>
<p>CON I MEDESIMI SENTIMENTI (Fil 2,1-11) Le comunità cristiane fondate da San Paolo, con estrema facilità passavano dalla verità alla falsità e dalla fede integra all’inquinamento di essa con infiniti pensieri umani. Mantenere i cuori nella purezza della verità e della fede è opera che non conosce sosta. L’educazione la Vangelo deve essere di ogni giorno, ogni attimo, ogni istante. Un solo giorno senza formazione e il popolo diviene idolatra. Adora Cristo, ma non secondo verità. Senza verità, tutto alla fine diventa idolatria. L’idolatria è il primo ed il più grande pericolo della vera fede. San Paolo leggeva la vita di ogni comunità a partire da Cristo Crocifisso. Quanto nella loro condotta era difforme dai sentimenti che furono in Gesù Signore era falsità e menzogna, quanto invece era conforme alla sua umiltà e pazienza era verità. La gloria non è nella superbia, ma nell’umiltà. L’esaltazione non è nella ricerca dei propri interessi, ma nell’annientamento per amore. Chi contempla Cristo Crocifisso con cuore semplice e puro saprà sempre come comportarsi e con quali sentimenti vivere in mezzo ai suoi fratelli.</p>
<p>CHE VE NE PARE? (Mt 21,28-32) Credere è obbedire. Obbedire è operare. Operare è compiere tutta la volontà del Padre. Non è uomo di vera fede il figlio che dice sì al padre e poi non va a lavorare nella sua vigna. Mentre è uomo di fede colui che prima dice no, ma poi, pentitosi, compie tutta la volontà del Padre. I farisei pensavano di essere santi e giusti solo perché credevano in Dio. La loro fede però era priva di ogni obbedienza ai Comandamenti, in più ogni loro trasgressione e disobbedienza era farcita di ipocrita religiosità. Con questa fede semplicemente creduta, ma non vissuta, essi giudicavano e condannavano quanti senza il velo dell’ipocrisia, cadevano nel peccato. Non è la visibilità del peccato che ci rende ingiusti mentre la sua invisibilità ci rende giusti. La giustizia avviene attraverso la nostra conversione e il ritorno nella santa Legge dell’Alleanza. Prostitute e pubblicani precedono i farisei nel regno dei cieli non perché sono tali, ma perché alla predicazione di Giovanni si sono veramente convertiti. Hanno abbandonato il loro peccato e sono rientrati nel compimento della volontà del Signore. Una fede creduta, ma non vissuta non salva. Salva la fede vissuta nell’abbandono di ogni trasgressione della legge del Signore.</p>
<p>ATTENDEVA RETTITUDINE ED ECCO GRIDA DI OPPRESSI (Is 5,1-7) È un lavoro immane quello svolto dal Signore per la sua vigna. L’aveva liberata dalla schiavitù dell’Egitto e condotta per quarant’anni nel deserto, le aveva donato la Terra Promessa, l’aveva protetta da ogni suo avversario, custodendola come la pupilla degli occhi. Era stata piantata bene, con ogni arte, perizia, scienza, esperienza. Quale fu l’ingratitudine di questa vigna? Invece che produrre uva gustosa, fece soltanto uva selvatica, buona a nulla. Invece di opere di giustizia, produsse crudeltà e spargimento di sangue. La delusione è grande. Bisogna provvedere. Non si pianta una vigna per non avere frutti. Bisogna che essa inizi a produrre, ma come fare e soprattutto cosa fare? La soluzione è drastica, ma efficace. La vigna deve sperimentare la cattiveria degli uomini, deve provare le asperità della stessa natura. Deve passare per una esperienza tragica di morte, per convincersi della bontà e dell’amorevolezza del suo Dio. La sofferenza è il grande crogiolo nel quale il Signore permette che la sua vigna venga sciolta per la sua più grande purificazione.</p>
<p>NON ANGUSTIATEVI PER NULLA (Fil 4,6-9) L’angustia è turbamento del cuore, della mente, dello spirito; nasce quando l’uomo vede la sua pochezza e si dimentica dell’onnipotenza del suo Dio e Signore, della sua grande misericordia e bontà, della sua pietà verso tutti i suoi figli. Come fare per superare questi momenti di forte disagio? Il cristiano affida al suo Dio ogni sua necessità, privazione, penuria e ristrettezza, bisogno. Con il cuore si innalza fino a Lui per presentargli la realtà della sua vita. Fa tutto questo in pienezza di fede, sapendo che solo il Signore può portare pace al suo cuore. L’angustia è mancanza di pace. Dio la vince portando tanta serenità nel nostro spirito. Ma anche noi possiamo liberarci da ogni turbamento attraverso una vera ascesi spirituale. Costruiamo la pace se abbiamo in noi pensieri sempre più alti, nobili, santi, giusti, veri. Chi si eleva nei pensieri si avvolge di una serenità sempre più grande. San Paolo è vero maestro nella costruzione della pace. Manifestandoci la sua via ci insegna come compiere la nostra. Se la pace può regnare nel suo cuore, può albergare anche nel nostro.</p>
<p>DARÀ LA VIGNA AD ALTRI VIGNAIOLI (Mt 21,33-43) Il Signore ha stretto un’alleanza e vuole i frutti dell’obbedienza dal suo popolo. Questi invece vuole vivere in piena autonomia dal Signore e per questo ora lapida, ora uccide, ora maltratta i messaggeri inviati per chiedere un’obbedienza perfetta, santa. Il Signore manda il suo Figlio Unigenito per portare al suo popolo la sua parola. Ma il suo popolo cosa fa? Lo uccide fuori della vigna, fuori cioè di Gerusalemme. Lo uccide perché vuole essere libero dal suo Dio, vuole vivere senza legami di obbedienza, senza vincoli di legge, senza obblighi di Comandamenti, o di altra parola proveniente da parte del Signore. Può il Creatore dell'uomo lasciarsi vincere dal peccato della sua creatura? Mai. Egli prende la pietra scartata dai costruttori, che è Cristo Gesù, e la costituisce testata d'angolo, punto di stabilità che unisce i due Testamenti, l’Antico e il Nuovo, e dona all’uno e all’altro la sua verità, la sua consistenza eterna, la sua più intima e vera essenza. Inoltre Egli si sceglie un nuovo popolo che porti frutti abbondanti di verità e di giustizia. L’amore di Dio è veramente invincibile. Ognuno può decidere di non essere suo regno. Egli però troverà sempre nuovi messaggeri e nuovi inviati da costituire perché rechino al mondo la lieta novella.</p>
<p>QUESTI È IL SIGNORE IN CUI ABBIAMO SPERATO (Is 25,6-10) Il Santo di Israele, il Signore è il Dio della speranza, che è un frutto del suo amore e della sua bontà. Il Signore pone il germe della rinascita proprio nel seno della morte che l’uomo ha provocato e provoca con il peccato, le trasgressioni, le sue continue e diuturne disobbedienze. È Lui che opera la risurrezione nella morte, l’abbondanza nella penuria, la vita nella distruzione, il ritorno nell’esilio, il suo tutto dove impera il nulla del peccato del mondo. È Lui che farà tutto questo. Non lo farà però solo per Israele, ma per ogni altro popolo. Egli non è il Dio di un popolo, è il solo ed unico Dio di ogni uomo. La speranza non è solo per i figli di Israele, essa è per tutti gli uomini, chiamati ad essere un giorno figli di Abramo e ad abitare sul monte santo del Signore, in Gerusalemme. Dal compimento di questa profezia nasce la vera fede, la vera adorazione. Si leva dal cuore un inno di lode, di ringraziamento, di benedizione. I sentieri della speranza di Dio sono visibili nella storia. Approdando ad essi si giunge alla beata eternità.</p>
<p>TUTTO POSSO IN COLUI CHE MI DA LA FORZA (Fil 4,12-14.19-20) La vita cristiana è apprendimento, libertà, ascesi, comunione, condivisione, solidarietà. Chi vuole vivere secondo il Vangelo deve trascorrere nella santità ogni momento della sua esistenza. Nella ricchezza si deve stare come se fossimo poveri, nella povertà come se fossimo ricchi, nella fame come se fossimo sazi, nella sazietà come se avessimo fame, nell’abbondanza come se fossimo indigenti e nell’indigenza come se fossimo nell’abbondanza. Senza la grazia di Dio e la sua forza sarebbe impossibile governare nella più alta santità ogni momento della nostra vita. In aiuto ad ogni necessità ci viene incontro l’amore dei fratelli di fede. Questo aiuto dona conforto, consolazione, speranza, sollievo, pace. Esso non rimane senza ricompensa da parte del Signore. Dio non si limita a ricompensare il bene fatto. Nella sua grande ricchezza risolve ogni nostra necessità di bene. È il grande mistero della misericordia divina. Noi aiutiamo un nostro fratello in una sua particolare necessità, il Signore risolve la nostra che potrebbe essere infinitamente più grande.</p>
<p>LA SALA SI RIEMPÌ DI COMMENSALI (Mt 22,1-14) Nel banchetto del Paradiso si entra per invito gratuito. La partecipazione ha però le sue leggi che devono essere rispettate. Si entra nella sala con l’abito nuziale. In esso si va con la veste della grazia santificante, con lo splendore di una grande carità. Se manca la grazia perché si muore da ingiusti, iniqui, empi, in Paradiso non ci sarà spazio per noi. Il nostro tavolo sarà collocato nel fuoco eterno dell’inferno, dove vi sarà pianto e stridore di denti. Se poi siamo privi della perfetta santità saremo accolti in purgatorio. Anche qui ci sarà pianto e stridore di denti, sofferenza indicibile. La differenza è però grande: nell’inferno muore la speranza. Le sue porte si aprono dall’esterno verso l’interno, mai al contrario. Si può entrare, ma mai si potrà uscire. Le porte del purgatorio sono sempre aperte. Non appena si compie la nostra purificazione, il Signore ci conduce nella sua mirabile luce, nello splendore del cielo. Si salva non chi risponde all’invito, ma chi indossa l’abito della verità, della grazia, della giustizia perfetta, della carità, della mitezza, umiltà che furono in Cristo Gesù. Molti sono i chiamati, ma pochi gli eletti. Sono pochi, perché pochi indossano la veste della verità e della giustizia. Pochi portano l’abito della santità evangelica.</p>
<p>IO TI HO CHIAMATO PER NOME (Is 45,1.4-6) Tutto ciò che avviene sulla terra e nel Cielo è sempre sotto il governo del Signore. L’uomo di Dio, che vive in perenne comunione di scienza e di sapienza con il suo Signore – in un modo particolarissimo questo avviene con i profeti – sa perché le cose avvengono e le rivela per creare attraverso di esse consolazione, conversione, speranza. I profeti sono investiti della scienza dell’Altissimo e vedono l’opera del Signore nella storia. Ciro non è il Messia. Il profeta però vede in lui uno strumento di Dio, lo vede come figura di Colui che dovrà venire. Ciro è un pagano. In lui il profeta vede Dio che opera per suo mezzo la salvezza. È questa la straordinaria potenza di comunione che c’è tra il Signore e i suoi profeti. Questa stessa straordinaria potenza regna anche tra il Santo d’Israele e i suoi servi fedeli. Chi è fuori di questa comunione non possiede la scienza dell’Altissimo e per questo non vede le opere che il Signore vuole compiere attraverso i suoi strumenti umani. Costui è uomo che crea nella storia disperazione, confusione, tenebra, miseria spirituale, infinito dolore.</p>
<p>CON SPIRITO SANTO E CON PROFONDA CONVINZIONE (1Ts 1,1-5) San Paolo è vero missionario di Cristo Gesù e attraversa la terra per annunziare la Buona Novella. Per lui la predicazione del Vangelo è un ufficio sacro, vera azione liturgica, attraverso la quale si compie la redenzione del mondo. Egli sa che il Vangelo non deve essere semplicemente detto. Esso va annunziato “con parole e opere, con la potenza di segni e di prodigi, con la potenza dello Spirito Santo, con profonda convinzione”. Chi predica il Vangelo: deve essere tutto inabitato di Spirito Santo, in modo che lo Spirito possa operare con la sua divina potenza. Deve personalmente trasformare in vita, in storia, in realtà la Parola che annunzia e questo non può avvenire senza la forza dello Spirito Santo che agisce in lui. Deve possedere nel cuore la convinzione che esso solo è l’unica via di salvezza e di redenzione. Se manca questa profonda convinzione, si cade nel relativismo salvifico ed ogni teoria diviene buona. Chi cade in questo errore approva ogni via e la proclama giusta. È questa la morte del Vangelo, ma anche della vera salvezza dei cuori.</p>
<p>È LECITO O NO PAGARE IL TRIBUTO A CESARE? (Mt 22,15-21) Gesù conosce la verità secondo Dio e secondo questa scienza Egli insegna, ammaestra, predica. I farisei vogliono sapere se è giusto pagare il tributo a Cesare. Ma c’è un tributo ancora più importante da pagare: quello che loro devono a Dio. È solo pagando questo tributo che si comprende come e quando pagare quello dovuto a Cesare. Se invece il tributo a Dio non si paga, diviene più che difficile pagarlo a Cesare. Ogni uomo appartiene a Dio. A Lui bisogna dare tutta la propria umanità. Data la nostra umanità a Lui, è Lui stesso che ci insegna come e quando pagare il tributo a Cesare, perché anche Cesare appartiene a Lui. Ogni verità parziale sull’uomo la si può vivere solo vivendo la grande verità. Se un uomo non vive secondo questa grande verità, perché non dona a Dio tutto se stesso, vivrà tutte le verità parziali della sua vita sempre in un modo non buono, vano, dannoso. Giunge fino ad invertire l’ordine della stessa verità, donando a Dio quello che è di Cesare e a Cesare quello che è di Dio. Gesù è venuto per insegnarci a non fare questo errore. Lui ci ha mostrato tutto questo con le parole e con la vita, mentre era inchiodato sulla croce. Per questo Lui è il solo Maestro dell’umanità.</p>
<p>NON MOLESTERAI IL FORESTIERO NÉ LO OPPRIMERAI (Es 22,20-27) Ogni legge che il Signore dona all’uomo è perché possa amare con un amore sempre più intenso, universale, totale. Quanto non genera e non produce questo amore è cosa vissuta male. L’amore che Dio comanda non è verso alcuni uomini: parenti, amici, connazionali, giusti, santi. Esso è universale, verso tutti, senza distinzione, per l’uomo in sé, non per la sua colorazione sociale, etnica, tribale, nazionale. Solo chi sa vedere l’uomo al di là delle etichette che il nostro peccato ha scritto per lui con inchiostro indelebile, può dire di sapere amare. Il suo amore è vero, puro, giusto, santo. Ci sono però delle categorie di uomini che il Signore ama di un amore particolare. Sono i deboli, i fragili, coloro che potrebbero essere alla mercè dei potenti egoisti che si servono proprio delle etichette per sfruttare, opprimere, derubare, spogliare, privare di ogni dignità. Di ogni ingiustizia nell’amore il Signore si fa Lui stesso vindice. Nessuno può pensare che il male resti impunito, specie quello gratuito fatto a persone indifese, piccole, povere, umili, senza alcuna protezione umana.</p>
<p>CON LA GIOIA DELLO SPIRITO SANTO (1Ts 1,5-10) Il segno inconfutabile che il Vangelo è annunziato secondo le giuste e sante modalità insite nell’ufficio sacro della predicazione è la trasformazione in missionario di colui che la Parola ha ascoltato e ad essa si è convertito. Se manca questa consacrazione alla missione da parte di chi ha accolto il Vangelo, è segno che la Parola o è stata predicata non secondo le giuste e sante modalità del suo annunzio, oppure che il cuore è rimasto insensibile ad essa. Da Parola di fede, di conversione, da Parola da trasmettere al mondo intero se ne è fatto una filosofia, una mera dottrina, un insieme di verità da aggiungere alle altre infinite verità che navigano nella nostra mente e che alla fine si arenano nel nostro cuore, facendo naufragio. San Paolo ringrazia il Signore perché questo non è avvenuto presso i Tessalonicesi. Essi sono divenuti ferventi missionari fuori della loro stessa città. La loro predicazione è come se precedesse lo stesso Paolo. La verità del Vangelo, dell’annunzio, della missione, la comunione di vita evangelica veramente stravolge il mondo.</p>
<p>QUAL È IL PIÙ GRANDE COMANDAMENTO DELLA LEGGE? (Mt 22,34-40) Dio si ama con una obbedienza che è frutto della partecipazione del cuore, dell’anima, della mente, di ogni facoltà dell’uomo. Per il prossimo non c’è bisogno se non di misurare l’amore verso di lui dall’amore che abbiamo verso noi stessi. Questi due comandamenti sono simili ma non uguali. Sono simili perché uno è l’amore, una l’obbedienza alla Parola, una anche la Parola che ci dice come si deve amare Dio e come invece il prossimo. Sono dissimili perché dissimili sono le persone da amare. Dio lo si ama con una amore di obbedienza perfetta ad ogni Parola uscita dalla sua bocca. L’uomo invece si ama servendolo secondo la volontà che Dio ha rivelato, manifestato, scritto. La risposta di Gesù porta l’uomo al cuore della legge, della volontà del Padre, dell’Alleanza, della stessa rivelazione. Se non si parte dall’amore di Dio e ad esso non si conduce ogni uomo, difficile sarà poter amare l’uomo. Non c’è amore vero se non nell’obbedienza a Dio e dove questa fa difetto, lì fa difetto anche l’amore verso l’uomo. Ogni amore è vero se diviene obbedienza purissima al nostro Dio. Il precetto dell’uomo è sempre storico. Il precetto di Dio invece è eterno. Il Signore dona eternità al nostro amore e pienezza di verità.</p>
<p>COME IL PASTORE SEPARA LE PECORE DAI CAPRI (Commemorazione di tutti i fedeli defunti)</p>
<p>ELIMINERÀ LA MORTE PER SEMPRE (Is 25,6.7-9) Eliminare la morte per sempre per un pio Israelita ha un solo significato: il totale  ribaltamento dell’attuale condizione storica dell’uomo. Ciò avviene eliminando il peccato che è la causa di ogni morte con una obbedienza perfetta dell’uomo verso il suo Dio e Signore, nell’osservanza di ogni Parola uscita dalla sua bocca. È il peccato la barriera che separa gli uomini e li rende nemici gli uni degli altri, ostili, ribelli, arroganti, prepotenti, superbi, stolti, insensati, millantatori, guerrafondai, oppressori, sfruttatori, operatori di iniquità, mercanti dei loro fratelli, fautori di ogni oscenità e opera cattiva. È il peccato la causa di tutto questo marciume che regna nel cuore dell’uomo. Il Signore lo promette e di certo lo farà. Tolta la disobbedienza, abolito il peccato, eliminata la morte, nasce una nuova comunità di uomini. I popoli non sono più ostili gli uni verso gli altri. Insieme essi si raduneranno sul santo monte del Signore, in Gerusalemme, insieme gusteranno il banchetto che Dio preparerà per loro. C’è comunione, amicizia, fratellanza, accoglienza, nuova vita.</p>
<p>LIBERATA DALLA SCHIAVITÙ DELLA CORRUZIONE (Rm 8,14-23) La creazione soffre perché dal peccato è stata rovinata nella sua bontà e bellezza. Buona e bella in sé, essa viene usata dall’uomo per il male, la bruttezza morale, il vizio, la trasgressione dei comandamenti di Dio. Fatta per la vita, la gioia, la carità, è invece strumento di morte, dolore, egoismo, abbassamento dell’uomo fino all’inferno del suo più basso degrado fisico e morale. Essa sa che con Cristo Gesù tutto è cambiato. Il Signore ha rimesso in essa il principio del vero bene e della sua vera libertà. Questo principio tuttavia non si compierà per essa oggi, oggi inizia a compiersi attraverso la santità dei suoi discepoli, che la useranno e si serviranno di essa per la vita, l’amore, la carità, la gioia, l’unità, la comunione, la elevazione e la liberazione dell’uomo da ogni male. Domani, nell’ultimo giorno, essa dal Signore Gesù sarà interamente trasformata. Sarà rinnovata, cambiata, modificata, sarà fatta tutta nuova ed entrerà nella sua gloria definitiva. Essa non sarà mai più usata per il male, ma manifesterà per l’eternità lo splendore della sua bontà e bellezza.</p>
<p>VIA, LONTANO DA ME, MALEDETTI (Mt 25,31-46) All’istante della morte l’anima si presenterà al cospetto del Signore per il giudizio. I giusti saranno accolti presso Dio, mentre gli ingiusti saranno scaraventati nell’inferno. Alla fine del mondo il nostro corpo sarà risuscitato dalla potenza di Dio, sarà trasformato in spirito, l’uomo sarà ricomposto nella sua unità di anima e di corpo. Apparirà Gesù sulle nubi del cielo rivestito di maestà, splendore, onnipotenza, con i segni della sua passione, con il vessillo della croce e separerà i buoni dai cattivi. I primi li inviterà ad andare con Lui nel suo Paradiso. I secondi li respingerà da sé, chiederà loro di andare via, lontano da Lui, perché maledetti, nel fuoco eterno, preparato per il diavolo e per i suoi angeli. I primi hanno amato i loro fratelli, hanno avuto pietà di loro. I secondi non li hanno amati, non hanno avuto misericordia. Cristo si identifica con il bisognoso, chiunque esso sia: affamato, assetato, nudo, forestiero, ammalato, carcerato. Chi ha amato Cristo Gesù nel misero entrerà con lui nel suo regno; chi non lo avrà amato sarà escluso per sempre dal suo Paradiso. L’amore è la sola chiave che ci apre le porte della felicità eterna. Questa chiave ognuno se la deve costruire con l’oro delle opere di misericordia corporali e materiali.</p>
<p>ADORERANNO IL PADRE IN SPIRITO E VERITÀ (Dedicazione della Basilica Lateranense)</p>
<p>ASCOLTALI DAL LUOGO DELLA TUA DIMORA (1Re 8,22-23.27-30) È questo il pensiero che regna nel cuore degli uomini al tempo di Salomone: Dio ha due dimore: una nei cieli e l'altra sulla terra. Sulla terra la dimora di Dio è in Gerusalemme, è nel suo tempio santo, è nel santo dei santi. Questa verità si trasforma in preghiera: “Volgiti alla preghiera del tuo servo e alla sua supplica, Signore mio Dio; ascolta il grido e la preghiera che il tuo servo oggi innalza davanti a te! Siano aperti i tuoi occhi notte e giorno verso questa casa, verso il luogo di cui hai detto: Lì sarà il mio nome! Ascolta la preghiera che il tuo servo innalza in questo luogo. Ascolta la supplica del tuo servo e di Israele tuo popolo, quando pregheranno in questo luogo. Ascoltali dal luogo della tua dimora, dal cielo; ascolta e perdona”. Guardando verso questo luogo è come se ognuno con il corpo, con lo spirito, con l’anima e con la mente fosse già in esso. Così il tempio diveniva il centro anche dell’unità spirituale del popolo del Signore. Un solo Dio, un solo tempio, una sola presenza di Dio sulla terra, un solo modo di pregare: si pregava il Dio che risiedeva in Gerusalemme.</p>
<p>PER LA COSTRUZIONE DI UN EDIFICIO SPIRITUALE (1Pt 2,4-9) Tutto cambia con Cristo e tutto si riveste di una luce nuova. Il vero, nuovo, santo, universale tempio di Dio è Cristo Gesù. Dio non ha altro tempio sulla terra nel quale abitare: solo Cristo Signore e il suo corpo santissimo. Questa verità ci viene oggi annunziata da San Pietro: “Stringendovi a lui, pietra viva, rigettata dagli uomini, ma scelta e preziosa davanti a Dio, anche voi venite impiegati come pietre vive per la costruzione di un edificio spirituale, per un sacerdozio santo, per offrire sacrifici spirituali graditi a Dio, per mezzo di Gesù Cristo”. Cristo e il cristiano sono costituiti da Dio un solo suo tempio santo. È però questo un tempio particolare, singolare. In esso non si offre alcun sacrificio estraneo, che provenga cioè dal di fuori, ma è esso stesso il sacrificio che deve essere offerto. Ognuno in esso offre la sua vita, il suo corpo, compiendo la volontà del Padre sempre, in tutto. Così il corpo del cristiano è insieme tempio e sacrificio, abitazione ed offerta, preghiera e dono, invocazione ed olocausto, presenza di Dio sulla terra, perché vero Corpo di Cristo in mezzo agli uomini.</p>
<p>NOI ADORIAMO QUELLO CHE CONOSCIAMO (Gv 4,19-24) Qual è il vero luogo in cui si deve adorare il Signore: Gerusalemme, il monte Sion, oppure Samaria con il suo monte Garizim? La risposta di Gesù supera tutti gli schemi antichi e apre la mente e il cuore alla novità assoluta. La salvezza viene dai Giudei, perché Cristo, figlio di Giuda, è il Salvatore del mondo. Una volta che si acquisisce la salvezza che viene dai Giudei, si entra nella verità piena, divina, eterna. Dio non è un uomo o simile ad un uomo che abita in un luogo particolare e solo in esso. Dio è spirito, oltre un luogo e tutti i luoghi. È in ogni luogo. È qui ed è altrove allo stesso modo. Dio si è incarnato ed abita corporalmente in Cristo. È Cristo la vera presenza di Dio sulla nostra terra. Anche Cristo sarà trasformato in spirito nel suo corpo e potrà essere in ogni suo discepolo. Ognuno di loro diviene così il luogo dove il Signore vuole essere adorato. Come? Facendo ognuno del proprio corpo un’offerta gradita al Signore. È questo il nuovo culto, il culto da offrire a Dio in spirito e verità: nel corpo di Cristo e dal corpo di Cristo che è il cristiano. Dovunque c’è un cristiano lì c’è Cristo, lì abita Dio, lì si offre il vero culto, lì si adora veramente il Signore, perché lo si adora in spirito e verità, nella santità e nell’obbedienza perfetta.</p>
<p>LA DONNA CHE TEME DIO È DA LODARE (Pro 31,10-13.19-20.30-31) Il libro dei Proverbi ci offre l’immagine di una donna attiva, saggia, intelligente, accorta, solerte, impegnata. È una donna nella quale confida il cuore del marito. Confida perché la vede nella sua vera essenza, la vede come quell’aiuto che il Signore gli ha posto accanto che rompe la sua solitudine creaturale e lo fa veramente uomo. Senza la donna il cuore dell’uomo è avvolto di incompiutezza. Questa non pienezza di essenza, o povertà di natura dell’uomo solo la donna la può colmare, perché per questo essa è stata creata da Dio: per essere un aiuto simile all’uomo, un aiuto che fa sì che l’uomo sia veramente uomo. Povera è quella società dove la donna non è posta accanto all’uomo in ogni ambito della sua vita. Ben misera è invece quella in cui l’uomo rifiuta la donna nella sua specifica identità. L’uomo è per la donna. La donna è per l’uomo. Questa donna vive accanto all’uomo tutta la sua femminilità, espressa in un lavoro finalizzato a creare nella famiglia serenità, pace, gioia, abbondanza di ogni bene. La vive nel timore del Signore, rispettando il suo ruolo e la sua missione.</p>
<p>NOI NON SIAMO DELLA NOTTE, NÉ DELLE TENEBRE (1Ts 5,1-6) Il cristiano si differenzia da ogni altro uomo per la sua vita sobria, casta, pura, santa, morigerata, tutta intenta ad allontanare i vizi e a conquistare le sante virtù. La sua è una vita sveglia, attenta, vigilante, prudente, temprata, interamente orientata al compimento della volontà del Signore, proiettata verso un futuro eterno che si costruisce su questa terra. Il cristiano è sempre pronto ad operare il passaggio dal tempo all’eternità, perché sa che la morte potrebbe venire da un istante all’altro e se non viene trovato in uno stato di giustizia perfetta per lui si chiudono le porte del paradiso e si aprono o quelle del purgatorio, se vive in uno stato di giustizia ma non di perfezione, oppure quelle della perdizione eterna se è vissuto ed è morto da ingiusto, da iniquo, da malvagio. Il cristiano ha una vita tutta orientata dalla sua fede che gli dice che al momento della morte dovrà presentarsi dinanzi al Signore per il giudizio eterno. Sapendo questo egli non si lascerà trovare impreparato. Egli vive invece come se dovesse morire in ogni istante, per questo non dorme e sta sveglio.</p>
<p>A CIASCUNO SECONDO LA SUA CAPACITÀ (Mt 25,14-30) Compiuta la nostra vita, al momento della morte ognuno dovrà presentarsi dinanzi al Signore e rendere a Lui conto di ogni suo singolo atto, gesto, pensiero, parola, opera. Per ogni cosa Dio ci convocherà in giudizio. La condanna del servo infingardo, fannullone, ozioso, pigro, non è perché ha fatto direttamente qualcosa di male. È invece perché il male lo ha compiuto in modo indiretto, perché non ha vissuto la sua responsabilità secondo le capacità ricevute. Il male indiretto, di omissione, è infinitamente più grave di quello diretto. Per il male di omissione si possono perdere intere generazioni. Esso apre la porta ad ogni male attuale, anche ai crimini più orrendi. Per la nostra omissione la società intera potrebbe cadere nelle tenebre e nel buio morale. Per la nostra mancata responsabilità possiamo lasciare aperta la porta ad ogni nefandezza. Il peccato di omissione è gravissimo. Sovente è esso la causa scatenante e giustificatrice di ogni altro peccato. “E il servo fannullone gettatelo fuori nelle tenebre; là sarà pianto e stridore di denti”. Questa sentenza non sembri eccessiva, perché non è mai poco il male prodotto dalla mancata assunzione della nostra specifica responsabilità.</p>
<p>PORRÀ LE PECORE ALLA SUA DESTRA (Nostro Signore Gesù Cristo, Re dell’Universo)</p>
<p>LE PASCERÒ CON GIUSTIZIA (Ez 34,11-12.15-17) La nostra salvezza Dio l’ha posta nelle mani di alcuni uomini particolari: sono i suoi pastori. Nell’Antico Israele pastori erano i re e i sacerdoti. Purtroppo molte volte accadeva che i custodi del gregge non se ne curavano affatto. Isaia così tratteggia questa incuria quasi universale: “Voi tutte, bestie dei campi, venite a mangiare; voi tutte, bestie della foresta, venite. I suoi guardiani sono tutti ciechi, non si accorgono di nulla. Sono tutti cani muti, incapaci di abbaiare; sonnecchiano accovacciati, amano appisolarsi. Ma tali cani avidi, che non sanno saziarsi, sono i pastori incapaci di comprendere. Ognuno segue la sua via, ognuno bada al proprio interesse, senza eccezione” (Is 56,9-11). Dinanzi ad una situazione di così grave disastro Dio stesso decide di prendersi personalmente cura del suo gregge. La sua azione è vero giudizio. Sotto la sua vigilanza nel suo ovile regnerà finalmente la giustizia, perché Lui “giudicherà fra pecora e pecora, fra montoni e capri”. Questa profezia si è compiuta tutta in Cristo Gesù che nutre le sue pecore donando loro la sua stessa vita.</p>
<p>PERCHÉ DIO SIA TUTTO IN TUTTI (1Cor 15,20-26.28) Per grazia Gesù ha esteso la sua regalità ad ogni uomo. Tutti possono essere vincitori sul peccato e sulla morte, ad una condizione: che vivano la Sua divina parola. Il Regno di Cristo Gesù ancora però non ha raggiunto la sua definitività, la sua perfezione eterna. Questa avverrà al momento della fine del mondo, quando il Figlio dell'uomo farà risorgere tutti quelli che stanno nei sepolcri. Allora la stessa morte sarà messa sotto i suoi piedi e Lui consegnerà il suo regno al Padre, perché il Signore Dio regni in ogni cuore. Dio sarà tutto in tutti solo nei giusti. Solo in coloro che hanno fatto la sua volontà, che hanno regnato con Cristo sulla terra, vincendo il peccato, ogni vizio, conducendo una vita di perfetta obbedienza. Per quanti sono stati schiavi del peccato, hanno vissuto di trasgressione e di disobbedienza, per loro Dio non sarà tutto in tutti. Costoro saranno avvolti dalla morte eterna e finiranno nel regno del principe di questo mondo che è l’inferno. Per costoro la luce di Cristo Gesù si spegnerà e per sempre saranno fuori del suo regno, in preda alla disperazione perpetua.</p>
<p>SARANNO RIUNITE DAVANTI A LUI TUTTE LE GENTI (Mt 25,31-46) Alla fine dei giorni Gesù separerà i buoni dai cattivi, i fedeli dagli infedeli, i pii dagli empi, gli obbedienti dai disobbedienti, i giusti dagli ingiusti, i caritatevoli dagli spietati di cuore. Quanti hanno vissuto di amore, carità, giustizia li chiamerà ad entrare nel suo regno eterno. Quanti invece non hanno vissuto secondo la legge della carità saranno scaraventati nell’inferno, nel fuoco eterno “preparato per il diavolo e i suoi angeli fin dall’eternità”. L’inferno è eterno, largo e spazioso, come è larga e spaziosa la strada che conduce in esso. Gesù ci dice che molti sono coloro che finiscono in esso. Peccato che in questa verità nessuno più creda, annullando così il Vangelo in ogni sua esigenza di verità e carità. Se l’inferno non esiste, se esso è vuoto come alcuni insegnano, inutile vivere una vita di giustizia, misericordia, santità. Ognuno può continuare a vivere nella più grande trasgressione dei comandamenti. Alla fine neanche sarà salvato, dal momento che l’inferno o non esiste o è vuoto. Lo stesso Vangelo diviene non senso. La Parola di Gesù è invece eternamente vera ed eterno e pieno è l’inferno. Gesù ci insegna come evitarlo. Ad ognuno la sua tremenda responsabilità di credere o di non credere, di salvarsi oppure di perdersi.</p>
<p>RITORNA PER AMORE DEI TUOI SERVI (Is 63,16-17.19; 64,1-7) Nel grande, irreversibile degrado della vita civile, sociale, politica, economica, religiosa del suo popolo, il Signore suscita lo spirito dei suoi santi profeti perché vedano il dilagare del male e la morte in cui tutti stanno precipitando e con accorato grido confessino la verità di Dio, la sua misericordia, la sua paternità, il suo infinito amore, invitando il popolo alla conversione, ma anche pregando il Signore affinché perdoni il suo popolo, ritornando ad essere il suo Dio per sempre. In un mondo di ciechi il profeta è luce, tra i muti è voce, tra gli idolatri è l’uomo della vera preghiera. È per questa grazia di Dio che la storia risorge ogni qualvolta si incammina per sentieri di sicura morte. Senza questa grazia che previene ogni attesa, ogni speranza, ogni desiderio, ogni volontà dell’uomo, sulla terra regnerebbe solo la distruzione, la stessa umanità avrebbe i giorni contati a causa della sua malvagità. Il profeta è cuore e bocca dell’umanità affranta, stanca, desolata, afflitta, spossata dalle sue stesse colpe, dai suoi innumerevoli peccati. Il profeta è la più grande grazia di Dio per il suo popolo.</p>
<p>NEL GIORNO DEL SIGNORE NOSTRO GESÙ CRISTO (1Cor 1,3-9) Il missionario del Vangelo deve essere l’uomo dalla fede perfettissima. Mai può avere una fede lacunosa, ereticale, falsa, bugiarda, parziale, incerta, piena di dubbi, ricoperta di ambiguità. Ogni falla nella sua fede diviene catastrofe per la comunità da lui retta e guidata. San Paolo è uomo dalla fede purissima. Con questa fede egli governa e dirige le comunità. Questa fede gli fa confessare che tutto è dalla grazia e tutto è per grazia. La grazia si invoca, si augura. Per la grazia si benedice il Signore. Dalla grazia mai ci si deve distaccare, mai allontanare. È grazia l’inizio della conversione, la perseveranza ed anche la conclusione della nostra vita nell’amore del Signore. È dal profondo di questa fede che San Paolo può dire ai Corinzi: “Egli vi confermerà sino alla fine, irreprensibili nel giorno del Signore nostro Gesù Cristo: fedele è Dio, dal quale siete stati chiamati alla comunione del Figlio suo Gesù Cristo, Signore nostro!”. Per grazia iniziamo, continuiamo, finiamo, raggiungiamo la vita eterna. Questa grazia dobbiamo invocare per noi e per ogni altro uomo. </p>
<p>NON SAPETE QUANDO IL PADRONE DI CASA RITORNERÀ (Mc 13,33-37) Gesù ci dice che dobbiamo stare attenti. Ci invita ad essere vigilanti a motivo della morte che segue la nostra vita come l’ombra è attaccata ad un corpo. Cosa dice il pensiero dell’uomo? Che siamo tutti salvati. Che non c’è dannazione eterna. Che per tutti c’è il Paradiso. Che l’inferno è vuoto. Questo pensiero vanifica tutto il Vangelo. A nulla serve vivere camminando per la via stretta della verità se poi la via larga del vizio, del peccato, della perversità, di ogni nefandezza morale e spirituale conduce allo stesso luogo, cioè in Paradiso. Poiché la nostra fede si fonda solo sulla Parola di Cristo Gesù, o noi crediamo con fede convinta, ferma, irremovibile che la via larga conduce alla perdizione, oppure non ci sarà nessuna speranza di risurrezione morale e spirituale per il popolo di Dio. Quando nella fede viene introdotta la falsità si aprono per l’umanità intera solo sentieri di morte e non di vita. Che la morte stia oggi consumando l’umanità è segno che nella fede si è già introdotto il pensiero dell’uomo e a poco a poco la sta interamente distruggendo. Chi introduce nella fede un solo suo pensiero da vero profeta si trasforma in falso e conduce il popolo alla deriva, alla perdizione, alla morte nel tempo e nell’eternità.</p>
<p>CONSOLATE, CONSOLATE IL MIO POPOLO (Is 40,1-5.9-11) Ad Israele che è nella dura schiavitù di Babilonia il Signore annunzia il suo ritorno in Sion, in Gerusalemme. Gridando questo ritorno è come se proclamasse il ritorno di Israele nella città dei padri. Ma c’è un solo modo perché Israele si metta in viaggio verso Gerusalemme, verso la Terra Promessa: convertendosi e facendo ritorno nell’Alleanza. È questa la strada che bisogna preparare perché il Signore abiti in Sion: bisogna abbassare i monti della non fede, dell’incredulità, dell’idolatria, del peccato e fare una strada bella, appianata con l’accoglienza della divina Parola. Il Signore vuole tornare in Gerusalemme. È necessario che anche il popolo voglia tornare al suo Dio. L’immagine che il profeta ci offre è sublime. È quella di un pastore pieno d’amore per il suo gregge, specie per i deboli, i fragili, gli infermi, gli affaticati: “Come un pastore egli fa pascolare il gregge e con il suo braccio lo raduna; porta gli agnellini sul seno e conduce pian piano le pecore madri”. L’amore del Signore per il suo popolo si riveste di una tenerezza infinita.</p>
<p>IL GIORNO DEL SIGNORE VERRÀ COME UN LADRO (2Pt 3,8-14) È imminente la venuta del Signore perché sempre prossima è la nostra morte. Sapendo questo c’è un solo modo per vivere la nostra vita: divenendo irreprensibili davanti a Dio. Come? Vivendo di Parola e per la Parola, di Vangelo e per il Vangelo, di pura e santa obbedienza, facendo divenire la nostra vita senza alcuna macchia morale, neanche lieve, veniale. Se il giorno del Signore verrà come un ladro, perché Dio ritarda questo suo avvento? La risposta di San Pietro nasce da una verità sconvolgente: Il Padre celeste non vuole che alcuno si perda e a tutti dona del tempo propizio per la loro conversione: “Il Signore non ritarda nell'adempiere la sua promessa, come certuni credono; ma usa pazienza verso di voi, non volendo che alcuno perisca, ma che tutti abbiano modo di pentirsi”. Il ritardo è purissima grazia da parte del Signore, è la più alta manifestazione della sua misericordia verso tutti noi, non volendo che alcuno perisca, ma donando a tutti la possibilità reale di pentirsi, convertirsi, compiere degni frutti di santità, nella verità.</p>
<p>SI PRESENTÒ GIOVANNI A BATTEZZARE NEL DESERTO (Mc 1,1-8) Chi sta per venire non è un puro e semplice uomo. È invece uno così alto, così eccelso, così elevato che il più grande tra i nati di donna non si reputa degno neanche di chinarsi dinanzi a lui per sciogliere i legacci dei suoi sandali. La sublimità di colui che sta per venire non è di natura terrena e neanche solo di vocazione e di missione. È “altezza” di essenza. Ci troviamo dinanzi ad una natura diversa da quella umana e questa non è neanche angelica. Colui che sta per venire è di sostanza divina. Chi viene è lo stesso Dio. Viene però nella carne. Sta per venire il Dio che si è fatto carne, vero uomo. Anche la missione è infinitamente differente. Giovanni battezza con acqua, Colui che viene invece con lo Spirito Santo. Egli immerge gli uomini non nel fiume Giordano, ma in Dio, nello Spirito che consuma con il suo fuoco di amore l’uomo vecchio, il cuore di pietra e al suo posto crea l’uomo nuovo, con un nuovo cuore, un cuore di carne capace di amare. Lo Spirito che verserà sull’umanità l’Atteso delle genti compie ogni promessa fatta da Dio per mezzo dei profeti, anche quella di scrivere la nuova Legge nel cuore di ogni redento. Sapendo chi viene è giusto preparare mente, cuore, spirito, corpo in modo da accoglierlo in pienezza di conversione.</p>
<p>LO SPIRITO DEL SIGNORE DIO È SU DI ME (Is 61,1-2.10-11) Il Messia del Signore è senza alcun modello umano, né di re, né di sacerdote, né di profeta cui ispirarsi. La sua è missione tracciata e segnata da Dio fin dall’eternità. Egli non potrà disporre neanche del più semplice moto della sua volontà in autonomia dalla missione ricevuta, dovrà invece compiere solo la volontà di Colui che lo ha inviato. Tutti i miseri della terra, tutti i cuori spezzati, gli schiavi, i prigionieri, a qualsiasi popolo e razza appartengano sono oggetto della sua missione. L’anno di misericordia, del condono universale, della proclamazione della grazia è per tutti, nessuno escluso. Anche il suo giudizio sugli uomini è per tutti. Il Messia di Dio non dice solo parole. Egli compie opere. Le compie però in modo spirituale, non materiale. Le compie attraverso una via soprannaturale, non naturale. È questa la sua grande vocazione: curare l’uomo attraverso lo strumento della grazia e della verità, attraverso la via soprannaturale della sua Parola onnipotente e creatrice. Per la sua opera nasce sulla terra una speranza nuova: la vera salvezza per tutti i miseri della terra.</p>
<p>IL DIO DELLA PACE VI SANTIFICHI FINO ALLA PERFEZIONE (1Ts 5,16-24) Il Paradiso è la terra promessa verso cui il cristiano deve sempre camminare. San Paolo sa tutto questo e dona delle regole semplici per avanzare speditamente. “State sempre lieti,  pregate incessantemente, in ogni cosa rendete grazie; questa è  infatti la volontà di Dio in Cristo Gesù verso di voi”. La letizia nasce dalla speranza che Dio è con noi. Si fortifica nella preghiera incessante. La preghiera è l’alito della sua anima, il respiro del suo cuore. “Non spegnete lo  Spirito, non disprezzate le profezie; esaminate ogni cosa, tenete ciò che è buono”. Spegne lo Spirito chi non cammina nella sua verità. Disprezza le profezie chi non si lascia illuminare dalla luce attuale che promana da esse. L’esame di ogni cosa è necessario al fine di operare quel giusto e santo discernimento per la separazione del bene dal male. “Astenetevi da ogni specie di male”. Il cristiano, se vuole progredire verso il Paradiso, si deve astenere da ogni male, anche dalle più piccole venialità. Sorretto da questa fede egli avanza, trascinando con sé verso il cielo una moltitudine di suoi fratelli.</p>
<p>VENNE UN UOMO MANDATO DA DIO (Gv 1,6-8.19-28) Giovanni il Battista rassicura tutta Gerusalemme che lui non è ciò che loro credono che egli sia. Lui non è il Messia, non è Elia, non è il profeta atteso. Lui è solamente un testimone. È il testimone della luce che sta per venire, anzi che è già venuta. Attraverso questa testimonianza egli fuga ogni dubbio, ma anche apre la porta dei cuori a Colui che sta per venire, anzi che è già in mezzo a loro ed è in procinto di iniziare la sua missione. Nessuno mai potrà testimoniare chi è il vero Messia se non parte dal testimoniare la propria identità, la propria missione, la propria vocazione. Senza l’esatta e perfetta conoscenza di noi stessi è impossibile testimoniare la verità su Gesù Signore. Giovanni sa chi è lui, ma sa anche chi è il Messia di Dio: è uno così eccelso ed elevato che lui non si reputa degno neanche di portargli i sandali. Il Messia che sta per venire non è semplicemente un uomo. Egli è più che un uomo. Egli è Dio. È il Dio che si è fatto carne ed è venuto ad abitare in mezzo a noi. Questa prerogativa è solo di Gesù e di nessun altro. Solo Lui è il Verbo eterno del Padre, il suo Figlio Unigenito, la luce e la vita, venuto nel mondo per ricolmarci di grazia e di verità. Dalla perfetta conoscenza di questo mistero nasce per il mondo una vita nuova.</p>
<p>STABILE PER SEMPRE (2Sam 7,1-5.8-12.14-16) Davide ha in mente di costruire una casa al Signore. Manifesta questo suo proposito al profeta Natan, il quale lo rassicura, dicendogli di seguire il suo cuore. Nella notte però Dio chiama il profeta e gli manifesta che non è Davide che costruirà una casa al Signore, è invece il Signore che costruirà una casa a Davide. Gli costruirà una casa eterna, donando un regno eterno ad uno della sua discendenza. Nasce l’attesa del Messia, dell’Unto del Signore, del Re dal Regno eterno. Che il Messia sia Figlio di Davide non vuol dire in nessun caso che dovrà essere re alla maniera di Davide. Questa identità tra Messia figlio di Davide e regalità alla maniera di Davide sarà causa di innumerevoli fraintendimenti. Questa identificazione farà anche sì che si arresti il cammino dei figli di Israele verso la verità piena della loro storia, della loro vita, della loro missione, del loro stesso modo di pensarsi in ordine a se stessi e al mondo intero. È anche l’identificazione delle due verità – che devono essere diverse e differenti – la causa del rifiuto del Cristo Gesù e della sua condanna a morte.</p>
<p>A TUTTE LE GENTI PERCHÉ OBBEDISCANO ALLA FEDE (Rm 16,25-27) Il mistero della grazia che ha le sue origini nell’eternità, che è stato compiuto nel tempo in Cristo, deve essere rivelato ad ogni uomo. Dal mistero nascosto si deve giungere al mistero rivelato, perché è solo dalla perfetta conoscenza che si compie la perfetta rivelazione. Dalla perfetta rivelazione nasce la perfetta obbedienza. Dalla perfetta obbedienza si innalza il perfetto inno di gloria e di lode, di benedizione e di esaltazione del Padre nostro celeste. Senza la vera missione non esiste la vera conoscenza, senza la vera conoscenza non c’è vera obbedienza; senza vera obbedienza non c’è vera glorificazione. Tutto è già stato donato dal Padre, tutto operato dal Figlio Incarnato, tutto realizzato dallo Spirito Santo, chi manca sovente è l’uomo, il quale svolgendo male la sua missione, non consente ai suoi fratelli di obbedire alla fede. La missione è la vita della fede, della speranza, della carità. Ove la missione fallisce tutto il mistero viene meno. Per la mancata missione è come se Cristo Gesù mai avesse compiuto la redenzione e lo Spirito Santo mai fosse stato donato.</p>
<p>SARÀ GRANDE E CHIAMATO FIGLIO DELL’ALTISSIMO (Lc 1,26-38) Da Maria, senza il concorso dell’uomo, per sola opera dello Spirito Santo che scenderà su di Lei, per la potenza dell’Altissimo che stenderà su di Lei la sua ombra, nascerà il Santo di Dio, il Re di Israele, lo stesso Dio. Nascerà il Figlio di Dio, l’Unigenito del Padre. Nasce Dio nella carne umana. Il Re che nascerà è la seconda Persona della Santissima Trinità, il Verbo Eterno del Dio Altissimo. È questo il motivo per cui il suo regno non conoscerà mai fine, perché è proprio di Dio l’immortalità, l’eternità, l’essere senza principio e senza fine. Questo mistero di eternità e di incarnazione, di divinità e di umanità fa la differenza con ogni altro re, ogni altro uomo, ogni altra creatura esistita, esistente o che esisterà. Nessun altro è Dio e nessun altro è Dio che si è fatto carne. Nessun altro possiede l’eternità come sua natura. Nessun altro avrà mai un regno eterno. Il Figlio della Vergine Maria è l’assoluto, l’inconfondibile, l’irripetibile, l’unico, il solo. Questa è differenza eterna, universale, per sempre. Mai prima, mai oggi, mai domani. Solo Lui è il re eterno dal regno che non avrà mai fine. Solo Lui è il Santo e il Figlio dell’Altissimo per generazione eterna. Solo Lui. Nessun altro. È questa la verità ed essa è solo sua.</p>
<p>PER LA ROVINA E LA RISURREZIONE DI MOLTI ( Santa Famiglia di Gesù, Maria e Giuseppe)</p>
<p>UNO NATO DA TE SARÀ IL TUO EREDE (Gn 15,1-6;21,1-3) Abramo sta camminando con il Signore. Ma che ne sarà del suo futuro se nessuno continuerà la sua vita e la sua missione? La promessa del Signore non tarda a farsi sentire: “Non temere, Abram. Io sono il tuo scudo; la tua ricompensa sarà molto  grande”. Le promesse del Signore sono belle, la storia però è ben diversa: Sara è sterile e lui ormai si sta avviando verso la vecchiaia. Dio è però al di là di ogni nostro umano ragionamento, al di là di ogni nostro pensiero, al di là della nostra stessa storia: “Non costui sarà il tuo erede, ma uno nato da te  sarà il tuo erede. Guarda in cielo e conta le  stelle, se riesci a contarle… Tale sarà la tua discendenza”.  Abramo crede in questa parola e su di essa fonda la sua esistenza. Questa fede gli viene accreditata come giustizia. Il Signore gli darà il figlio proprio in ragione di questa fede. È qui l’errore di molta moderna teologia: il pensare la vita eterna come solo dono di Dio, mentre essa è dono di Dio come frutto della nostra fede. Quando l’uomo comprenderà questa verità, nascerà sulla terra la società della fede nel Vangelo.</p>
<p>MESSO ALLA PROVA, OFFRÌ ISACCO (Eb 11,8.11-12.17-19) Il Signore chiama Abramo e lui parte. Dio che era con lui ogni giorno gli indicava il cammino. Abramo credeva e si fidava. Si fidava e credeva. Credette e si fidò del suo Signore anche quando gli fu chiesto di offrirgli sul monte il suo unico figlio. È in questa occasione che si rivela tutta la bellezza, la profondità, l’altezza e la larghezza della fede di Abramo. In questo momento in cui riceve l’ordine di sacrificare il suo unico figlio, il solo che aveva, la sua unica discendenza, Abramo si ricordò che il figlio era il frutto dell’Onnipotenza di Dio. Ora è proprio dell’Onnipotenza essere senza alcun limite. Dal nulla della sterilità della sua donna il Signore gli aveva dato Isacco, dal nulla della sterilità della morte il Signore avrebbe potuto ridargli nuovamente il figlio. È nell’onnipotenza di Dio la fede di Abramo ed è in questa onnipotenza ogni sua speranza. L’onnipotenza di Dio è sempre dal nulla dell’uomo: dalla sterilità, dalla verginità, dalla morte, dal sepolcro, dalla schiavitù, dal deserto, dall’estrema povertà. Da questa fede nasce la speranza, da questa speranza fiorisce ogni obbedienza.</p>
<p>I MIEI OCCHI HAN VISTO LA TUA SALVEZZA  (Lc 2,22-40) Gesù nasce secondo la carne dalla discendenza di Abramo, di Davide. Questa gloria è solo del popolo del Signore e di nessun altro. Gesù per ogni uomo è risurrezione e rovina, segno di contraddizione e spada che separa e mette alla luce i pensieri di molti cuori. Dinanzi a Cristo Signore ogni cuore viene svelato, denudato, manifestato nella sua verità o falsità, nella sua bontà o malvagità, nella sua giustizia o ingiustizia, nella sua fedeltà o infedeltà, nella sua ricerca di Dio o nel suo rifiuto ed opposizione. Chi accoglie Cristo manifesta il desiderio di camminare nella luce e nella verità, chi invece lo rifiuta rivela al mondo intero il suo cuore che è immerso nelle tenebre e nella falsità. Anche la Vergine Maria sarà martire nell’anima. La spada del dolore la trafiggerà nel suo cuore nell’istante stesso in cui i chiodi crocifiggono la carne del suo Divin Figlio. La Donna tutta santa viene così associata in tutto al mistero di Redenzione di suo Figlio Gesù. Dal momento del concepimento nella carne fino al momento del suo “concepimento” per la risurrezione Ella è tutta associata al mistero della salvezza, nella gioia e nel dolore, nel martirio e nella sofferenza. Questo è il grande disegno di Dio che avvolge tutta intera la vita della Madre del Signore.</p>
<p>E IL VERBO ERA DIO (II Domenica dopo Natale)</p>
<p>IO SONO USCITA DALLA BOCCA DELL’ALTISSIMO (Sir 24,1-4.8-12) La sapienza è solo da Dio, esce dalla sua bocca, non è mai in potere degli uomini. Essa è sopra gli uomini, prima di loro, con loro, dopo di loro. Essa viene dall’eternità, giunge fino all’eternità, senza che alcun uomo abbia un qualche potere sopra di essa. Essa presiede, non è presieduta; dirige, non è diretta; governa, non è governata. Chi cerca la sapienza, dalla sapienza sempre sarà trovato. Chi la brama, da essa sarà sempre saziato. Chi la ama, da essa sarà sempre amato. Chi anela verso di essa, da essa sarà sempre raggiunto. La sapienza non nasce dall’uomo, dalla sua storia, dal suo cuore, dalle sue ricerche. Essa è prima della stessa attività dell’uomo. La sapienza è un dono dell’Altissimo fatto a coloro che glielo chiedono con purezza di cuore, di mente, di spirito, con semplicità di intenzioni e di volontà. La sapienza ha la sua più alta espressione nella Legge del Signore. È la Legge del Signore e tuttavia essa non esaurisce la Sapienza, che è infinitamente oltre la Legge, perché quest’ultima è il frutto della Sapienza increata che è il Logos eterno del Padre.</p>
<p>PREDESTINANDOCI A ESSERE SUOI FIGLI ADOTTIVI (Ef 1,3-6.15-18) San Paolo sa quanto sia difficile per la nostra piccola mente addentrarsi nelle profondità del mistero. Sa che solo per grazia di Dio, per dono dall’Alto è possibile conoscerlo in pienezza di scienza e di rivelazione. Lo attesta la sua preghiera: “Non cesso di render grazie per voi, ricordandovi nelle mie preghiere, perché il Dio del Signore nostro Gesù Cristo, il Padre della gloria, vi dia uno spirito di sapienza e di rivelazione per una più profonda conoscenza di lui”. La fede non deve essere solo creduta, ma anche compresa. Più alta è la comprensione, più perfetto sarà il nostro amore e la nostra crescita in essa. Le nostre spiegazioni del mistero sono sempre povere, insignificanti. Lo Spirito del Signore, invocato con preghiera incessante per noi e per gli altri, può veramente introdurci nella sua intelligenza e scienza perfetta. Senza questa introduzione perenne, quotidiana, perpetua la nostra fede sarà sempre incapace di trasformare la nostra vita. Se poi essa viene compresa falsamente, le tenebre nuovamente ci avvolgeranno e ci condurranno in perdizione.</p>
<p>EGLI ERA IN PRINCIPIO PRESSO DIO (Gv 1,1-18) L’Apostolo Giovanni vuole che tutti abbiamo una conoscenza perfetta e una chiarezza infinita sulla persona di Gesù Signore e sul suo mistero. Cristo Gesù è Dio. È Dio in principio. È Dio da sempre. È Dio ed è presso Dio. È Dio ma dinanzi a Dio. È Dio ma persona distinta, differente da Dio. Sappiamo con precisione di verità e di concetti chi è Cristo Gesù: Egli è il Verbo, è Dio che è presso Dio, è Dio perché Figlio Unigenito del Padre, che è nel seno del Padre. È sulla terra ed è nel Padre, ha posto la sua dimora in mezzo agli uomini, ma è sempre nel seno del Padre. È vero Dio ma si è fatto vera carne. È nel cielo e sulla terra, è presso Dio e presso gli uomini. Questo per rapporto a se stesso. Il Verbo di Dio per ogni uomo è luce, vita, grazia, verità, rivelazione. È tutto questo nella sua carne, nella sua vera umanità. Ora possiamo addentrarci nella lettura del quarto Vangelo. Ogni sua pagina è l’attestazione storica di questa essenza divina ed umana, creata ed increata che è Gesù. Il Verbo del Padre è tutto questo e lo manifesta, lo attesta storicamente. La sua verità si è fatta storia; la sua storia è la sua verità. Il suo mistero è vero. Le sue parole sono luce. Le sue opere sono manifestazione del suo essere e del suo mistero.</p>
<p>EGLI VI BATTEZZERÀ IN SPIRITO SANTO (BATTESIMO DEL SIGNORE)</p>
<p>ECCO, L’HO COSTITUITO TESTIMONE FRA I POPOLI (Is 55,1-11) Dio vuole stabilire con gli uomini una alleanza eterna. Compie ogni sua parola di salvezza per mezzo del suo Messia, che “è costituito testimone fra i popoli, principe e sovrano delle nazioni”. Il Messia che verrà è prima di ogni cosa il testimone di Dio tra le genti. Non è testimone di Dio per il suo popolo, ma per tutte le nazioni. Dalla particolarità della salvezza si passa all’universalità. Tutti i popoli sapranno chi è il loro Dio e Signore per mezzo di questo unico e solo testimone. Dove Cristo non testimonia, i popoli rimarranno sempre nella non piena conoscenza del vero Dio. Mancano della pienezza della verità e di conseguenza della pienezza della fede e della morale. Il Messia non sarà solo il Re di Israele, o il Re dei Giudei, sarà invece il Re di tutti i popoli e di tutte le nazioni. Ciò significa che quei popoli e quelle nazioni che non conoscono o escludono Cristo dalla loro vita, sono e saranno popoli senza governo di salvezza. Saranno sempre pecore senza pastore, perché l’unico e solo Re e Pastore di verità e di giustizia è Lui, il Messia di Dio, Cristo Signore.</p>
<p>EGLI È COLUI CHE È VENUTO CON ACQUA E SANGUE (1Gv 5,1-9) La vocazione dell’uomo è quella di vincere il mondo e ogni morte che il mondo genera e produce. Le parole dell’Apostolo Giovanni ci rivelano come tutto questo sia possibile: “Chiunque è stato generato da Dio vince il mondo; e questa è la vittoria che vince il mondo: la nostra fede”. La fede però non è generica, lasciata al libero pensiero o alla libera volontà di ciascuno. Essa è stabilita, definita, immutabile. Vince il mondo “chi crede che Gesù è il Figlio di Dio”. La fede diventa specifica, singolare, particolare. Non ci sono altre fedi secondo le quali è possibile vincere il mondo. Non è possibile attraverso altre fedi perché solo Gesù è venuto con l’acqua e con il sangue, cioè con lo Spirito Santo e con i sacramenti della salvezza che scaturiscono tutti dal suo costato aperto sulla croce. È dal  Corpo di Cristo che sgorga la nostra salvezza, la nostra vittoria sul mondo. O crediamo che solo Cristo è la nostra fede, o condanniamo tutti i nostri fratelli ad essere sempre preda del peccato del mondo. Cristo è la salvezza ed è Lui la vittoria.</p>
<p>IN TE HO POSTO IL MIO COMPIACIMENTO (Mc 1,7-11) Giovanni il Battista sa chi è Gesù e lo presenta al mondo con chiarezza di verità. Sa anche qual è la missione che il Padre Gli ha affidato, quella di battezzare in Spirito Santo. Il Padre conferma questa testimonianza dal cielo: “Tu sei il Figlio mio, l’amato: in te ho posto il mio compiacimento”; mentre lo Spirito Santo discende sopra di Lui come una colomba. Ora sappiamo chi è Gesù e qual è la sua missione. Gesù è il Figlio Unigenito del Padre, il Figlio generato dal Padre prima di tutti i secoli, è il Verbo che si è fatto carne ed è venuto ad abitare in mezzo a noi. È venuto per battezzarci in Spirito Santo, a dare alla nostra umanità una dimensione di verità, santità, fortezza, sapienza, scienza, intelligenza. Battezzati nello Spirito Santo, gli uomini ricevono una dimensione nuova, la dimensione spirituale che è in antitesi con la dimensione carnale acquisita per eredità da Adamo. Gesù stesso, pieno di Spirito Santo, oggi battezzato in Lui, ci ha mostrato in che cosa consiste questa nuova dimensione: nel compiere tutta e sempre la volontà di Dio, nel vincere il peccato sotto ogni forma, nello stare lontano da ogni vizio, nel vivere sempre nella più grande santità e verità, obbedienza e compimento della volontà del Padre.</p>
<p>PARLA, PERCHÉ IL TUO SERVO TI ASCOLTA (1Sam 3,3b-10.19) Samuele è un giovinetto. Dorme nel tempio. Il Signore durante la notte lo chiama. Lui pensa che sia Eli a chiamarlo e corre da lui. Eli però non lo aveva chiamato e lo rimanda a dormire. Questo avviene per ben tre volte. Solo alla fine Eli comprende. Samuele è chiamato dal Signore per farne un profeta, un messaggero, un inviato in mezzo al suo popolo al fine di manifestare la sua volontà. Samuele accolse la missione che il Signore gli aveva affidato con piena e totale consacrazione ad essa. Lo confermano le parole della Scrittura: “Samuele crebbe e il Signore fu con lui, né lasciò andare a vuoto una sola delle sue parole”. Non basta essere chiamati dal Signore per essere veri profeti. Si è veri profeti quando nell’esercizio del ministero non si aggiunge nulla a quanto il Signore dice e nulla si fa cadere. Tutto invece si ascolta, tutto si riferisce, tutto si insegna, tutto si proclama. Il vero profeta non ha alcuna autonomia nell’esercizio della sua missione. Egli deve essere sempre e interamente dal Signore. L’autonomia è la morte della missione e della profezia.</p>
<p>IL CORPO NON È PER L’IMPURITÀ (1Cor 13c.15a.17-20) La santità del corpo è il metro infallibile per chi vuole misurare la verità della sua fede. San Paolo lo afferma con fermezza: “Il corpo non è per l’impurità, ma per il Signore”. I corpi dei cristiani sono membra di Cristo. Sono il tempio dello Spirito Santo. Il corpo non ci appartiene più. È di Cristo Gesù perché da Lui siamo stati comprati a caro prezzo. Questa verità vuole che noi glorifichiamo Dio nel nostro corpo. Quando Dio è glorificato in esso? Quando il corpo viene conservato nella più grande santità. Oggi molti sono i cristiani falsi perché falso è l’uso del loro corpo. L’impurità è dilagante. La castità quasi assente. La purezza è virtù da molti sconosciuta. Il corpo è disprezzato perché consegnato al vizio e al peccato. La santità del corpo neanche viene più annunziata, insegnata, predicata. Invece è proprio dalla santità del corpo che dobbiamo iniziare. Un corpo santo è segno di un’anima santa. Un corpo impuro è segno di un cuore e di un’anima impuri, è segno che il cristianesimo che viviamo è anch’esso impuro. È un cristianesimo che non santifica più il corpo.</p>
<p>ABBIAMO TROVATO IL MESSIA (Gv 1,35-42) Giovanni il Battista vede venire Gesù verso di lui e dice ai suoi discepoli: “Ecco l’agnello di Dio”. I discepoli, “sentendolo parlare così, Seguirono Gesù”. Gesù si lascia seguire, incontrare. Gesù, e non più Giovanni il Battista, diviene il loro Maestro. A Gesù viene condotto ogni altro uomo. Si conduce alla verità piena. Si abbandona la verità parziale, incipiente. Dinanzi alla verità ogni uomo deve essere pienamente e totalmente libero: libero di ascoltare, libero di seguire, libero di cercare, libero di condurre ogni altro. Dove questa libertà viene negata, lì non c’è vera religione, perché la religione è ricerca della verità piena. Nella verità piena si fa intelligenza e comprensione tutta intera di essa. Dove non c’è cammino nella verità, lì non c’è verità, perché la verità è insieme ricerca e cammino perenne in essa. Una tradizione senza cammino nella verità non è vera tradizione. Diviene abitudine umana. È semplicemente chiusura nella nostra falsità. Giovanni il Battista è vero perché lascia liberi i discepoli nel cercare la verità. i discepoli sono veri perché conducono gli altri alla piena verità che è Cristo Gesù. Cercare e condurre alla verità piena è obbligo di ogni uomo e chi nega questo diritto nega all’altro la verità della sua umanità.</p>
<p>I CITTADINI DI NINIVE CREDETTERO A DIO (Gio 3,1-5.10) Il libro di Giona ci rivela tutta la potenza di salvezza insita nella Parola del Signore. Veramente il Vangelo è “potenza di Dio per la salvezza di chiunque crede” (Rm 1,16). Nella conversione alla Parola ascoltata è la vita. L’uomo però non comprende l’agire di Dio. Vorrebbe un Dio a propria immagine e somiglianza. Un Dio assetato di vendetta, odio, distruzione, morte, abbandono di quanti hanno trasgredito i Comandamenti e si sono lasciati vincere dalla tentazione e dal male. L’uomo vorrebbe un Dio sempre pronto a distruggere i nostri nemici e a cancellarli dalla faccia della terra. Ma sempre Dio lo ha gridato: “I miei pensieri non sono i vostri pensieri. Le mie vie non sono le vostre vie”. Il nostro Dio è il Dio della vita. Egli non vuole “la morte del peccatore ma che si converta e viva”. La conversione è però solo alla sua Parola, alla sua Legge, ai suoi Comandamenti. Nella conversione e nella fede a Dio si riaprono per l’uomo le porte della misericordia e del perdono. Quando l’uomo inizierà a pensare come Dio, la terra potrà divenire un piccolo angolo di Cielo.</p>
<p>IL TEMPO SI È FATTO BREVE (1Cor 7,29-31) Dinanzi all’immane compito che ci attende, quello cioè di essere in tutto conformi all’immagine del Crocifisso, dell’Agnello immolato, la nostra brevissima vita deve essere tutta finalizzata alla realizzazione di questo progetto divino che il Padre ha scritto per noi fin dall’eternità. Abbiamo il modello, dobbiamo solo realizzarlo. Il lavoro è molto, il tempo è poco. Come ovviare a questa grandissima sproporzione tra il lavoro da svolgere e il tempo da impiegare? La soluzione di San Paolo è semplice, quasi ovvia: dedicare al raggiungimento di questo imperativo tutto il tempo che ci rimane. Per questo ci chiede di vivere come se tutte le altre occupazioni non fossero necessarie, fossero solo un accessorio della nostra breve esistenza. Matrimonio, lutti, gioie, commercio, possesso, ogni altra cosa di questo mondo devono essere considerati non necessarie, accidentali dinanzi al grande fine della nostra vita. La vita è in queste cose, ma queste cose non sono la vita. Esse sono figura, ma non essenza. Sono cose accidentali, non sostanziali. La sola sostanza è Cristo.</p>
<p>VI FARÒ DIVENTARE PESCATORI DI UOMINI (Mc 1,14-20) Ogni uomo è limitato, finito, circoscritto dallo spazio e dal tempo che sono assai esigui. Nessuno potrà mai pensare di essere sufficiente da solo a dare il Vangelo al mondo intero per la durata della storia, fino alla consumazione dei secoli. Anche Gesù, in quanto vero uomo, è obbediente in tutto alle leggi dell’umanità e per questo passa tra gli uomini e chiama coloro che domani dovranno continuare la sua missione di salvezza. Li chiama per formarli, istruirli, educarli, prepararli mostrando concretamente come il Vangelo si vive, si annunzia, si predica, si insegna. Gli Apostoli devono conoscere tutto di Cristo Gesù. È Lui il Vangelo che loro dovranno predicare. Lui dovranno sempre avere davanti ai loro occhi se vogliono essere buoni seminatori della Parola della salvezza. Gesù non ammaestra i suoi insegnando loro qualche teoria tratta da questo o quell’altro libro, anche se ottimo, li forma mostrando loro se stesso. È Lui stesso la dottrina cui i suoi apostoli dovranno sempre ispirarsi. È Lui il libro che loro dovranno sempre leggere fino alla consumazione dei secoli. Saranno poi essi il libro che ogni altro loro discepolo dovrà imparare a leggere per essere un buon amministratore dei misteri di Dio e ministro del Vangelo.</p>
<p>IO SUSCITERÒ LORO UN PROFETA IN MEZZO AI LORO FRATELLI (Dt 18,15-20) Dio oggi decide che l’uomo, ogni uomo, debba essere educato alla fede da voce, cuore, persona umana. Decide che l’uomo debba essere condotto nella via della verità e della giustizia attraverso un altro uomo. Per questo così annunzia ai figli di Israele per mezzo di Mosè: “Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò”. Nessun uomo potrà mai conoscere la parola del Signore se non per rivelazione, ispirazione, dono dall’Alto. Il vero profeta è colui che ascolta la vera Parola di Dio e la dice tutta intera così come la ha ascoltata, senza nulla togliere e nulla aggiungere. Il vero profeta non dice la Parola solo per gli altri, la dice prima di tutto per se stesso. È questa fedeltà totale che fa di un uomo un vero profeta. L’infedeltà del profeta è pagata con la sua stessa vita. Un profeta infedele è un falso profeta, un seminatore di morte spirituale, fisica, sociale, morale, economica, politica, amministrativa in mezzo al suo popolo. La falsa profezia distrugge spiritualmente e materialmente l’umanità. </p>
<p>VORREI CHE FOSTE SENZA PREOCCUPAZIONI (1Cor 7,32-35) San Paolo parla dall’abbondanza del cuore e nel suo cuore c’è posto solo per Gesù Signore. Egli sa che quando il cuore è totalmente conquistato e sedotto da Cristo Gesù, ogni altra cosa di questo mondo diviene spazzatura, un niente. San Paolo non è contrario al matrimonio né è favorevole alla verginità. Matrimonio e verginità devono essere visti a partire dal mistero di Gesù Signore e dal cuore che vive di Cristo, in Cristo e per Cristo. Se il cuore non è tutto di Cristo la verginità non serve. Se il cuore è tutto di Cristo il matrimonio mai verrà scelto. Cristo è la chiave di lettura di ogni scelta dell’uomo ed ogni scelta può essere fatta bene solo a partire dal mistero di Cristo Gesù. Chi non è tutto afferrato dal mistero di Gesù è bene che si sposi. Chi non è tutto, interamente conquistato da Gesù Signore, da Lui afferrato e sedotto, è giusto che non rimanga vergine. È da Cristo che ogni scelta diventa vera. Vero il matrimonio, vera la verginità, vera la scelta di vivere con preoccupazioni o senza di esse.</p>
<p>IO SO CHI TU SEI: IL SANTO DI DIO (Mc 1,21-28) Satana sa chi è Gesù: il santo di Dio! Lo sa e lo dice. Non lo dice però per amore della verità, ma per creare difficoltà a Gesù Signore. A quei tempi il messianismo era carico di una forte connotazione politica. Sapeva di rivoluzione, rivolta, guerra, lotta accanita contro i Romani oppressori del Popolo del Signore. Gesù sa quali sono le vere intenzioni di Satana e gli proibisce di parlare. Satana – ricordiamocelo – non sarà mai un costruttore del regno di Dio e se anche dovesse predicare il Vangelo, lo predica per distruggere il regno e mai per edificarlo. Può una verità distruggere il regno di Dio anziché costruirlo? Lo può ogni volta che questa parola è detta per gelosia, per invidia, per odio, per superbia, per imprudenza, fuori luogo, fuori tempo, senza l’ora che Dio ha stabilito perché la verità sia annunziata e predicata al mondo intero. La verità più alta senza la carità più grande è di distruzione, non di elevazione; è di rovina, non di salvezza. La verità da sola non è mai salvezza. È salvezza la verità unita alla grande carità. Satana non è rivestito di carità, ma di invidia e di superbia, la sua verità è sempre per la distruzione dell’uomo. Questo vale anche per gli uomini. Chi dice la verità senza la carità non edifica l’umanità, la società, la Chiesa, le distrugge e le manda in rovina.</p>
<p>NOTTI DI AFFANNO MI SONO STATE ASSEGNATE (Gb 7,1-4.6-7) Giobbe è nella grande sofferenza. Tutto il suo corpo è una piaga. “Satana si allontanò dal Signore e colpì Giobbe con una piaga maligna, dalla pianta dei piedi alla cima del capo. Giobbe prese un coccio per grattarsi e stava seduto in mezzo alla cenere” (Gb 2,7-8). In questa esperienza di dolore, di indicibile sofferenza, dinanzi ad una vita avvolta dalla malattia e dalla solitudine fisica e spirituale, quale speranza potrà mai nascere per un uomo? La speranza può nascere, ma solo dal Signore. È Lui il Dio della vita ed è da Lui che ogni vita si deve attendere. Se da un lato Giobbe è l’uomo che grida la pochezza, il nulla della vita quando l’ombra della morte si avventa contro di essa, dall’altro egli è anche il cantore della vera speranza nel Signore, nel Dio di ogni vita. “Dopo che questa mia pelle sarà distrutta, senza la mia carne, vedrò Dio. Io lo vedrò, io stesso, e i miei occhi lo contempleranno non da straniero” (Gb 19,26-27). Questa fede è la sua forza, la sua vita, il suo presente e il suo futuro. Questa fede è la sua salvezza. Per questa fede sarà riabilitato anche su questa terra.</p>
<p>TUTTO IO FACCIO PER IL VANGELO (1Cor 9,16-19.22-23) San Paolo del Vangelo è araldo, banditore, maestro, apostolo, ministro, ambasciatore. Ma prima di tutto del Vangelo egli è discepolo e fedele ascoltatore. Egli vive per il Vangelo perché di Vangelo vive. Lui sa cosa è il Vangelo: “Potenza di Dio per la salvezza di chiunque crede” (Rm 1,16).  Non è potenza di Dio per gli altri, per il mondo. Lo è prima di tutto per se stesso. La sua vita è stata trasformata dal Vangelo. Questa sua stupenda potenza ed efficacia egli oggi l’annunzia a noi con una sola frase: “Tutto io faccio per il Vangelo, per diventarne partecipe anch’io”. È questo il cuore di Paolo ed è questo che deve essere anche il cuore di ognuno che del Vangelo è strumento, ministro, araldo. La verità del Vangelo manifesta in noi tutta la sua straordinaria potenza di salvezza e di redenzione quando facciamo tutto per esso, quando trasformiamo la nostra vita in uno strumento a suo esclusivo servizio. Allora e solo allora noi diveniamo partecipi di esso. Se non siamo suoi strumenti, siamo fuori del Vangelo. Ancora non siamo divenuti parte di esso.</p>
<p>PREDICANDO NELLE LORO SINAGOGHE (Mc 1,29-39) Gesù vive la sua giornata in un modo particolare, unico. Dal sorgere del sole fino al tramonto compie la volontà del Padre in mezzo agli uomini. Dal tramonto del sole fino al suo sorgere il tempo Gli serve per il giusto riposo, ma anche per ringraziare, benedire, lodare il Padre e per invocarlo affinché Gli manifesti la sua volontà circa la missione da svolgere, le cose da dire e da compiere. Il dire e il fare di Gesù sono purissima obbedienza. Ma non c’è obbedienza senza il purissimo ascolto. Per ascoltare bisogna stare assai lontano dal frastuono degli uomini, tenersi a distanza dal chiasso della loro voce. Per questo motivo Gesù sceglie luoghi solitari, deserti, distanti dalle abitazioni degli uomini. Lui e il Padre da soli nella comunione dello Spirito Santo. Il Padre parla e Lui ascolta. Al Padre chiede e il Padre risponde. Non c’è alcun disturbo, nessuna interruzione, nessuna intromissione. La missione di Gesù è obbedienza, compimento della volontà del Padre. Gesù serve gli uomini, ma compiendo quello che il Padre Gli comanda. Gesù serve i fratelli, li serve però secondo le modalità che il Padre Gli rivela. Egli ama gli uomini sempre nella volontà del Padre. La missione di Gesù è purissima e santissima obbedienza, sempre, in tutto, in ogni cosa.</p>
<p>ABITERÀ FUORI DELL’ACCAMPAMENTO (Lev 13,1-2.45-46) La condizione del lebbroso nell’Antico Testamento era veramente penosa. Doveva vivere fuori dell’accampamento, senza alcun contatto con i suoi fratelli. Questa esclusione e separazione, questo allontanamento dagli uomini era altissima carità. Era il solo modo per salvare gli altri. Era la sola medicina conosciuta. Per amore della comunità si escludeva dalla comunità. È questa la straordinaria potenza dell’amore: per non contagiare la comunità, ci si lascia allontanare da essa. L’amore è capace di una simile rinunzia. Ci si priva della propria vita di comunione per non intaccare la salute, la vita di tutti gli altri nostri fratelli. Chi ama salva, redime, giustifica, libera. Chi ama preserva, mette ogni attenzione, vive di grande prudenza, accortezza, lungimiranza. Chi ama si priva di ogni bene personale per la salvezza delle persone amate. Chi ama sa sottoporsi ad ogni sacrificio, rinunzia, abnegazione, privazione, limitazione della sua personale libertà in favore del mondo intero. L’amore è questo e solo chi sa amare sa sacrificare la sua vita per una vita più grande dei suoi fratelli.</p>
<p>FATE TUTTO PER LA GLORIA DI DIO (1Cor 10,31-11,1) Dio è glorificato in un solo modo: confessando che tutto è da Lui, per sua grazia, misericordia, bontà eterna ed infinita. Dichiarando noi stessi servi inutili, privi cioè di ogni energia spirituale. Quanto noi pensiamo, decidiamo, vogliamo, operiamo di bene è un dono del suo amore. Facciamo il bene perché è Lui che lo ispira ed è Lui che ci dona la forza di poterlo compiere. Riconoscere che tutto è in noi per grazia di Dio, è dare al Signore ogni merito di tutto ciò che noi operiamo. Si rende gloria a Dio anche non cercando il proprio interesse, ma quello di Cristo Gesù; non lavorando per la propria esaltazione, innalzamento, bensì perché si compia solo la volontà di Dio che è di salvezza verso ogni uomo. L’imitazione di Cristo Signore diviene necessaria per chi vuole rendere gloria a Dio attraverso tutto quello che fa. Gesù annientò se stesso, si spogliò, si umiliò, si lasciò inchiodare sulla croce e questo per fare sempre e in tutto la volontà del Padre suo. Per rendere gloria a Dio bisogna annullarsi nella propria carne, distruggendo la superbia che si annida nel nostro cuore.</p>
<p>SE VUOI, PUOI PURIFICARMI! (Mc 1,40-45) Oggi da Gesù viene un lebbroso dalla fede perfetta. Egli sa che per Gesù tutto è possibile. Questo però non è sufficiente per operare la purificazione. L’onnipotenza di Cristo Gesù è sempre sottoposta alla sua volontà. Gesù può tutto, ma non sempre opera tutto. Opera tutto ciò che vuole. Gesù vuole la guarigione del lebbroso e stende la mano. Il mistero della volontà di Dio è nascosto ad ogni mente umana. Nessuna razionalità creata, né umana e né angelica, può penetrare questo mistero. Per questo bisogna consegnarsi interamente alla divina volontà già all’inizio della nostra preghiera. Con umiltà si chiede al Signore ogni grazia, con umiltà ci si consegna al mistero della sua volontà. Tu puoi tutto, Signore. Questa è la mia fede. Tu però vuoi il più grande bene per me e non sempre il più grande bene è l’ascolto della mia preghiera, bensì il non ascolto di essa. Nella fede ci consegniamo all’onnipotenza di Dio. Nell’umiltà alla sua volontà che è sempre sorretta e governata dalla sua eterna sapienza. Non è la fede che fa vera la nostra preghiera. La fa vera solo l’umiltà. Ti manifesto il mio volere Signore, ma sia sempre il tuo a compiersi sopra di me. È questa l’umiltà che fa vera ogni nostra preghiera.</p>
<p>ECCO, IO FACCIO UNA COSA NUOVA (Is 43, 18-25) Ieri Dio era confessato potente, anzi il più potente perché era stato capace di aprire il mare facendovi passare a piedi asciutti i figli di Israele. Poiché oggi non c’è più un mare da attraversare, Dio ha finito la sua opera. Finita l’opera di Dio, finisce anche Dio. Nasce lo sconforto, muore la speranza nei cuori. Un Dio che ha esaurito la sua onnipotenza è un Dio che non può più giovare agli uomini. Contro questo pensiero di morte, il Signore interviene con potenza. Invita il suo popolo a non ricordare più le cose passate. Il Dio nel quale il popolo crede è il Dio capace di ogni cosa, anche di trasformare il deserto in una strada e di vincere la sua aridità con fiumi ricchi di acqua. Dio è capace di cancellare il peccato del suo popolo, al posto della morte fare scorrere la vita, al posto dell’esilio il ritorno nella terra promessa. La cosa nuova di Dio è una: la sua volontà di perdonare sempre e sempre fare riprendere all’uomo il suo cammino di fede. Con il nostro Dio sempre si può ricominciare, perché Lui è sempre pronto a ricominciare con noi e ricomincia con il perdono dei nostri peccati.</p>
<p>LE PROMESSE DI DIO IN LUI SONO “SÌ” (2Cor 1,18-22) Ogni promessa di Dio si è realizzata in Cristo Gesù e per mezzo di Lui. Per mezzo di Gesù in Dio non ci sono “sì” e “no”. Non ci sono cose promesse che rimangono solo promesse, che rimangono “no”, cioè parole non attuate, non realizzate, non portate a compimento. Guardando a Cristo Gesù Paolo afferma che Dio non deve compiere più nessuna sua parola. Niente che ha proferito è rimasto solo una voce. Quanto ha detto per mezzo di Cristo si è trasformato in fatto, evento, storia, compimento, realizzazione. Dio non ha più alcun “debito di giustizia” con gli uomini. Non ha più alcuna parola da compiere per la salvezza del mondo. Tutto è stato fatto. Cristo è il compimento pieno e perfetto di ogni parola antica di Dio. Questo significa che Dio e le sue promesse non possono essere conosciute se non conoscendo Cristo Signore. Chi non conosce Cristo, non conosce Dio. Chi conosce Dio senza Cristo, Lo conosce senza promessa compiuta. Lo conosce nel suo no e non nel suo sì. Poiché il sì di Dio è pieno e perfetto, chi conosce Dio nel suo no, non conosce Dio.</p>
<p>PERCHÉ PENSATE QUESTE COSE NEL VOSTRO CUORE? (Mc 2,1-12) La fede possiede in sé una sua interiore intelligenza. Abolire la razionalità dal processo di fede è annullarsi nella propria umanità, che è anche intelligenza, sapienza, razionalità, discernimento, capacità di deduzione e di analogia. Usiamo un poco l’intelligenza e scopriamo dove il sano ragionamento avrebbe potuto condurre gli scribi. Gesù è potente in parole ed opere. Questo è un dato storico evidente. È evidente – ed è proprio cogliere questa evidenza l’atto della nostra razionalità – che Dio è con Gesù. Se Dio è con Lui, è con Lui perché Lui è obbediente in tutto al volere del Padre, perché non fa nulla che non sia un suo comando. Può un uomo nel quale vive ed opera Dio, fare qualcosa che è contrario alla volontà di Dio? Se lo facesse, Dio non sarebbe più con Lui. Dove non c’è obbedienza non c’è Dio. Guarendo il paralitico, Gesù attesta con infallibile atto storico che Dio ancora è con Lui, se è con Lui ora, lo era anche prima. Quanto ha detto prima al paralitico era volontà del Padre. Quando però il peccato è in un cuore si interrompe l’atto della razionalità umana, la mente si oscura, la volontà viene ottenebrata. L’uomo nel peccato vede solo l’atto esterno, ma è incapace di aprirsi alla sua interiore intelligenza e comprensione.</p>
<p>QUESTO È IL SEGNO DELL’ALLEANZA (Gn 9,8-15) Può il Signore salvare l’uomo, portare la pace sulla terra, attraverso un diluvio universale da mandare ogni qualvolta il cuore degli uomini si riempie di malvagità e di cattiveria? Occorrerebbe un diluvio all’anno e neanche sarebbe sufficiente. Ecco allora cosa il Signore promette in cuor suo: «Non maledirò più il suolo a causa dell’uomo, perché ogni intento del cuore umano è incline al male fin dall’adolescenza; né colpirò più ogni essere vivente come ho fatto. Finché durerà la terra, seme e mèsse, freddo e caldo, estate e inverno, giorno e notte non cesseranno» (Gn 8,21-22). Il Signore ha stretto con il cielo e la terra una promessa che manterrà fino alla consumazione dei secoli: “Non sarà distrutta più alcuna carne dalle acque del diluvio, né il diluvio devasterà più la terra”. Dio vuole partire dal cuore dell’uomo. È il cuore che è incline al male ed è sul cuore che si deve intervenire. Ora sappiamo dove dobbiamo operare, se vogliamo la salvezza dell’uomo: sul suo cuore, perché è il cuore la fonte e la radice di ogni male. Chi salva il cuore, salva l’uomo, salva l’umanità intera.</p>
<p>COME IMMAGINE DEL BATTESIMO (1Pt 3,18-22) Noè fu salvato dalle acque. Il cristiano è salvato nelle acque, lasciandosi immergere in esse. Questa immersione deve essere fatta però con fede e con buona coscienza. La fede ci dice che nel battesimo opera la morte e la risurrezione di Gesù Cristo nostro Signore. Con la buona coscienza accogliamo la verità della fede e ci disponiamo a vivere in novità di vita, secondo la nuova creazione che è stata operata in noi proprio nelle acque del battesimo. Non ci si può immergere nella morte e nella risurrezione di Cristo Gesù e vivere nella nostra vecchia umanità: concupiscente, superba, arrogante, prepotente, cattiva, malvagia, operatrice di ogni male. Queste sono le opere del cuore vecchio. Il cuore nuovo invece e la buona coscienza sono chiamati a vivere in novità di vita che è questa: carità, pace, riconciliazione, misericordia, benignità, ogni altra opera buona. Il cuore nuovo è proprio del battezzato e di nessun altro uomo. Ogni altro uomo, se vuole il cuore nuovo, deve anche lui lasciarsi immergere nella morte e nella risurrezione del suo Salvatore che è Cristo Gesù e solo Lui.</p>
<p>IL REGNO DI DIO È VICINO (Mc 1,12-15) Chi vuole annunziare con frutto la Buona Novella deve essere pieno di Spirito Santo. Pieno di Spirito Santo e vincitore su Satana il predicatore  della Parola si reca in mezzo ai suoi fratelli e annunzia loro il Vangelo di Dio, lo annunzia però da uomo che il Vangelo vive, nel Vangelo crede, per il Vangelo combatte, anzi ha già combattuto e vinto. Lo annunzia da testimone credibile. Egli può dire al mondo intero: “Convertitevi e credete nel Vangelo”, perché lui al Vangelo si è convertito e nel Vangelo crede, non crede però come verità fuori di lui, vi crede come verità che ha trasformato la sua vita e la trasforma di giorno in giorno. Gesù non ha prima iniziato a predicare e poi si è ritirato nel deserto per essere tentato da Satana. Prima ha vinto il tentatore e poi si è recato tra gli uomini. Egli può attestare che Satana si può vincere, egli non è spirito invincibile. La tentazione può essere superata, in essa si può non cadere. Il Vangelo si deve sempre annunziare da persone vittoriose. Annunziarlo da uomini sconfitti è attestare e manifestare agli altri la sua inefficacia, la sua non potenza, la sua vanità in ordine alla nostra vita. Gesù è nostro modello ed esempio anche in questo: nella sana e giusta modalità di predicare e annunziare il Vangelo di Dio.</p>
<p>PARLA, PERCHÉ IL TUO SERVO TI ASCOLTA (1Sam 3,3b-10.19) Samuele è un giovinetto. Dorme nel tempio. Il Signore durante la notte lo chiama. Lui pensa che sia Eli a chiamarlo e corre da lui. Eli però non lo aveva chiamato e lo rimanda a dormire. Questo avviene per ben tre volte. Solo alla fine Eli comprende. Samuele è chiamato dal Signore per farne un profeta, un messaggero, un inviato in mezzo al suo popolo al fine di manifestare la sua volontà. Samuele accolse la missione che il Signore gli aveva affidato con piena e totale consacrazione ad essa. Lo confermano le parole della Scrittura: “Samuele crebbe e il Signore fu con lui, né lasciò andare a vuoto una sola delle sue parole”. Non basta essere chiamati dal Signore per essere veri profeti. Si è veri profeti quando nell’esercizio del ministero non si aggiunge nulla a quanto il Signore dice e nulla si fa cadere. Tutto invece si ascolta, tutto si riferisce, tutto si insegna, tutto si proclama. Il vero profeta non ha alcuna autonomia nell’esercizio della sua missione. Egli deve essere sempre e interamente dal Signore. L’autonomia è la morte della missione e della profezia.</p>
<p>IL CORPO NON È PER L’IMPURITÀ (1Cor 13c.15a.17-20) La santità del corpo è il metro infallibile per chi vuole misurare la verità della sua fede. San Paolo lo afferma con fermezza: “Il corpo non è per l’impurità, ma per il Signore”. I corpi dei cristiani sono membra di Cristo. Sono il tempio dello Spirito Santo. Il corpo non ci appartiene più. È di Cristo Gesù perché da Lui siamo stati comprati a caro prezzo. Questa verità vuole che noi glorifichiamo Dio nel nostro corpo. Quando Dio è glorificato in esso? Quando il corpo viene conservato nella più grande santità. Oggi molti sono i cristiani falsi perché falso è l’uso del loro corpo. L’impurità è dilagante. La castità quasi assente. La purezza è virtù da molti sconosciuta. Il corpo è disprezzato perché consegnato al vizio e al peccato. La santità del corpo neanche viene più annunziata, insegnata, predicata. Invece è proprio dalla santità del corpo che dobbiamo iniziare. Un corpo santo è segno di un’anima santa. Un corpo impuro è segno di un cuore e di un’anima impuri, è segno che il cristianesimo che viviamo è anch’esso impuro. È un cristianesimo che non santifica più il corpo.</p>
<p>ABBIAMO TROVATO IL MESSIA (Gv 1,35-42) Giovanni il Battista vede venire Gesù verso di lui e dice ai suoi discepoli: “Ecco l’agnello di Dio”. I discepoli, “sentendolo parlare così, Seguirono Gesù”. Gesù si lascia seguire, incontrare. Gesù, e non più Giovanni il Battista, diviene il loro Maestro. A Gesù viene condotto ogni altro uomo. Si conduce alla verità piena. Si abbandona la verità parziale, incipiente. Dinanzi alla verità ogni uomo deve essere pienamente e totalmente libero: libero di ascoltare, libero di seguire, libero di cercare, libero di condurre ogni altro. Dove questa libertà viene negata, lì non c’è vera religione, perché la religione è ricerca della verità piena. Nella verità piena si fa intelligenza e comprensione tutta intera di essa. Dove non c’è cammino nella verità, lì non c’è verità, perché la verità è insieme ricerca e cammino perenne in essa. Una tradizione senza cammino nella verità non è vera tradizione. Diviene abitudine umana. È semplicemente chiusura nella nostra falsità. Giovanni il Battista è vero perché lascia liberi i discepoli nel cercare la verità. i discepoli sono veri perché conducono gli altri alla piena verità che è Cristo Gesù. Cercare e condurre alla verità piena è obbligo di ogni uomo e chi nega questo diritto nega all’altro la verità della sua umanità.</p>
<p>I CITTADINI DI NINIVE CREDETTERO A DIO (Gio 3,1-5.10) Il libro di Giona ci rivela tutta la potenza di salvezza insita nella Parola del Signore. Veramente il Vangelo è “potenza di Dio per la salvezza di chiunque crede” (Rm 1,16). Nella conversione alla Parola ascoltata è la vita. L’uomo però non comprende l’agire di Dio. Vorrebbe un Dio a propria immagine e somiglianza. Un Dio assetato di vendetta, odio, distruzione, morte, abbandono di quanti hanno trasgredito i Comandamenti e si sono lasciati vincere dalla tentazione e dal male. L’uomo vorrebbe un Dio sempre pronto a distruggere i nostri nemici e a cancellarli dalla faccia della terra. Ma sempre Dio lo ha gridato: “I miei pensieri non sono i vostri pensieri. Le mie vie non sono le vostre vie”. Il nostro Dio è il Dio della vita. Egli non vuole “la morte del peccatore ma che si converta e viva”. La conversione è però solo alla sua Parola, alla sua Legge, ai suoi Comandamenti. Nella conversione e nella fede a Dio si riaprono per l’uomo le porte della misericordia e del perdono. Quando l’uomo inizierà a pensare come Dio, la terra potrà divenire un piccolo angolo di Cielo.</p>
<p>IL TEMPO SI È FATTO BREVE (1Cor 7,29-31) Dinanzi all’immane compito che ci attende, quello cioè di essere in tutto conformi all’immagine del Crocifisso, dell’Agnello immolato, la nostra brevissima vita deve essere tutta finalizzata alla realizzazione di questo progetto divino che il Padre ha scritto per noi fin dall’eternità. Abbiamo il modello, dobbiamo solo realizzarlo. Il lavoro è molto, il tempo è poco. Come ovviare a questa grandissima sproporzione tra il lavoro da svolgere e il tempo da impiegare? La soluzione di San Paolo è semplice, quasi ovvia: dedicare al raggiungimento di questo imperativo tutto il tempo che ci rimane. Per questo ci chiede di vivere come se tutte le altre occupazioni non fossero necessarie, fossero solo un accessorio della nostra breve esistenza. Matrimonio, lutti, gioie, commercio, possesso, ogni altra cosa di questo mondo devono essere considerati non necessarie, accidentali dinanzi al grande fine della nostra vita. La vita è in queste cose, ma queste cose non sono la vita. Esse sono figura, ma non essenza. Sono cose accidentali, non sostanziali. La sola sostanza è Cristo.</p>
<p>VI FARÒ DIVENTARE PESCATORI DI UOMINI (Mc 1,14-20) Ogni uomo è limitato, finito, circoscritto dallo spazio e dal tempo che sono assai esigui. Nessuno potrà mai pensare di essere sufficiente da solo a dare il Vangelo al mondo intero per la durata della storia, fino alla consumazione dei secoli. Anche Gesù, in quanto vero uomo, è obbediente in tutto alle leggi dell’umanità e per questo passa tra gli uomini e chiama coloro che domani dovranno continuare la sua missione di salvezza. Li chiama per formarli, istruirli, educarli, prepararli mostrando concretamente come il Vangelo si vive, si annunzia, si predica, si insegna. Gli Apostoli devono conoscere tutto di Cristo Gesù. È Lui il Vangelo che loro dovranno predicare. Lui dovranno sempre avere davanti ai loro occhi se vogliono essere buoni seminatori della Parola della salvezza. Gesù non ammaestra i suoi insegnando loro qualche teoria tratta da questo o quell’altro libro, anche se ottimo, li forma mostrando loro se stesso. È Lui stesso la dottrina cui i suoi apostoli dovranno sempre ispirarsi. È Lui il libro che loro dovranno sempre leggere fino alla consumazione dei secoli. Saranno poi essi il libro che ogni altro loro discepolo dovrà imparare a leggere per essere un buon amministratore dei misteri di Dio e ministro del Vangelo.</p>
<p>IO SUSCITERÒ LORO UN PROFETA IN MEZZO AI LORO FRATELLI (Dt 18,15-20) Dio oggi decide che l’uomo, ogni uomo, debba essere educato alla fede da voce, cuore, persona umana. Decide che l’uomo debba essere condotto nella via della verità e della giustizia attraverso un altro uomo. Per questo così annunzia ai figli di Israele per mezzo di Mosè: “Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò”. Nessun uomo potrà mai conoscere la parola del Signore se non per rivelazione, ispirazione, dono dall’Alto. Il vero profeta è colui che ascolta la vera Parola di Dio e la dice tutta intera così come la ha ascoltata, senza nulla togliere e nulla aggiungere. Il vero profeta non dice la Parola solo per gli altri, la dice prima di tutto per se stesso. È questa fedeltà totale che fa di un uomo un vero profeta. L’infedeltà del profeta è pagata con la sua stessa vita. Un profeta infedele è un falso profeta, un seminatore di morte spirituale, fisica, sociale, morale, economica, politica, amministrativa in mezzo al suo popolo. La falsa profezia distrugge spiritualmente e materialmente l’umanità. </p>
<p>VORREI CHE FOSTE SENZA PREOCCUPAZIONI (1Cor 7,32-35) San Paolo parla dall’abbondanza del cuore e nel suo cuore c’è posto solo per Gesù Signore. Egli sa che quando il cuore è totalmente conquistato e sedotto da Cristo Gesù, ogni altra cosa di questo mondo diviene spazzatura, un niente. San Paolo non è contrario al matrimonio né è favorevole alla verginità. Matrimonio e verginità devono essere visti a partire dal mistero di Gesù Signore e dal cuore che vive di Cristo, in Cristo e per Cristo. Se il cuore non è tutto di Cristo la verginità non serve. Se il cuore è tutto di Cristo il matrimonio mai verrà scelto. Cristo è la chiave di lettura di ogni scelta dell’uomo ed ogni scelta può essere fatta bene solo a partire dal mistero di Cristo Gesù. Chi non è tutto afferrato dal mistero di Gesù è bene che si sposi. Chi non è tutto, interamente conquistato da Gesù Signore, da Lui afferrato e sedotto, è giusto che non rimanga vergine. È da Cristo che ogni scelta diventa vera. Vero il matrimonio, vera la verginità, vera la scelta di vivere con preoccupazioni o senza di esse.</p>
<p>IO SO CHI TU SEI: IL SANTO DI DIO (Mc 1,21-28) Satana sa chi è Gesù: il santo di Dio! Lo sa e lo dice. Non lo dice però per amore della verità, ma per creare difficoltà a Gesù Signore. A quei tempi il messianismo era carico di una forte connotazione politica. Sapeva di rivoluzione, rivolta, guerra, lotta accanita contro i Romani oppressori del Popolo del Signore. Gesù sa quali sono le vere intenzioni di Satana e gli proibisce di parlare. Satana – ricordiamocelo – non sarà mai un costruttore del regno di Dio e se anche dovesse predicare il Vangelo, lo predica per distruggere il regno e mai per edificarlo. Può una verità distruggere il regno di Dio anziché costruirlo? Lo può ogni volta che questa parola è detta per gelosia, per invidia, per odio, per superbia, per imprudenza, fuori luogo, fuori tempo, senza l’ora che Dio ha stabilito perché la verità sia annunziata e predicata al mondo intero. La verità più alta senza la carità più grande è di distruzione, non di elevazione; è di rovina, non di salvezza. La verità da sola non è mai salvezza. È salvezza la verità unita alla grande carità. Satana non è rivestito di carità, ma di invidia e di superbia, la sua verità è sempre per la distruzione dell’uomo. Questo vale anche per gli uomini. Chi dice la verità senza la carità non edifica l’umanità, la società, la Chiesa, le distrugge e le manda in rovina.</p>
<p>NOTTI DI AFFANNO MI SONO STATE ASSEGNATE (Gb 7,1-4.6-7) Giobbe è nella grande sofferenza. Tutto il suo corpo è una piaga. “Satana si allontanò dal Signore e colpì Giobbe con una piaga maligna, dalla pianta dei piedi alla cima del capo. Giobbe prese un coccio per grattarsi e stava seduto in mezzo alla cenere” (Gb 2,7-8). In questa esperienza di dolore, di indicibile sofferenza, dinanzi ad una vita avvolta dalla malattia e dalla solitudine fisica e spirituale, quale speranza potrà mai nascere per un uomo? La speranza può nascere, ma solo dal Signore. È Lui il Dio della vita ed è da Lui che ogni vita si deve attendere. Se da un lato Giobbe è l’uomo che grida la pochezza, il nulla della vita quando l’ombra della morte si avventa contro di essa, dall’altro egli è anche il cantore della vera speranza nel Signore, nel Dio di ogni vita. “Dopo che questa mia pelle sarà distrutta, senza la mia carne, vedrò Dio. Io lo vedrò, io stesso, e i miei occhi lo contempleranno non da straniero” (Gb 19,26-27). Questa fede è la sua forza, la sua vita, il suo presente e il suo futuro. Questa fede è la sua salvezza. Per questa fede sarà riabilitato anche su questa terra.</p>
<p>TUTTO IO FACCIO PER IL VANGELO (1Cor 9,16-19.22-23) San Paolo del Vangelo è araldo, banditore, maestro, apostolo, ministro, ambasciatore. Ma prima di tutto del Vangelo egli è discepolo e fedele ascoltatore. Egli vive per il Vangelo perché di Vangelo vive. Lui sa cosa è il Vangelo: “Potenza di Dio per la salvezza di chiunque crede” (Rm 1,16).  Non è potenza di Dio per gli altri, per il mondo. Lo è prima di tutto per se stesso. La sua vita è stata trasformata dal Vangelo. Questa sua stupenda potenza ed efficacia egli oggi l’annunzia a noi con una sola frase: “Tutto io faccio per il Vangelo, per diventarne partecipe anch’io”. È questo il cuore di Paolo ed è questo che deve essere anche il cuore di ognuno che del Vangelo è strumento, ministro, araldo. La verità del Vangelo manifesta in noi tutta la sua straordinaria potenza di salvezza e di redenzione quando facciamo tutto per esso, quando trasformiamo la nostra vita in uno strumento a suo esclusivo servizio. Allora e solo allora noi diveniamo partecipi di esso. Se non siamo suoi strumenti, siamo fuori del Vangelo. Ancora non siamo divenuti parte di esso.</p>
<p>PREDICANDO NELLE LORO SINAGOGHE (Mc 1,29-39) Gesù vive la sua giornata in un modo particolare, unico. Dal sorgere del sole fino al tramonto compie la volontà del Padre in mezzo agli uomini. Dal tramonto del sole fino al suo sorgere il tempo Gli serve per il giusto riposo, ma anche per ringraziare, benedire, lodare il Padre e per invocarlo affinché Gli manifesti la sua volontà circa la missione da svolgere, le cose da dire e da compiere. Il dire e il fare di Gesù sono purissima obbedienza. Ma non c’è obbedienza senza il purissimo ascolto. Per ascoltare bisogna stare assai lontano dal frastuono degli uomini, tenersi a distanza dal chiasso della loro voce. Per questo motivo Gesù sceglie luoghi solitari, deserti, distanti dalle abitazioni degli uomini. Lui e il Padre da soli nella comunione dello Spirito Santo. Il Padre parla e Lui ascolta. Al Padre chiede e il Padre risponde. Non c’è alcun disturbo, nessuna interruzione, nessuna intromissione. La missione di Gesù è obbedienza, compimento della volontà del Padre. Gesù serve gli uomini, ma compiendo quello che il Padre Gli comanda. Gesù serve i fratelli, li serve però secondo le modalità che il Padre Gli rivela. Egli ama gli uomini sempre nella volontà del Padre. La missione di Gesù è purissima e santissima obbedienza, sempre, in tutto, in ogni cosa.</p>
<p>ABITERÀ FUORI DELL’ACCAMPAMENTO (Lev 13,1-2.45-46) La condizione del lebbroso nell’Antico Testamento era veramente penosa. Doveva vivere fuori dell’accampamento, senza alcun contatto con i suoi fratelli. Questa esclusione e separazione, questo allontanamento dagli uomini era altissima carità. Era il solo modo per salvare gli altri. Era la sola medicina conosciuta. Per amore della comunità si escludeva dalla comunità. È questa la straordinaria potenza dell’amore: per non contagiare la comunità, ci si lascia allontanare da essa. L’amore è capace di una simile rinunzia. Ci si priva della propria vita di comunione per non intaccare la salute, la vita di tutti gli altri nostri fratelli. Chi ama salva, redime, giustifica, libera. Chi ama preserva, mette ogni attenzione, vive di grande prudenza, accortezza, lungimiranza. Chi ama si priva di ogni bene personale per la salvezza delle persone amate. Chi ama sa sottoporsi ad ogni sacrificio, rinunzia, abnegazione, privazione, limitazione della sua personale libertà in favore del mondo intero. L’amore è questo e solo chi sa amare sa sacrificare la sua vita per una vita più grande dei suoi fratelli.</p>
<p>FATE TUTTO PER LA GLORIA DI DIO (1Cor 10,31-11,1) Dio è glorificato in un solo modo: confessando che tutto è da Lui, per sua grazia, misericordia, bontà eterna ed infinita. Dichiarando noi stessi servi inutili, privi cioè di ogni energia spirituale. Quanto noi pensiamo, decidiamo, vogliamo, operiamo di bene è un dono del suo amore. Facciamo il bene perché è Lui che lo ispira ed è Lui che ci dona la forza di poterlo compiere. Riconoscere che tutto è in noi per grazia di Dio, è dare al Signore ogni merito di tutto ciò che noi operiamo. Si rende gloria a Dio anche non cercando il proprio interesse, ma quello di Cristo Gesù; non lavorando per la propria esaltazione, innalzamento, bensì perché si compia solo la volontà di Dio che è di salvezza verso ogni uomo. L’imitazione di Cristo Signore diviene necessaria per chi vuole rendere gloria a Dio attraverso tutto quello che fa. Gesù annientò se stesso, si spogliò, si umiliò, si lasciò inchiodare sulla croce e questo per fare sempre e in tutto la volontà del Padre suo. Per rendere gloria a Dio bisogna annullarsi nella propria carne, distruggendo la superbia che si annida nel nostro cuore.</p>
<p>SE VUOI, PUOI PURIFICARMI! (Mc 1,40-45) Oggi da Gesù viene un lebbroso dalla fede perfetta. Egli sa che per Gesù tutto è possibile. Questo però non è sufficiente per operare la purificazione. L’onnipotenza di Cristo Gesù è sempre sottoposta alla sua volontà. Gesù può tutto, ma non sempre opera tutto. Opera tutto ciò che vuole. Gesù vuole la guarigione del lebbroso e stende la mano. Il mistero della volontà di Dio è nascosto ad ogni mente umana. Nessuna razionalità creata, né umana e né angelica, può penetrare questo mistero. Per questo bisogna consegnarsi interamente alla divina volontà già all’inizio della nostra preghiera. Con umiltà si chiede al Signore ogni grazia, con umiltà ci si consegna al mistero della sua volontà. Tu puoi tutto, Signore. Questa è la mia fede. Tu però vuoi il più grande bene per me e non sempre il più grande bene è l’ascolto della mia preghiera, bensì il non ascolto di essa. Nella fede ci consegniamo all’onnipotenza di Dio. Nell’umiltà alla sua volontà che è sempre sorretta e governata dalla sua eterna sapienza. Non è la fede che fa vera la nostra preghiera. La fa vera solo l’umiltà. Ti manifesto il mio volere Signore, ma sia sempre il tuo a compiersi sopra di me. È questa l’umiltà che fa vera ogni nostra preghiera.</p>
<p>ECCO, IO FACCIO UNA COSA NUOVA (Is 43, 18-25) Ieri Dio era confessato potente, anzi il più potente perché era stato capace di aprire il mare facendovi passare a piedi asciutti i figli di Israele. Poiché oggi non c’è più un mare da attraversare, Dio ha finito la sua opera. Finita l’opera di Dio, finisce anche Dio. Nasce lo sconforto, muore la speranza nei cuori. Un Dio che ha esaurito la sua onnipotenza è un Dio che non può più giovare agli uomini. Contro questo pensiero di morte, il Signore interviene con potenza. Invita il suo popolo a non ricordare più le cose passate. Il Dio nel quale il popolo crede è il Dio capace di ogni cosa, anche di trasformare il deserto in una strada e di vincere la sua aridità con fiumi ricchi di acqua. Dio è capace di cancellare il peccato del suo popolo, al posto della morte fare scorrere la vita, al posto dell’esilio il ritorno nella terra promessa. La cosa nuova di Dio è una: la sua volontà di perdonare sempre e sempre fare riprendere all’uomo il suo cammino di fede. Con il nostro Dio sempre si può ricominciare, perché Lui è sempre pronto a ricominciare con noi e ricomincia con il perdono dei nostri peccati.</p>
<p>LE PROMESSE DI DIO IN LUI SONO “SÌ” (2Cor 1,18-22) Ogni promessa di Dio si è realizzata in Cristo Gesù e per mezzo di Lui. Per mezzo di Gesù in Dio non ci sono “sì” e “no”. Non ci sono cose promesse che rimangono solo promesse, che rimangono “no”, cioè parole non attuate, non realizzate, non portate a compimento. Guardando a Cristo Gesù Paolo afferma che Dio non deve compiere più nessuna sua parola. Niente che ha proferito è rimasto solo una voce. Quanto ha detto per mezzo di Cristo si è trasformato in fatto, evento, storia, compimento, realizzazione. Dio non ha più alcun “debito di giustizia” con gli uomini. Non ha più alcuna parola da compiere per la salvezza del mondo. Tutto è stato fatto. Cristo è il compimento pieno e perfetto di ogni parola antica di Dio. Questo significa che Dio e le sue promesse non possono essere conosciute se non conoscendo Cristo Signore. Chi non conosce Cristo, non conosce Dio. Chi conosce Dio senza Cristo, Lo conosce senza promessa compiuta. Lo conosce nel suo no e non nel suo sì. Poiché il sì di Dio è pieno e perfetto, chi conosce Dio nel suo no, non conosce Dio.</p>
<p>PERCHÉ PENSATE QUESTE COSE NEL VOSTRO CUORE? (Mc 2,1-12) La fede possiede in sé una sua interiore intelligenza. Abolire la razionalità dal processo di fede è annullarsi nella propria umanità, che è anche intelligenza, sapienza, razionalità, discernimento, capacità di deduzione e di analogia. Usiamo un poco l’intelligenza e scopriamo dove il sano ragionamento avrebbe potuto condurre gli scribi. Gesù è potente in parole ed opere. Questo è un dato storico evidente. È evidente – ed è proprio cogliere questa evidenza l’atto della nostra razionalità – che Dio è con Gesù. Se Dio è con Lui, è con Lui perché Lui è obbediente in tutto al volere del Padre, perché non fa nulla che non sia un suo comando. Può un uomo nel quale vive ed opera Dio, fare qualcosa che è contrario alla volontà di Dio? Se lo facesse, Dio non sarebbe più con Lui. Dove non c’è obbedienza non c’è Dio. Guarendo il paralitico, Gesù attesta con infallibile atto storico che Dio ancora è con Lui, se è con Lui ora, lo era anche prima. Quanto ha detto prima al paralitico era volontà del Padre. Quando però il peccato è in un cuore si interrompe l’atto della razionalità umana, la mente si oscura, la volontà viene ottenebrata. L’uomo nel peccato vede solo l’atto esterno, ma è incapace di aprirsi alla sua interiore intelligenza e comprensione.</p>
<p>QUESTO È IL SEGNO DELL’ALLEANZA (Gn 9,8-15) Può il Signore salvare l’uomo, portare la pace sulla terra, attraverso un diluvio universale da mandare ogni qualvolta il cuore degli uomini si riempie di malvagità e di cattiveria? Occorrerebbe un diluvio all’anno e neanche sarebbe sufficiente. Ecco allora cosa il Signore promette in cuor suo: «Non maledirò più il suolo a causa dell’uomo, perché ogni intento del cuore umano è incline al male fin dall’adolescenza; né colpirò più ogni essere vivente come ho fatto. Finché durerà la terra, seme e mèsse, freddo e caldo, estate e inverno, giorno e notte non cesseranno» (Gn 8,21-22). Il Signore ha stretto con il cielo e la terra una promessa che manterrà fino alla consumazione dei secoli: “Non sarà distrutta più alcuna carne dalle acque del diluvio, né il diluvio devasterà più la terra”. Dio vuole partire dal cuore dell’uomo. È il cuore che è incline al male ed è sul cuore che si deve intervenire. Ora sappiamo dove dobbiamo operare, se vogliamo la salvezza dell’uomo: sul suo cuore, perché è il cuore la fonte e la radice di ogni male. Chi salva il cuore, salva l’uomo, salva l’umanità intera.</p>
<p>COME IMMAGINE DEL BATTESIMO (1Pt 3,18-22) Noè fu salvato dalle acque. Il cristiano è salvato nelle acque, lasciandosi immergere in esse. Questa immersione deve essere fatta però con fede e con buona coscienza. La fede ci dice che nel battesimo opera la morte e la risurrezione di Gesù Cristo nostro Signore. Con la buona coscienza accogliamo la verità della fede e ci disponiamo a vivere in novità di vita, secondo la nuova creazione che è stata operata in noi proprio nelle acque del battesimo. Non ci si può immergere nella morte e nella risurrezione di Cristo Gesù e vivere nella nostra vecchia umanità: concupiscente, superba, arrogante, prepotente, cattiva, malvagia, operatrice di ogni male. Queste sono le opere del cuore vecchio. Il cuore nuovo invece e la buona coscienza sono chiamati a vivere in novità di vita che è questa: carità, pace, riconciliazione, misericordia, benignità, ogni altra opera buona. Il cuore nuovo è proprio del battezzato e di nessun altro uomo. Ogni altro uomo, se vuole il cuore nuovo, deve anche lui lasciarsi immergere nella morte e nella risurrezione del suo Salvatore che è Cristo Gesù e solo Lui.</p>
<p>IL REGNO DI DIO È VICINO (Mc 1,12-15) Chi vuole annunziare con frutto la Buona Novella deve essere pieno di Spirito Santo. Pieno di Spirito Santo e vincitore su Satana il predicatore  della Parola si reca in mezzo ai suoi fratelli e annunzia loro il Vangelo di Dio, lo annunzia però da uomo che il Vangelo vive, nel Vangelo crede, per il Vangelo combatte, anzi ha già combattuto e vinto. Lo annunzia da testimone credibile. Egli può dire al mondo intero: “Convertitevi e credete nel Vangelo”, perché lui al Vangelo si è convertito e nel Vangelo crede, non crede però come verità fuori di lui, vi crede come verità che ha trasformato la sua vita e la trasforma di giorno in giorno. Gesù non ha prima iniziato a predicare e poi si è ritirato nel deserto per essere tentato da Satana. Prima ha vinto il tentatore e poi si è recato tra gli uomini. Egli può attestare che Satana si può vincere, egli non è spirito invincibile. La tentazione può essere superata, in essa si può non cadere. Il Vangelo si deve sempre annunziare da persone vittoriose. Annunziarlo da uomini sconfitti è attestare e manifestare agli altri la sua inefficacia, la sua non potenza, la sua vanità in ordine alla nostra vita. Gesù è nostro modello ed esempio anche in questo: nella sana e giusta modalità di predicare e annunziare il Vangelo di Dio.</p>
<p>TUTTE LE NAZIONI DELLA TERRA (Gn 19, 1-2.9a. 10-13.15-18) È Dio il Pastore del suo popolo. Lui la Guida, la Provvidenza, il Tutto. Lui però nulla opera senza il dono che l’uomo gli fa della sua volontà, dono che non viene elargito una volta per tutte. La volontà non è una cosa, è la stessa vita dell’uomo. Come l’uomo vive attimo per attimo la sua umana esistenza, così attimo per attimo deve fare a Dio dono della sua volontà, dono di se stesso, di tutto il suo essere. Nel momento in cui Dio chiede, l’uomo risponde. Qualsiasi cosa Dio chiede, l’uomo la fa. In questo dono e per esso Dio redime, salva, giustifica, benedice il mondo intero. Il Signore chiede ad Abramo di andare sul monte e di sacrificare il suo unico figlio Isacco. Abramo obbedisce. Il figlio Isacco viene risparmiato da Dio. Abramo viene costituito Padre di una moltitudine immensa e portatore di una benedizione per tutti i popoli: “Si diranno benedette nella tua discendenza tutte le nazioni della terra, perché hai obbedito alla mia voce”. L’uomo dona tutto se stesso a Dio. Dio dona all’uomo il mondo intero per la sua salvezza. È questo il grande miracolo dell’obbedienza.</p>
<p>LO HA CONSEGNATO PER TUTTI NOI (Rm 8,31b-34) Il cristiano deve attraversare la storia, che è tentazione, sofferenza, calunnia, mortificazione, flagelli, crocifissione, morte, con una sola certezza nel cuore: la stessa che fu di Gesù sulla croce. Gesù il mondo lo ha vinto dalla croce. Lo ha vinto perché mai è caduto nella sua tentazione. Anche il cristiano deve vincere il mondo nella sua tribolazione, nel suo costante martirio. Lo potrà vincere se ha la stessa fede e certezza di Cristo Gesù: il Padre è con me. Il Padre non mi lascerà solo. Con il Padre trionferò sul male e sulla stessa morte. Con il Padre nessuna tribolazione mi potrà vincere. Come possiamo essere sicuri che il Padre è sempre con noi? Perché per noi ha dato il suo Figlio Unigenito, la Persona più cara, il suo Amato Figlio e lo ha dato proprio dalla croce. Anche Cristo Gesù è con noi. Lo sappiamo perché Egli si è dato per noi nella grande sofferenza, nel grande martirio. Con questa fede il cristiano attraversa la storia sapendo di essere più che vincitore. Egli con Dio, in Cristo Gesù, potrà sempre vincere il mondo. È questa la grandezza salvatrice dell’amore di Dio.</p>
<p>LE SUE VESTI DIVENNERO SPLENDENTI (Mc 9,2-10) Sul monte si compiono tre eventi sui quali la fede dei discepoli deve essere fondata. Gesù, mostrando loro la sua divinità, la sua gloria eterna, il suo essere uguale a Dio, testimonia che Lui non ha bisogno di gloria mondana, terrena. Egli è Dio e Dio possiede ogni gloria per natura, per essenza. Va a Gerusalemme per redimere l’uomo, per liberarlo, non per sottometterlo, opprimerlo. Va per dare ad ogni uomo il suo regno, quello che possiede già dall’eternità. Non va per prendere o impossessarsi di regni terreni, di questo mondo. Mosè ed Elia che appaiono e conversano con Cristo Gli rendono testimonianza. L’interpretazione vera del messianismo è quella di Gesù, non quella del mondo e neanche quella dei discepoli, che  ancora pensano secondo il mondo.  Tutto l’Antico Testamento è con Gesù. Il Padre dal cielo fa udire la sua voce: “Questi è il Figlio mio, l’amato: ascoltatelo!”. Essendo l’Antico Testamento Parola di Dio, essendo Mosè ed Elia interpreti fedeli della Parola di Dio, il Padre stesso dal Cielo conferma questa verità e invita i discepoli ad ascoltare Cristo Gesù che dice la sua volontà, annunzia la sua verità, proclama la sua via. Solo Gesù è garantito. Solo Gesù dovranno ascoltare.</p>
<p>NON AVRAI ALTRI DÈI DI FRONTE A ME (Es 20,1-17) Chi vuole comprendere il significato e il valore dei Comandamenti deve necessariamente rimetterli sui cardini dell’Alleanza. Il popolo di Dio è senza terra, senza presente, senza futuro, in un deserto inospitale, preda della morte, della fame, della sete, della nudità. Il niente è la sua sola prospettiva di futuro. Israele da solo non è, mai potrà essere. Il Signore stringe un patto, gli propone una alleanza. Israele si impegnerà ad osservare i suoi Comandamenti, a rispettare la sua volontà, a camminare nella sua Legge e il Signore si obbligherà ad essere la sua vita, oggi, domani, sempre. Il Signore diviene il presente e il futuro del suo popolo ad un solo patto: che Israele si impegni ad essere sempre il popolo del Signore. Quando Israele sarà il popolo del Signore? Quando dimorerà nella Legge scritta sulle due tavole date a Mosè. Quando Israele uscirà dai Comandamenti, ritornerà nella sua solitudine. Diverrà preda della distruzione, della desolazione, della morte. Quando invece abiterà nella Santa Legge di Dio dimorerà nella vita, perché il Signore è la sua vita.</p>
<p>CRISTO È POTENZA DI DIO E SAPIENZA DI DIO (1Cor 1,22-25) Dio è sempre il Creatore dal nulla: dal nulla delle cose, dal nulla dell’uomo. Gesù sulla croce è divenuto nulla davanti agli uomini e nulla davanti a Dio. Davanti agli uomini è il nulla del nulla perché trafitto con la morte più infamante, riservata a quelli che erano considerati non uomini. Davanti a Dio è il nulla perché Gesù si è spogliato della sua volontà, annichilendosi, annientandosi in quanto uomo davanti al Padre suo. Ora Dio può lavorare con il niente di Gesù, con il suo nulla. Lavora e da un corpo mortale ne fa un corpo spirituale; da un servo ne fa il Signore del cielo e della terra e da un condannato a morte, da un giudicato, ne fa il Giudice dell’universo. È questa la straordinaria sapienza di Dio manifestata tutta in Cristo Gesù. La via della ricostruzione del nostro essere e della sua elevazione non è allora la superbia, ma l’umiltà, non è l’innalzamento sopra gli uomini, ma l’abbassamento, non è quella di ergerci a loro signori bensì quella di farci loro servi. Umiliandoci per amore, noi diamo a Dio il nostro nulla perché Lui possa fare per noi grandi cose.</p>
<p>QUALE SEGNO CI MOSTRI PER FARE QUESTE COSE? (Gv 2,13-25)  Nel tempio di Gerusalemme Gesù aveva compiuto un vero gesto profetico. Aveva purificato la Casa del Padre suo, scacciando i suoi profanatori, che ne avevano fatto un luogo di mercato. I Giudei chiedono a Gesù che faccia un segno che riveli, manifesti che la sua autorità viene proprio da Dio e non sia invece un atto di un uomo che vive di illusione, fuori di ogni contesto storico; di un esaltato che non sa valutare la realtà delle cose. Gesù sempre si è rifiutato di dare segni per attestare la sua origine divina come persona o come vocazione. Il segno non serve quando il cuore non cerca la verità. Quando invece il cuore cerca la verità, è l’atto stesso compiuto che è segno della verità di un uomo. Ai cuori induriti, ciechi, sordi, muti egli dona un solo segno e sempre lo stesso: la sua risurrezione. “Distruggete questo tempio e in tre giorni lo farò risorgere”. Prese alla lettera le parole di Gesù sono un segno impossibile. Impossibile distruggere il tempio e impossibile poterlo riedificare in tre giorni. Prese nel vero senso, esse indicano il suo corpo. Loro, i Giudei, hanno distrutto il tempio di Dio che è il corpo di Gesù e Gesù in tre giorni lo ha veramente fatto risorgere. È la risurrezione il segno più alto della sua verità.</p>
<p>IL SIGNORE, SUO DIO, SIA CON LUI E SALGA! (2Cro 36,14-16.19-23) L’Esilio è vero tempo di purificazione, conversione, adesione a Dio con cuore puro, fedele, integro. Questo tempo che ci viene concesso per fare ritorno a Lui è vera grazia, vero atto di bontà da parte del Signore. È questa la grande misericordia di Dio: offrire all’uomo dopo il peccato del tempo perché si possa ravvedere. Oggi i falsi maestri insegnano, invece, la misericordia senza la conversione, dicendo che il peccato è già perdonato prima ancora che venga commesso. Per loro l’uomo è già salvato. Chi fa male al fratello non è salvo. La misericordia di Dio è anche nel preparare la via del ritorno nella sua casa. Oggi il Signore suscita Ciro, un pagano, e predispone il suo cuore perché esorti tutti i deportati in Babilonia a prendere la via del ritorno verso Gerusalemme: “Il Signore, Dio del cielo, mi ha concesso tutti i regni della terra. Egli mi ha incaricato di costruirgli un tempio a Gerusalemme, che è in Giuda. Chiunque di voi appartiene al suo popolo, il Signore, suo Dio, sia con lui e salga!”. È veramente grande la misericordia di Dio per l’uomo.</p>
<p>PER GRAZIA SIETE SALVATI (Ef 2,4-10) Quando noi parliamo di salvezza intendiamo il passaggio dal peccato alla grazia; l’abbandono dell’idolatria e della disobbedienza e il ritorno nella vera adorazione di Dio e nella piena sottomissione ai suoi Comandamenti. Ancora: essere perennemente condotti dalla grazia di Gesù; vivere quotidianamente da figli della luce; abitare in Dio; essere corpo di Cristo, tempio vivo dello Spirito Santo, fratelli gli uni degli altri, animati e sorretti dalla grande carità. È in virtù di Cristo Gesù e della fede in Lui che noi possiamo operare questo passaggio ed è sempre in virtù della grazia di Gesù che noi possiamo vivere senza macchia in questo mondo. La salvezza è uscire dai vizi e dimorare nelle virtù, oggi, su questa terra; è vita conforme ai Comandamenti e alle Beatitudini. Questa è la salvezza che Dio ci ha dato per la nostra fede in Gesù Signore. Questa salvezza oggi si vive sempre all’ombra della croce. Domani si vivrà nella gloria del cielo. La salvezza è piena conformazione a Cristo Gesù, venuto non per essere servito, ma per servire e dare la vita in riscatto per molti.</p>
<p>CHI CREDE IN LUI NON È CONDANNATO (Gv 3,14-21) Credere in Gesù è credere nella sua Parola. È fare della sua Parola l’unica e sola luce che guida i nostri passi; l’unica e sola regola della propria vita; l’unica e sola verità dei propri pensieri; l’unica e sola via per andare a Dio e ai fratelli. Credere in Lui è operare un passaggio forte nella propria vita: abbandonare tutte le parole umane, tutte le filosofie, tutte le teorie, tutti i pensieri, idee, concetti, ogni altra elaborazione della mente dell’uomo ed accogliere solo la Parola di Gesù Signore e su di essa innalzare il proprio edificio spirituale. Credere significa fidarsi, poggiarsi, abbandonarsi, consegnarsi alla Parola di Gesù. Gesù ci dona la sua Parola. La sua Parola ci dona Gesù. Noi crediamo in Gesù e nella sua Parola.  Oggi abbiamo una fede in Gesù ma senza la sua Parola. Senza la sua Parola la fede in Gesù risulterà sempre alterata, contraffatta, modificata, cambiata, adattata al cuore duro dell’uomo. Senza la fede nella Parola di Gesù, il Gesù nel quale crediamo alla fine potrebbe anche risultare un idolo, una falsità. È la Parola di Gesù la costante verifica della verità della nostra fede in Lui. Molti sono quelli che vogliono Gesù. Pochi quelli che lo vogliono nella pienezza della verità della sua Parola.</p>
<p>CONCLUDERÒ UN’ALLEANZA NUOVA (Ger 31,31-34) Per la salvezza dell’uomo il Signore mandò il diluvio universale. Dio “vide”  che questa via era inutile. In seguito il Signore decise di stipulare con i figli di Israele un’alleanza di vita. Ma il loro cuore era rimasto di pietra e nonostante gli infiniti sforzi della sua misericordia il cuore rimaneva sempre incirconciso. Ecco allora che il Signore decide una via radicale: una nuova creazione dell’uomo: ”Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo”. È questo il grande ministero che Gesù ha affidato alla sua Chiesa: fare nuovo l’uomo, donandogli un cuore nuovo, rigenerandolo per opera dello Spirito Santo, immergendolo nella verità e nella grazia di Gesù Signore. L’uomo nuovo solo la Chiesa una, santa, cattolica, apostolica lo può fare perché solo in essa sussiste la pienezza della verità e della grazia di Gesù Signore. Fatto l’uomo nuovo, l’uomo nuovo è capace di cose nuove. L’uomo nuovo cambia il mondo.</p>
<p>IMPARÒ L’OBBEDIENZA DA CIÒ CHE PATÌ (Eb 5,7-9) La sottomissione alla storia, nella piena obbedienza ad essa, per non tradire il Signore, non rinnegarlo, non uscire dalla sua volontà, fu la scuola di Cristo Gesù, deve essere la scuola di ogni suo discepolo. A chi ha obbedito Gesù? Ai soldati che lo hanno catturato e trascinato via come un brigante e malfattore. Al sommo sacerdote che gli ha chiesto sotto giuramento di rivelare la sua identità. Ai servi che lo schiaffeggiavano e lo insultavano e Lui porgeva l’altra guancia. A Pilato che prima lo consegnò alla flagellazione e poi alla croce. Ai soldati che lo trafissero e lo issarono sul legno. A quanti per umana pietà lo deposero nel sepolcro. A tutti costoro Gesù ha obbedito senza dire una parola di lamento, mormorazione, giudizio, vendetta, condanna, maledizione. Per tutti ha avuto una parola dolce, una preghiera, il perdono, la scusa, la pietà. Anzi per tutti costoro Lui ha offerto la sua vita dalla croce, nella più atroce sofferenza. È questa l’obbedienza che Gesù imparò ed è per questa obbedienza all’uomo che Egli è divenuto causa di salvezza eterna per tutti coloro che ascoltano la sua Parola.</p>
<p>SIGNORE, VOGLIAMO VEDERE GESÙ (Gv 12,20-33) Chi vuole vedere Gesù lo dovrà contemplare appeso sulla croce, perché è la croce il luogo e il posto della sua vera visione. Ma cosa significa vedere Gesù dalla croce? Significa vederlo nella sua volontà di donare la sua vita per la vita del mondo, nell’atto in cui Lui muore, come il chicco di grano caduto in terra, perché solo da questa morte è possibile produrre infiniti altri semi di vita eterna. Vederlo nel suo grande amore verso il Padre il quale gli ha chiesto la redenzione del mondo attraverso questa via dolorosa e cruenta e Lui ha obbedito. Vederlo nel suo gesto di volere abbracciare il mondo intero e ricoprirlo con il suo amore, la sua verità, la sua grazia. Gesù muore perché noi viviamo; si spoglia perché noi ci rivestiamo; si lascia inchiodare per liberare noi da ogni legame con il peccato; si innalza perché noi tutti vediamo senza difficoltà il suo immenso e sconfinato amore con il quale Egli ci ha amato e ci ama. Una volta che Gesù è stato visto dalla croce, fino alla croce lo si deve anche seguire. È la croce la sola via per la redenzione del mondo e solo chi sa stare sulla croce può aiutare i fratelli a redimersi, a liberarsi, a cambiare vita, a divenire nuove creature. La verità dell’uomo è la croce e fuori della croce ogni verità è falsa.</p>
<p>IL SIGNORE DIO MI ASSISTE (Is 50,4-7) Un mistero incomprensibile è annunziato dal profeta Isaia. Un uomo chiamato da Dio ad indirizzare una parola allo sfiduciato, viene sottoposto a flagelli, insulti, sputi, al disprezzo e al disonore. Viene lacerato nelle sue carni e nel suo spirito e quest’uomo cosa fa? È sempre in ascolto della volontà del Signore. Non si tira indietro. Non viene meno. Rende la sua faccia dura come pietra e continua la sua missione. Quest’uomo ha una certezza nel suo cuore: il Signore l’assiste e per questo sa di non restare confuso. Egli è sicuro, certo, sarà vittorioso, trionferà a causa della presenza del suo Dio nella sua missione. È questo il mistero della vita che nasce dalla sofferenza, del trionfo che è frutto dell’umiliazione, della risurrezione che è generata dalla morte. Il segreto di questo mistero è tutto nell’obbedienza. Quest’uomo sacrifica tutta la sua vita per obbedienza a Dio e Dio lo fa trionfare proprio dal più profondo della sua umiltà o annientamento. Mistero incomprensibile che solo la Croce di Gesù e la sua passione renderanno pienamente rivelato.</p>
<p>SVUOTÒ SE STESSO (Fil 2,6-11) Gesù è di condizione divina. È il Figlio unigenito del Padre, il suo Amato, il Verbo che da sempre è Dio e presso Dio. Il Figlio che è nel seno del Padre nasconde questa sua divinità, questo suo essere Dio e uguale a Dio, nella nostra carne mortale e da vero uomo si lascia annientare, spogliare, facendosi obbediente fino alla morte e alla morte di croce. L’obbedienza di Gesù è alla sua umanità e l’umanità è obbediente quando accoglie la legge della sua creaturalità e rimane fedele ad essa in ogni condizione. L’accoglie e la vive nella sua più alta verità, carità, speranza, preghiera, pace. Gesù obbedisce alla crudeltà degli uomini e alla morte che essi gli infliggono, restando sempre nella più grande santità, pregando per i suoi carnefici ed espiando il peccato dell’umanità. A causa di questo annientamento e svuotamento di se stesso, il Signore lo ha esaltato e gli ha dato un nome che è al di sopra di ogni altro nome. Tutti ora devono piegare il ginocchio dinanzi a Lui: terra, cielo e inferi. Questa stessa umiltà e svuotamento San Paolo chiede a tutti i cristiani.</p>
<p>LO CONSEGNÒ PERCHÉ FOSSE CROCIFISSO (Mc 14,1-15,47) Leggendo la passione di Gesù Signore scopriamo tutta la potenza del peccato del mondo. Giuda  Lo vende per trenta monete d’argento. Pietro nega di  conoscerlo per paura di una serva. Il sommo sacerdote lo accusa di bestemmia mentre Lui proclama la sua più pura verità. La guardia Lo schiaffeggia sol perché ha risposto con saggezza e altissima prudenza. I soldati Lo insultano, si prendono beffe di Lui, Lo scherniscono, non hanno alcuna pietà. È come se Gesù fosse una cosa nelle loro mani. È una umanità veramente misera quella che il racconto della passione di Gesù mette dinanzi ai nostri occhi. Pilato è incapace di prendere una decisione secondo giustizia e per diabolica diplomazia lascia che il Divino Innocente venga crocifisso. Questa umanità è la nostra, non solo di ieri, anche di oggi e di sempre. Per questo Gesù si è lasciato crocifiggere: per annullare il peccato dal nostro cuore e affiggerlo nel suo corpo sulla croce, al fine di toglierlo dal mondo. Per questa grazia maturata sulla croce nasce l’umanità nuova e dove questa grazia non è accolta l’umanità resta quella della passione di Gesù che continua ad uccidere l’uomo in nome dell’uomo che si è fatto Dio.</p>
<p>DIO LO HA RISUSCITATO (At 10,34a.37-43) È Dio che promette la Salvezza nelle Scritture profetiche. È Lui che reca la buona novella della pace per mezzo di Gesù Cristo. È Lui che consacra in Spirito Santo e potenza Gesù di Nazaret. Cristo Gesù passa sanando e liberando tutti quelli che stanno sotto il potere del diavolo perché Dio è con Lui. Gesù agisce sempre per volontà del Padre e con lo Spirito della sua potenza e gloria. Gli uomini hanno ucciso Gesù, lo hanno messo nel sepolcro. Hanno persino sigillato la sua tomba. Dio però lo ha risuscitato. Dio ha voluto che apparisse non a tutto il popolo, ma a testimoni prescelti da Lui, cioè agli Apostoli, i quali con Gesù hanno mangiato e bevuto dopo la sua risurrezione dai morti. È ancora Dio che costituisce Signore e Giudice dei vivi e dei morti Gesù, il Crocifisso, il Sepolto che ora è il Risorto. Il Padre per mezzo dei profeti gli rende questa testimonianza: “Chiunque crede in Lui ottiene la remissione dei peccati per mezzo del suo nome”. La nostra fede è in Dio che ci ha donato Gesù Cristo. È in Cristo dono del Padre per la nostra salvezza.</p>
<p>CRISTO, NOSTRA PASQUA, È STATO IMMOLATO (1Cor 5,6-8) È sul corretto comportamento del cristiano che si rivela la sua adesione a Cristo Gesù. L’esempio di cui si serve San Paolo per insegnare queste cose lo attinge dall’usanza ebraica di celebrare la Pasqua. Durante la festa spariva dalle case il lievito. Si mangiava pane azzimo. Il lievito indica ciò che è vecchio. Ciò che è vecchio nell’uomo è la malizia, la perversità, ogni vizio, la superbia, l’invidia, la vanagloria, il peccato sotto tutte le sue forme. Chi celebra la risurrezione di Cristo, chi mangia la Cena del Signore, che è la vera Pasqua, deve togliere dal suo corpo ogni lievito di male. Deve invece celebrarla con il pane azzimo che è la sincerità e la verità. Con la verità conformerà la sua vita a quella di Cristo Gesù, si farà vero come Gesù è vero. Con la sincerità diverrà uomo che non inganna mai il suo prossimo e l’inganno è uno solo: continuare a vivere nel peccato di prima e proclamarsi cristiano. Ci si proclama di Cristo dinanzi ai fratelli mentre in realtà si è solo del principe di questo mondo. Chi celebra la Cena del Signore, deve conformare in tutto la sua vita al mistero che celebra.</p>
<p>EGLI DOVEVA RISUSCITARE DAI MORTI (Gv 20,1-9). La risurrezione del Messia di Dio è vera profezia che attraversa tutto l’Antico Testamento. Come viene annunziato il Messia così viene anche profetizzata la sua passione, la sua morte, la sua risurrezione. Il mistero del Messia è uno: è di morte e di risurrezione. Non è dato il Messia senza la morte vissuta al posto nostro e non esiste neanche senza la sua risurrezione. La Scrittura non è Parola di Gesù, è Parola di Dio, è promessa del Dio di Abramo, di Isacco, di Giacobbe. È Parola e promessa non per i figli di Abramo soltanto, bensì per ogni uomo. Il Dio Creatore e Signore dell’universo, il solo ed unico Dio, ha promesso la salvezza dell’umanità per mezzo del suo Servo Morto e Risorto. Giovanni, il discepolo che Gesù amava, vero figlio di Abramo, dice a tutti i figli di Abramo che la risurrezione di Gesù è il compimento della loro fede. La loro fede ha il suo culmine nella risurrezione di Gesù e senza questa risurrezione la loro fede è solo una parola che dovrà compiersi, mentre in realtà si è compiuta. Essendo risorto, Gesù rende testimonianza al Padre suo. La Parola del Padre suo è la sola vera, eternamente vera, ed è vera perché si è compiuta in ogni sua parte. Un Dio la cui parola non si compie non è Dio.</p>
<p>UN CUOR SOLO ED UN’ANIMA SOLA (At 4,32-35) La forza trascinante di una comunità cristiana è la carità, l’amore, che si fa misericordia, compassione, pazienza, sopportazione, dono di se stessi e delle proprie cose agli altri. La carità attinge la sua forza nella fede e nella speranza. La fede ci dice che gli altri non sono degli estranei; gli altri sono il nostro stesso corpo in virtù dell’incorporazione in Cristo che ci ha fatto suo unico e solo corpo, in virtù dell’Eucaristia che è l’unico vero pane che nutre tutto il corpo e lo fa essere una cosa sola. La speranza ci insegna che noi non abbiamo su questa terra una città stabile e duratura. La nostra patria è nei cieli e noi siamo in viaggio  verso quella patria duratura, eterna, spirituale, celeste. Se l’altro è Cristo – ed è questa la verità della mia fede – a Cristo devo la mia vita, perché Cristo ha dato la sua per me. Se il povero è Cristo non posso non accoglierlo e non servirlo se Cristo ho ricevuto e accolto nell’Eucaristia. Uno è Cristo, non due. Finché noi avremo un Cristo dell’altare e un altro delle strade, è segno che la nostra fede è debole e debole sarà la nostra carità.</p>
<p>GESÙ È IL FIGLIO DI DIO (1Gv 5,1-6) Ama veramente Dio chi ama tutto ciò che Dio ha fatto ed ha generato. Dio ha fatto il creato, chi non ama il creato, chi non lo usa per il più grande bene di tutti, lo sciupa, lo rovina, lo deturpa, lo usa per il male, per la morte dell’uomo di certo non ama il Signore perché non ama la sua opera. Ogni uomo è creatura di Dio. Ogni uomo va amato in Dio, perché opera sua. In questo amore il cristiano ha un posto singolare, perché lui da Dio è stato anche generato e fatto suo figlio di adozione per opera dello Spirito Santo. Il cristiano deve amare gli altri cristiani di un amore particolare. Gli altri cristiani sono il suo stesso corpo, la sua stessa vita. Deve mostrare loro tutta l’immensità dell’amore di Cristo che ricolma il suo cuore. Ma qual è la regola del vero amore del cristiano? È la legge lasciataci da Gesù. È il suo comandamento nuovo. È la nostra fede la vittoria che vince il mondo, fede nell’Unigenito Figlio del Padre che ha donato la sua vita come nostra vita, la sua vittoria come nostra vittoria, il suo Santo Spirito come nostro Spirito di verità, luce, fortezza, giustizia, pace, obbedienza, carità, speranza.</p>
<p>COME IL PADRE HA MANDATO ME (Gv 20,19-31) Gesù è risorto. I discepoli sono in casa a porte chiuse per timore dei Giudei. Gesù viene, dona loro la sua pace. Mostra loro le mani e i piedi che portano i segni della sua crocifissione. I discepoli sono pieni di gioia nel vedere il Signore risorto. Gesù non è venuto per farsi vedere soltanto. È venuto per conferire loro la missione di salvezza in favore del mondo intero: “Come il Padre ha mandato me, anch’io mando voi”. Soffia su di loro e dice: “Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati”. I discepoli sono i missionari di Gesù. Di Gesù dovranno  parlare, Lui annunziare e predicare, il suo Corpo e il suo Sangue consacrare e dare, la sua pace proclamare e donare, i peccati perdonare nel suo nome. A Gesù dovranno condurre ogni uomo, conducendolo al suo Vangelo. Potranno fare tutto questo perché Gesù li ha resi nuove creature e li ha ricolmati del suo Santo Spirito. È lo Spirito la loro sapienza, forza, saggezza, intelligenza, luce, verità. Tutto essi potranno fare se saranno sempre pieni di Spirito Santo. Senza lo Spirito che vivifica ogni loro pensiero e azione, loro non saranno niente. La loro efficacia di salvezza  è nulla.</p>
<p>DIO LO HA RISUSCITATO DAI MORTI (At 3,13-15.17-19) “Voi - dice Pietro ai Giudei – avete consegnato e rinnegato Gesù di fronte a Pilato, mentre egli aveva deciso di liberarlo; voi invece avete rinnegato il Santo e il Giusto. Avete ucciso l’autore della vita”. Questa è stata la vostra azione, la vostra opera. “Ma Dio l’ha risuscitato dai morti: noi ne siamo testimoni”. Noi ve lo affermiamo e ve lo testimoniamo: “Il Dio di Abramo, il Dio di Isacco, il Dio di Giacobbe, il Dio dei nostri padri ha glorificato il suo servo Gesù”. Pietro scusa gli uccisori di Gesù allo stesso modo che Gesù ha fatto dalla croce: “Ora, fratelli, io so che voi avete agito per ignoranza, come pure i vostri capi”. Questa vostra ignoranza non ha più alcuna giustificazione. Dovete rinnegarla e abbracciare la verità perché è in questa verità di Gesù che sarete salvati, perché è questa verità il compimento della Legge e dei Profeti. Ogni peccato contro il Figlio dell’uomo sarà perdonato. Mai però il peccato contro lo Spirito Santo. Nel rifiuto della verità della risurrezione e nel combattimento contro di essa si consuma il peccato contro lo Spirito Santo e non c’è più perdono.</p>
<p>È BUGIARDO E IN LUI NON C’È VERITÀ (1Gv 2,1-5a) Il peccato dell’uomo può essere sempre perdonato. Questa verità deve sempre alimentare la nostra fede per non cadere in quella disperazione della salvezza che è peccato contro lo Spirito Santo. Ma il perdono dei peccati non vuole dire che dobbiamo continuare a peccare. Possiamo non peccare se veramente abbiamo conosciuto Gesù, se cioè ci siamo lasciati abbracciare dal suo amore, dalla sua verità, dalla sua eterna ed infinita misericordia. Chi può dire di conoscere Gesù in pienezza di verità e di carità? Chi osserva i suoi comandamenti. Chi non osserva i comandamenti, se dice di conoscere Gesù, mente a se stesso e al mondo intero. È un bugiardo e l’amore di Dio non è in lui. Il comandamento osservato è la misura della perfezione e verità della nostra conoscenza di Gesù e del nostro amore per Lui. L’obbedienza è la verità e la perfezione di ogni amore. Chi obbedisce ama. Chi non obbedisce non ama. Come l’obbedienza è visibile così anche l’amore deve essere visibile. La visibilità dell’amore si chiama esemplarità.</p>
<p>DI QUESTO VOI SIETE TESTIMONI (Lc 24,35-48) I discepoli dovranno essere nel mondo fino alla consumazione dei secoli i testimoni del mistero di Cristo Gesù. Non dovranno solamente annunziare la sua Parola, dovranno testimoniare, insegnare, condurre a Cristo Gesù ogni uomo. Dovranno fare questo rendendo a tutti testimonianza del suo mistero che è di morte e di risurrezione, di incarnazione e di ascensione gloriosa al Cielo, di passione e di vita, di sofferenza vicaria, espiazione, giustificazione. I discepoli dovranno condurre ogni uomo a Cristo, sarà poi Cristo Gesù che darà loro il Padre e lo Spirito Santo, li inserirà nel suo mistero eterno, che è insieme mistero di unità e di trinità. È Cristo la via che conduce al Padre. I discepoli sono la via che conduce a Cristo. Loro non dovranno condurre a Dio. A Dio deve condurre Cristo Gesù. È questa la missione di Gesù. Ma come Gesù ha condotto i suoi discepoli a Dio? Conducendoli a Lui e svelando loro il suo mistero. Così dovranno anche fare i discepoli: dovranno condurre ogni uomo a loro, lo dovranno aggregare alla Chiesa, aggregato alla Chiesa viene aggregato a Cristo, aggregato a Cristo sarà da Cristo aggregato al Padre. La salvezza si compie in questa differenza e specificità dei ruoli di Gesù e dei discepoli.</p>
<p>IN NESSUN ALTRO C’È SALVEZZA (At 4,8-12) Chi è Gesù per Pietro dinanzi ai Capi del popolo e agli Anziani di Israele? Le sue parole esprimono la verità del Signore senza dubbi, timore riverenziale, paura: “Nel nome di Gesù Cristo il Nazareno, che voi avete crocifisso e che Dio ha risuscitato dai morti, costui vi sta innanzi risanato. Questo Gesù è la pietra, che è stata scartata da voi, costruttori, e che è diventata la pietra d’angolo. In nessun altro c’è salvezza; non vi è infatti, sotto il cielo, altro nome dato agli uomini, nel quale è stabilito che noi siamo salvati”. Gesù è il Crocifisso che è il Risorto. È la pietra scartata dagli uomini che è stata scelta da Dio come pietra angolare della sua Casa. È il solo ed unico Salvatore degli uomini. Gesù è il solo Risorto che è il Vivente nel suo corpo glorioso. È la sola pietra angolare di tutto l’edificio di Dio. È il solo Redentore e Salvatore dell’uomo. Nessun altro è il Risorto e il Vivente. Nessun altro è la pietra angolare di Dio. Nessun altro è il Salvatore del mondo. L’unicità di Cristo Gesù è per ogni uomo, per tutti i secoli, tutti i tempi, tutti i luoghi. È unicità di prima del tempo, nel tempo, dopo il tempo.</p>
<p>NOI SAREMO SIMILI A LUI (1Gv 3,1-2) Il Padre nostro celeste, così come Gesù ce lo ha rivelato, è misericordioso, paziente, ricco di amore, bontà, pietà. È il Dio che mantiene fede ad ogni sua Parola. Quanto Egli dice lo fa. Quanto promette lo realizza. Quanto annunzia lo compie, ma sempre per amore dei suoi figli. Essere come Dio vuol dire per il cristiano imitarlo nella sua misericordia, pazienza, carità, amore, verità, giustizia. Solo chi oggi lo imita in ogni sua virtù, domani, nel Paradiso, lo potrà contemplare nella sua più pura essenza. Chi invece non lo imita oggi, neanche domani lo potrà vedere, perché Dio è oggi che deve essere visto con gli occhi della fede per chi vuole contemplarlo domani con gli occhi del suo spirito. L’eresia di oggi è proprio questa: annunziare che tutti domani contempleranno e vedranno Dio così come Egli è, nella sua immensa carità, pur vivendo oggi lontano da Lui, contro di Lui, senza alcuna volontà di contemplarlo con gli occhi della fede e di imitarlo nelle sue virtù. Questa eresia sta uccidendo il mondo perché immette nei cuori un veleno di distruzione e di morte.</p>
<p>DO LA MIA VITA PER LE PECORE (Gv 10,11-18) Gesù oggi insegna qual è la differenza tra il buon pastore e il mercenario. Il buon pastore dona la vita per le pecore. Gesù, buon pastore, la vita la dona realmente, nella sua sostanza di carne e di sangue. Non solo Egli l’ha data sulla croce, facendosi Lui pecora muta dinanzi ai suoi tosatori ed espiando il peccato del mondo. Non solo ha lavato le nostre iniquità con il suo sangue versato, Egli nutre anche le sue pecore realmente, sostanzialmente, veramente donando loro la sua carne da mangiare e il suo sangue da bere. Per le sue pecore Gesù si è immolato cruentamente sulla croce, si immola incruentamente in ogni Santa Messa che viene celebrata su ogni altare di questo mondo. Questo è l’amore grande, immenso, sconfinato del buon pastore per le pecore. Le parole di Gesù non sono una metafora, un modo di dire da intendersi solo spiritualmente, sono invece intrise di un abisso di realtà. Il mercenario agisce al contrario del buon pastore. Egli si prende tutta la vita delle pecore. Chi vuole essere pastore, chi non vuole essere mercenario, deve lasciarsi catturare da questo amore facendosi dono di vita per le pecore. La pecora vive succhiando la vita dal pastore così come l’agnellino vive succhiando la vita dalla pecora madre.</p>
<p>PREDICANDO APERTAMENTE NEL NOME DEL SIGNORE (At 9,26-31) Paolo è stato rinnovato, cambiato, modificato, totalmente trasformato dalla grazia del Signore. Ora è divenuto un fervente missionario di Gesù e un maestro del suo mistero. I fratelli cristiani di Gerusalemme poco sanno di lui e non si fidano. Barnaba gli fa da garante, attesta per lui. Così ora Paolo, grazie a Barnaba, può predicare apertamente nel nome del Signore, può spiegare ed insegnare il mistero di Gesù, può illuminare molte menti sulla verità del Messia di Dio. Alcuni Giudei di lingua greca vogliono uccidere Paolo. Non sopportano la sua sapienza e la sua capacità di persuasione e di convincimento sulla verità di Cristo Signore. Paolo non deve morire. Non è giunta ancora la sua ora. Per questo il Signore ispira la Chiesa perché intervenga e convinca Paolo di lasciare la città santa. La predicazione del messaggio evangelico deve sempre essere accompagnata dalla più saggia prudenza. Per questo è necessario che la Chiesa viva sempre nella grande comunione dello Spirito Santo, affinché la sua sapienza ispiri sempre le azioni del singolo e della comunità.</p>
<p>QUESTO È IL SUO COMANDAMENTO (1Gv 3,18-24) È cristiano chi crede nel nome del Figlio di Dio, Gesù Cristo nostro Signore. È cristiano chi ascolta il Padre che gli chiede di credere nel suo Figlio Gesù Cristo. La fede in Cristo è la prima verità o condizione del nostro essere discepoli del Signore. Credere nel nome del Figlio di Dio significa credere ed operare secondo la Parola, la grazia, la verità che Egli ci ha donato. Posta la fede nel cuore e sulle labbra, il cristiano ancora non è tale se non ama i fratelli secondo il precetto che Gesù ha dato ai suoi, quello cioè di amarsi gli uni gli altri come Lui ha amato loro. Cristo Gesù è insieme Comandamento del Padre e modello da seguire per amare secondo Dio, per essere semplicemente cristiani. Senza la fede in Cristo è impossibile piacere al Signore, sia perché non crediamo nella pienezza della verità di Dio e Dio è Colui che mandato il suo Figlio unigenito per la nostra redenzione eterna e sia perché non abbiamo il precetto dell’amore, quello vero, perfetto, completo. Senza Gesù non abbiamo neanche l’esempio da seguire per amare secondo verità.  RIMANETE IN ME E IO IN VOI (Gv 15,1-8) Il campo di Dio non è fatto di molti filari di viti, ognuna avente una sua identità, una sua singolare sostanza. Il campo di Dio produce una sola vite: Cristo Gesù. I suoi discepoli sono tralci di questa unica, sola vite. Chi vuole produrre frutti di vita eterna, chi vuole essere tralcio vivo, deve essere legato a Cristo Gesù, deve formare con Lui una sola vita allo stesso modo che il tralcio forma una cosa sola con la vite. Non ci sono la vite e i tralci, c’è la vite con i tralci. La vite è tutto ed essa è una sola. Il legame vitale con Gesù è così necessario che senza di esso nessun frutto potrà mai essere prodotto. Ecco perché è necessario rimanere in Cristo se si vogliono produrre frutti di bene. Nel momento in cui ci si distacca da Gesù, si secca allo stesso modo del tralcio che viene tagliato dall’agricoltore. Si rimane in Gesù, rimanendo nelle sue parole. Chi non rimane nelle sue parole, non rimane in Gesù, mai potrà produrre frutti di vita eterna né per se stesso né per gli altri. Ora sappiamo cosa fare se vogliamo produrre frutti di conversione e di santificazione per noi e per i nostri fratelli: dobbiamo essere sempre nella Parola di Gesù. È nella Parola di Gesù chi la Parola vive in ogni suo comando, verità, indicazione.</p>
<p>DIO NON FA PREFERENZE DI PERSONE (At 10,25-26.34-35.44-48) Il Signore pone Pietro dinanzi ad una sua particolare storia che lui deve accogliere, vivere, portare nella verità della salvezza. Cornelio è uomo timorato di Dio, pio, misericordioso; l’elemosina è la sua virtù assieme alla preghiera. Il Signore vuole dare a quest’uomo la pienezza della grazia e della verità, lo vuole inserire in Cristo, farne un tralcio della sua vite. Manda a chiamare Pietro perché gli annunzi il mistero di Cristo Signore. Ma Cornelio è un pagano. Pietro non sa cosa fare. Tarda a prendere la giusta decisione. Il Signore lo precede e manda su Cornelio e su tutta la sua famiglia lo Spirito Santo allo stesso modo che lo aveva mandato su Pietro e gli altri discepoli del Signore. Pietro ora non ha dubbi. È certo. Non può impedire che vengano battezzati nell’acqua quanti hanno già ricevuto lo stesso Spirito che è stato donato loro. È sempre Dio il custode della sua verità e grazia, del suo Santo Spirito, della sua Chiesa, di ogni uomo da Lui scelto come suo strumento e missionario. È sempre Lui che stravolge la storia in modo che si viva sempre nella pienezza della sua volontà.</p>
<p>L’AMORE È DA DIO (1Gv 4,7-10) Dio è amore, carità, benevolenza, misericordia, perdono, pazienza, dono di Sé, verità, santità. Dio è tutto questo per natura. Con il battesimo è come se la natura dell’uomo venisse innestata nella natura di Dio, divenisse vita della vita di Dio. Questo significa in verità: “Partecipi della natura divina”. Ora se siamo per dono partecipi della natura di Dio dobbiamo produrre i frutti che la natura di Dio produce: “Amore, carità, benevolenza, misericordia, perdono, pazienza, dono di sé, verità, santità”. L’amore del cristiano deve essere un “amore naturale”, un amore “di natura divina partecipata” in tutto simile a quello di Dio. È questo amore naturale che fa la differenza tra il cristiano e il non cristiano. Il cristiano è perfetto nell’amore perché il suo è verso tutti ed è sempre di vera salvezza. Possiamo amare perché Dio ci ha trasformato in natura di amore. Questa nuova natura deve però essere quotidianamente alimentata di natura divina e questo avviene nell’Eucaristia. È in essa che si compie il costante cambiamento della nostra natura in natura di Dio, che è natura di amore.</p>
<p>RIMANETE NEL MIO AMORE (Gv 15,9-17)  “Come il Padre ha amato me, anch’io ho amato voi. Rimanete nel mio amore”. Il Padre ha amato Cristo Gesù donandogli la vita, generandolo nell’eternità. Gesù è vita dalla vita del Padre, Luce dalla sua Luce, verità dalla sua verità, perché della stessa sostanza divina. Il Figlio è dalla vita del Padre. Come Gesù ha amato i suoi discepoli? Facendoli veri, ricolmandoli di grazia e di verità, donando loro la sua vita. Loro sono e saranno perché Gesù ogni giorno li fa, nutrendoli con il suo sangue e saziandoli con la sua carne. Essi sono dalla carne e dal sangue di Cristo versato per loro. Come i discepoli potranno rimanere nell’amore di Gesù? Allo stesso modo che Gesù rimane nell’amore del Padre: facendo sempre la sua volontà, donandogli perennemente la sua vita. Il Figlio vive come dono al Padre sempre. Gesù è il Donato da Dio perché Lui sempre si dona a Dio perché ne faccia un dono di amore. Così i discepoli ogni giorno dovranno farsi dono a Cristo Gesù in una obbedienza perfetta alla sua Parola, alla sua volontà, in modo che Gesù ne faccia un dono al Padre perché il Padre li possa donare per la salvezza di ogni altro uomo. Ama Gesù chi si dona tutto a Lui, sempre, in una obbedienza senza riserve alla sua volontà.</p>
<p>UNA NUBE LO SOTTRASSE AI LORO OCCHI (At 1,1-11) Per compiere la missione di Gesù occorre che vi sia nei discepoli lo Spirito del Signore. Per questo dovranno attendere ancora qualche altro giorno. Solo quando saranno ricolmati di Potenza dall’Alto, solo quando saranno ripieni di Spirito Santo potranno andare per il mondo ed essere i testimoni della vita di Gesù nel suo mistero di morte e di risurrezione. Senza lo Spirito di Gesù nessuna missione potrà mai compiersi perché lo Spirito è la verità di Gesù e chi è privo dello Spirito di Gesù è anche privo della sua verità. Andrà, ma per convalidare e consolidare le tenebre e le falsità del mondo. Da oggi Gesù è presenza invisibile. Questa presenza è più forte di quella vissuta fino ad oggi. Prima era avvolta dal limite della carne, oggi è invece libera della stessa libertà dello spirito. Gesù potrà essere tutto con tutti, sempre, in ogni luogo, fino alla consumazione del mondo. Gesù però ritornerà in forma visibile, apparirà ad ogni uomo. Quando però apparirà di nuovo sarà per il giudizio finale. Ora è il tempo dei discepoli. Saranno essi a fare discepolo di Gesù ogni altro uomo.  LA MISURA DELLA PIENEZZA DI CRISTO (Ef 4,1-13) Ogni discepolo del Signore ha una missione particolare da realizzare nel tempo che gli viene concesso. Ognuno, secondo la sua specifica missione di apostolo, profeta, evangelista, pastore, maestro, deve preparare i suoi fratelli a compiere il ministero. Qual è questo ministero al quale i credenti devono essere preparati? Esso è l’edificazione del corpo di Cristo. Ogni dono di Dio ha questa unica e sola finalità: edificare il corpo di Cristo, chiamando ogni altro uomo a divenirne parte. Questo ministero si può edificare in un solo modo: raggiungendo tutti l’unità della fede e della conoscenza del Figlio di Dio.  L’unità è essenziale e questa unità è duplice: nella fede e nella conoscenza del Figlio di Dio. Su questa unità nessuna divisione è consentita, nessuna separazione è possibile. Questa unità farà di noi dei discepoli perfetti. Il discepolo di Gesù è perfetto quando raggiunge la misura della pienezza del suo Maestro. Qual è questa misura? Farsi l’ultimo di tutti per servire tutti. Trasformare se stesso in purissimo amore. È questo il fine di ogni ministero e missione nella Chiesa.</p>
<p>ANDATE IN TUTTO IL MONDO (Mc 16,15-20) I discepoli dovranno svolgere la loro missione in un solo modo: predicando il Vangelo. Ogni altra cosa sarà fatta da Gesù per tutti coloro che crederanno nella Parola predicata dagli Apostoli. Il miracolo è Gesù che lo farà, ma Gesù lo farà per quanti hanno creduto nella Parola predicata. Se l’apostolo non predica il Vangelo, l’uomo non potrà credere, Gesù non potrà compiere per loro gli stessi miracoli che compiva per gli uomini mentre era nella sua carne. Gesù vuole continuare ad essere la consolazione e la vita degli uomini, ma per questo è necessaria la fede dell’uomo e questa fede nasce dal Vangelo annunziato, predicato, insegnato, proclamato a tutte le genti. Se gli Apostoli si dedicano ad altre cose, di sicuro tolgono spazio alla predicazione del Vangelo. Non predicando il Vangelo commettono due grandi delitti: privano gli uomini della fede; impediscono a Cristo di poter compiere i miracoli della sua misericordia in favore di questa umanità affranta e spossata dal peccato. È grande la responsabilità degli Apostoli: per la loro predicazione del Vangelo salvano il mondo, per la loro non predicazione della Parola lo lasciano nella sua miseria non solo spirituale, ma anche materiale.</p>

</div>

<script type="text/javascript">
var custom = function () {
document.getElementById("titolo").innerHTML="Parola";
}
</script>

</body>
</html>
