	<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta"></div>
<div id="tools">
</div>
<div id="albero">T.o.c.</div>
<div id="corpo">        <!--<h1>TEMPO ORDINARIO</h1>-->
        <h1>TEMPO ORDINARIO</h1>

<p>
SETTIMANA 24 - SABATO
</p>

<p>
Antifona d'Ingresso / Dà, o Signore, la pace a coloro che sperano in te; i tuoi profeti siano trovati degni di fede; ascolta la preghiera dei tuoi fedeli e del tuo popolo, Israele.  (Sir 36,15-16)
</p>

<p>
Colletta / O Dio, che hai creato e governi l'universo, fa' che sperimentiamo la potenza della tua misericordia, per dedicarci con tutte le forze al tuo servizio. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
Prima Lettura / Dalla prima lettera di san Paolo apostolo ai Corinzi (1Cor 15,35-37.42-49) / Fratelli, qualcuno dirà: «Come risorgono i morti? Con quale corpo verranno?». Stolto! Ciò che tu semini non prende vita, se prima non muore. Quanto a ciò che semini, non semini il corpo che nascerà, ma un semplice chicco di grano o di altro genere. Così anche la risurrezione dei morti: è seminato nella corruzione, risorge nell'incorruttibilità; è seminato nella miseria, risorge nella gloria; è seminato nella debolezza, risorge nella potenza; è seminato corpo animale, risorge corpo spirituale. Se c'è un corpo animale, vi è anche un corpo spirituale. Sta scritto infatti che il primo uomo, Adamo, divenne un essere vivente, ma l'ultimo Adamo divenne spirito datore di vita. Non vi fu prima il corpo spirituale, ma quello animale, e poi lo spirituale. Il primo uomo, tratto dalla terra, è fatto di terra; il secondo uomo viene dal cielo. Come è l'uomo terreno, così sono quelli di terra; e come è l'uomo celeste, così anche i celesti. E come eravamo simili all'uomo terreno, così saremo simili all'uomo celeste. / C: Parola di Dio. / A: Rendiamo grazie a Dio.
</p>

<p>
Salmo Responsoriale / (Sal 55) <b>Camminerò davanti a Dio nella luce dei viventi</b> / Si ritireranno i miei nemici, nel giorno in cui ti avrò invocato; questo io so: che Dio è per me. / In Dio, di cui lodo la parola, nel Signore, di cui lodo la parola, in Dio confido, non avrò timore: che cosa potrà farmi un uomo? / Manterrò, o Dio, i voti che ti ho fatto: ti renderò azioni di grazie, perché hai liberato la mia vita dalla morte, i miei piedi dalla caduta. 
</p>

<p>
Canto al Vangelo / Alleluia, Alleluia / Beati coloro che custodiscono la parola di Dio con cuore integro e buono e producono frutto con perseveranza. (Lc 8,15) / Alleluia.
</p>

<p>
VANGELO / Dal Vangelo secondo  Luca (Lc 8, 4-15) / In quel tempo, poiché una grande folla si radunava e accorreva a lui gente da ogni città, Gesù disse con una parabola: «Il seminatore uscì a seminare il suo seme. Mentre seminava, una parte cadde lungo la strada e fu calpestata, e gli uccelli del cielo la mangiarono. Un'altra parte cadde sulla pietra e, appena germogliata, seccò per mancanza di umidità. Un'altra parte cadde in mezzo ai rovi e i rovi, cresciuti insieme con essa, la soffocarono. Un'altra parte cadde sul terreno buono, germogliò e fruttò cento volte tanto». Detto questo, esclamò: «Chi ha orecchi per ascoltare, ascolti!». I suoi discepoli lo interrogavano sul significato della parabola. Ed egli disse: «A voi è dato conoscere i misteri del regno di Dio, ma agli altri solo con parabole, affinché vedendo non vedano e ascoltando non comprendano. Il significato della parabola è questo: il seme è la parola di Dio. I semi caduti lungo la strada sono coloro che l'hanno ascoltata, ma poi viene il diavolo e porta via la Parola dal loro cuore, perché non avvenga che, credendo, siano salvati. Quelli sulla pietra sono coloro che, quando ascoltano, ricevono la Parola con gioia, ma non hanno radici; credono per un certo tempo, ma nel tempo della prova vengono meno. Quello caduto in mezzo ai rovi sono coloro che, dopo aver ascoltato, strada facendo si lasciano soffocare da preoccupazioni, ricchezze e piaceri della vita e non giungono a maturazione. Quello sul terreno buono sono coloro che, dopo aver ascoltato la Parola con cuore integro e buono, la custodiscono e producono frutto con perseveranza. / C: Parola del Signore. / A: Lode a Te o Cristo.
</p>

<p>
Preghiera dei Fedeli / Dio ha donato per la nostra salvezza il suo Verbo Gesù, che ha seminato nei nostri cuori la buona semente del vangelo. Con fiducia, invochiamolo dicendo: <b>Aiutaci, o Dio, a custodire la fede!</b> / Quando il corpo della Chiesa è lacerato e la carità è offesa. Noi ti invochiamo: / Quando l'opinione pubblica è più allettante della parola di Cristo. Noi ti invochiamo: / Quando è difficile chiedere o dare perdono per ricostruire il tessuto comunitario nella famiglia, nei gruppi, nelle nostre città. Noi ti invochiamo: / Quando i cristiani sono chiamati a dare testimonianza della tua parola. Noi ti invochiamo: / Quando le nostre buone intenzioni non sono gratificate dal successo e ci sembra che il nostro operare, sperare e amare non dia frutto. Noi ti invochiamo: / Quando il Maligno sembra prevalere sul mondo. Noi ti invochiamo: / Quando nelle difficoltà di ogni giorno non riusciamo a testimoniare il vangelo con limpidezza. Noi ti invochiamo: / Quando il tuo regno è confuso tra le opere dell'uomo. Noi ti invochiamo: / Quando la sofferenza ci raggiunge in profondità. Noi ti invochiamo: / O Signore, fonte di ogni vita, irrora con la rugiada del tuo amore i nostri cuori aridi e assetati di salvezza, perché possiamo portare frutti abbondanti. Te lo chiediamo per Cristo, tua parola vivente, che regna con te nei secoli dei secoli. Amen.
</p>

<p>
Sulle Offerte / Accogli con bontà, Signore, i doni e le preghiere del tuo popolo, e ciò che ognuno offre in tuo onore giovi alla salvezza di tutti. Per Cristo nostro Signore.
</p>

<p>
Prefazio / E' veramente cosa buona e giusta renderti grazie per la tua immensa misericordia, Dio onnipotente, re d'eterna gloria. Per mezzo del Cristo, tuo dilettissimo Figlio, hai creato l'uomo a tua immagine e lo hai rigenerato a vita nuova. Per questo mistero di salvezza ti servono tutte le creature, ti lodano gli uomini da te redenti, ti benedicono unanimi gli angeli e i santi. E noi ci uniamo con gioia a questo immenso coro, per cantare la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
Antifona alla Comunione / Quanto è preziosa la tua misericordia, o Dio! Gli uomini si rifugiano all'ombra delle tue ali.  (Sal 36,8)<br>
Antifona alla Comunione / Il calice della benedizione che noi benediciamo è comunione con il sangue di Cristo; e il pane che spezziamo è comunione con il corpo di Cristo. (1Cor 10,16)
</p>

<p>
Dopo la Comunione / La potenza di questo sacramento, o Padre, ci pervada corpo e anima, perché non prevalga in noi il nostro sentimento, ma l'azione del tuo Santo Spirito. Per Cristo nostro Signore.
</p>


<hr>

<h5>Evangelizo</h5>

<p>
San Leone Magno (? - ca 461) papa e dottore della Chiesa / La povertà che arricchisce / Dopo il Signore, i primi ad averci dato l'esempio di questa magnanima povertà sono gli apostoli. Essi, lasciando senza esitare tutti i propri beni, dopo aver udito la chiamata del divino Maestro, si sono convertiti e hanno abbandonato questa loro pesca di pesci per divenir pescatori di uomini (Mt 4, 18-20). Fra essi, molti sono divenuti simili a loro imitando la loro fede: Presso i primi figli della Chiesa «tutti i credenti avevano un cuore solo e un'anima sola» (At 4, 32). Spogliati di ogni possesso, erano arricchiti di beni eterni grazie alla santa povertà. Dopo la predicazione degli apostoli, si rallegravano di non avere niente in questo mondo e di possedere tutto in Cristo. Un giorno, l'apostolo San Pietro saliva al tempio. Uno storpio gli domanda l'elemosina: «Non possiedo né argento né oro, dice, ma quello che ho te lo do : nel nome di Gesù Cristo il Nazareno, alzati e cammina!» (At 3,6) ... Pietro lo guarisce con una parola. Non avendo moneta con l'effigie di Cesare, restaura nell'uomo l'immagine di Cristo. La ricchezza di questo tesoro ha soccorso non soltanto colui al quale è stata resa la possibilità di camminare, ma anche i cinquemila uomini che credettero all'esortazione dell'apostolo grazie a questo miracolo (At 4,4). E questo povero, che non aveva di che dare a chi gli domandava, diede così largamente la grazia divina che, non contento di rimettere un uomo in piedi, guarì il cuore di migliaia di uomini, donando loro la fede.
</p>

<h5>DiBruno</h5>

<p>
Il seminatore uscì a seminare il suo seme (Lc 8,4-15) / Non basta che il ministro della Parola esca per seminare. È necessario che abbia con sé la spada dello Spirito, che è la Parola di Dio, Così San Paolo: “Prendete dunque l’armatura di Dio, perché possiate resistere nel giorno cattivo e restare saldi dopo aver superato tutte le prove. State saldi, dunque: attorno ai fianchi, la verità; indosso, la corazza della giustizia; i piedi, calzati e pronti a propagare il vangelo della pace. Afferrate sempre lo scudo della fede, con il quale potrete spegnere tutte le frecce infuocate del Maligno; prendete anche l’elmo della salvezza e la spada dello Spirito, che è la parola di Dio” (Ef 6,13-17). Oggi si semina con lo spirito degli uomini, non più con lo Spirito Santo, il solo che conosce e dona la Parola di Cristo Gesù. Non si crede più nella potenza di salvezza della Parola del Signore: “Infatti la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell’anima e dello spirito, fino alle giunture e alle midolla, e discerne i sentimenti e i pensieri del cuore. Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto” (Eb 4,12-13). Non credendo nella Parola, non c’è più vera missione, vera pastorale, vero insegnamento, vera morale, vera teologia, vera antropologia, vera escatologia. Dalla bocca di Gesù esce invece la spada affilata della Parola: “Mi voltai per vedere la voce che parlava con me, e appena voltato vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro. I capelli del suo capo erano candidi, simili a lana candida come neve. I suoi occhi erano come fiamma di fuoco. I piedi avevano l’aspetto del bronzo splendente, purificato nel crogiuolo. La sua voce era simile al fragore di grandi acque. Teneva nella sua destra sette stelle e dalla bocca usciva una spada affilata, a doppio taglio, e il suo volto era come il sole quando splende in tutta la sua forza” (Ap 1,12-16). Ma la Parola non va solo detta, va anche vissuta. Non solo va ascoltata, ma anche messa in pratica: “Siate di quelli che mettono in pratica la Parola, e non ascoltatori soltanto, illudendo voi stessi; perché, se uno ascolta la Parola e non la mette in pratica, costui somiglia a un uomo che guarda il proprio volto allo specchio: appena si è guardato, se ne va, e subito dimentica come era. Chi invece fissa lo sguardo sulla legge perfetta, la legge della libertà, e le resta fedele, non come un ascoltatore smemorato ma come uno che la mette in pratica, questi troverà la sua felicità nel praticarla” (Gc 1,22-25). Tutto è la Parola. Si toglie la Parola, regna la morte. / <b>In quel tempo, poiché una grande folla si radunava e accorreva a lui gente da ogni città, Gesù disse con una parabola: «Il seminatore uscì a seminare il suo seme. Mentre seminava, una parte cadde lungo la strada e fu calpestata, e gli uccelli del cielo la mangiarono. Un’altra parte cadde sulla pietra e, appena germogliata, seccò per mancanza di umidità. Un’altra parte cadde in mezzo ai rovi e i rovi, cresciuti insieme con essa, la soffocarono. Un’altra parte cadde sul terreno buono, germogliò e fruttò cento volte tanto». Detto questo, esclamò: «Chi ha orecchi per ascoltare, ascolti!». I suoi discepoli lo interrogavano sul significato della parabola. Ed egli disse: «A voi è dato conoscere i misteri del regno di Dio, ma agli altri solo con parabole, affinché vedendo non vedano e ascoltando non comprendano. Il significato della parabola è questo: il seme è la parola di Dio. I semi caduti lungo la strada sono coloro che l’hanno ascoltata, ma poi viene il diavolo e porta via la Parola dal loro cuore, perché non avvenga che, credendo, siano salvati. Quelli sulla pietra sono coloro che, quando ascoltano, ricevono la Parola con gioia, ma non hanno radici; credono per un certo tempo, ma nel tempo della prova vengono meno. Quello caduto in mezzo ai rovi sono coloro che, dopo aver ascoltato, strada facendo si lasciano soffocare da preoccupazioni, ricchezze e piaceri della vita e non giungono a maturazione. Quello sul terreno buono sono coloro che, dopo aver ascoltato la Parola con cuore integro e buono, la custodiscono e producono frutto con perseveranza.</b> / Oggi è l’impero della parola dell’uomo. Tutta la verità teologica, ascetica, mistica, morale, antropologica, escatologica, ecclesiale, ministeriale, sta lentamente lasciando il posto all’istinto, al sentimento, al gusto degli uni e degli altri. Anche Cristo e il suo mistero sono stati interamente resi irriconoscibili dal pensiero dell’uomo. / Madre di Dio, Angeli, Santi, fateci di fede vera e forte nella Parola di Cristo Gesù.
</p>

<h5>GetUpAndWalk</h5>

<p>
Tanti terreni, tante rese diverse che rischiano di distrarre forse la nostra attenzione dal seme gettato e dal seminatore che con dedizione e passione sparge la semente. Siamo portati a concentrarci sul raccolto, ma questo rischia di non farci cogliere il valore e la preziosità del seme. Come il seme, così la Parola ha un suo valore, una sua identità. Ogni parola ha una sua specificità, un suo spessore e solo quando scopriamo il valore delle parole, ci prendiamo del tempo per ascoltarle veramente. Solo se sappiamo ascoltare permettiamo che le parole entrino davvero nella nostra vita e la trasformino. Ascoltare la Parola, significa imparare a sapere veramente ascoltare, dare spazio alla Parola, perché essa entri davvero in noi. Solo se sentiamo il valore della Parola, avremo voglia di prenderci tutto il tempo necessario e possibile per fare silenzio e far sì che la Parola risuonando nel silenzio si riveli a noi in tutta la sua profondità e così portare vita e frutti nuovi, radicandosi in noi. Per amare, per portare frutto, dobbiamo allora imparare ad ascoltare. Solo così crescerà in noi il desiderio di lasciarci trasformare dalla Parola e diventare terreno fertile. Custodire è comprendere che la Parola è preziosa e dunque desiderare darle spazio perché possa portare frutto, perché possa moltiplicare la vita. / In che modo riesco a cogliere il valore che ogni parola porta in sé? In che occasione ho sentito le parole ascoltate scendere nel mio cuore e trasformare la mia vita? Cosa mi aiuta ad aumentare il mio desiderio di ascoltare la Parola? (Chiara Selvatici)
</p>

<h5>Preghiamo</h5>

<p>
O Signore, fa' di me uno strumento della tua pace: dove è odio, fa' ch'io porti amore, dove è offesa, ch'io porti il perdono, dove è discordia, ch'io porti la fede, dove è l'errore, ch'io porti la Verità, dove è la disperazione, ch'io porti la speranza. Dove è tristezza, ch'io porti la gioia, dove sono le tenebre, ch'io porti la luce. (San Francesco d'Assisi, Preghiera semplice)
</p>

<h5>Scritti</h5>

<p>
Il mondo sussiste per i giusti / Sii persuaso e comprendi che sulla terra vi sono dei giusti, e il mondo si regge grazie ai retti. Il mondo, infatti, si regge sulla bontà e, come dice il profeta: Il mondo è edificato sulla bontà (Sal 88[89],3 Peshitta), e questa bontà è eccellente poiché i giusti non mancheranno mai al mondo né cesseranno ... I retti sono nascosti in questo mondo perché, grazie a loro, esso non sia distrutto dalla collera. Essi sono come l'acino che è nascosto in un grappolo: grazie all'acino, il grappolo viene conservato per molto tempo. Infatti, è così che noi intendiamo quel passo che il profeta proclamò dicendo al popolo: Se si trova un acino in un grappolo, l'uomo dice al suo compagno: "Non distruggiamo il grappolo perché in esso vi è la benedizione". E [Dio] dice: "Così agirò a causa dei miei eletti: non li distruggerò tutti. Farò uscire una discendenza da Giacobbe e da Giuda un erede del mio santo monte" (Is 65,8-9). Il grappolo è il popolo di Israele e la benedizione che è in esso è il re Messia. All'inizio questo acino fu custodito in Adamo, la prima creatura; e anche se egli peccò, la discendenza dei giusti fu da lui custodita, e la benedizione fu custodita da Set e da tutte le generazioni. E quando ogni carne ebbe corrotto la sua via sulla terra, la benedizione fu custodita in un uomo in cui [Dio] trovava riposo, in Noè, che fu trovato giusto e integro in una generazione corrotta (Gen 6,9). (Afraat il Persiano, Esposizioni 23,13-14)
</p>

<h5>Pillole</h5>

<p>
<ul>
<li>L’amore non si ferma ai difetti di ciò che ama, ma cerca di scusarli, prega perché scompaiano se non può scusarli e allontana gli occhi per pensare alle bellezze, alle qualità dell’essere amato. (Charles de Foucauld)</li>
<li>Ogni persona che conosci nella vita è una foglia che arricchisce il tuo albero. Molte si perdono con il vento, solo alcune non si staccheranno mai. (M. Kundera)</li>
</ul>
</p>


        <span class="backlinks">
            <hr class='footnotes'>
            <b>Backlinks:</b>
            <br />
            <a href=''>VERBUM</a>
            
        </span>
        
</div>

<div id="links" style="visibility:hidden">
<ul>
<li><b>A294</b></li>
</ul>

</div>

</div>
 
</body>
</html>
