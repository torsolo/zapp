	<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta"></div>
<div id="tools">
</div>
<div id="albero">T.o.c.</div>
<div id="corpo">        <!--<h1>TEMPO ORDINARIO</h1>-->
        <h1>TEMPO ORDINARIO</h1>

<p>
SETTIMANA 25 - LUNEDI
</p>

<p>
MEMORIA /  SAN MATTEO: Nel Vangelo odierno Matteo stesso racconta la propria chiamata da parte di Gesù. San Gerolamo osservava che soltanto lui, nel suo Vangelo, indica se stesso con il proprio nome: Matteo; gli altri evangelisti, raccontando lo stesso episodio, lo chiamano Levi, il suo secondo nome, probabilmente meno conosciuto, quasi per velare il suo nome di pubblicano. Matteo invece insiste in senso contrario: si riconosce come un pubblicano chiamato da Gesù, uno di quei pubblicani poco onesti e disprezzati come collaboratori dei Romani occupanti. I pubblicani, i peccatori chiamati da Gesù fanno scandalo. Matteo presenta se stesso come un pubblicano perdonato e chiamato, e così ci fa capire in che cosa consiste la vocazione di Apostolo. E' prima di tutto riconoscimento della misericordia del Signore. Negli scritti dei Padri della Chiesa si parla sovente degli Apostoli come dei "principi"; Matteo non si presenta come un principe, ma come un peccatore perdonato. Ed è qui ripeto il fondamento dell'apostolato: aver ricevuto la misericordia del Signore, aver capito la propria povertà e pochezza, averla accettata come il "luogo" in cui si effonde l'immensa misericordia di Dio: "Misericordia io voglio; non sono venuto a chiamare i giusti, ma i peccatori". Una persona che abbia un profondo sentimento della misericordia divina, non in astratto, ma per se stessa, è preparata per un autentico apostolato. Chi non lo possiede, anche se è chiamato, difficilmente può toccare le anime in profondità, perché non comunica l'amore di Dio, l'amore misericordioso di Dio. ~ vero Apostolo, come dice san Paolo, è pieno di umiltà, di mansuetudine, di pazienza, avendo esperimentato per se stesso la pazienza, la mansuetudine e l'umiltà divina, se si può dire così: l'umiltà divina che si china sui peccatori, li chiama, li rialza pazientemente. Domandiamo al Signore di avere questo profondo sentimento della nostra pochezza e della sua grande misericordia; siamo peccatori perdonati. Anche se non abbiamo mai commesso peccati gravi, dobbiamo dire come sant'Agostino che Dio ci ha perdonato in anticipo i peccati che per sua grazia non abbiamo commesso. Agostino lodava la misericordia di Dio che gli aveva perdonato i peccati che per sua colpa aveva commesso e quelli che per pura grazia del Signore aveva evitato. Tutti dunque possiamo ringraziare il Signore per la sua infinita misericordia e riconoscere la nostra povertà di peccatori perdonati, esultando di gioia per la bontà divina.
</p>

<p>
Antifona d'Ingresso / Dice il Signore: «Andate, predicate il Vangelo a tutte le genti, battezzatele e insegnate loro a osservare tutte le cose che vi ho comandato».  (Mt 28,19-20)
</p>

<p>
Gloria / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
Colletta / O Dio, che nel disegno della tua misericordia, hai scelto Matteo il pubblicano e lo hai costituito apostolo del Vangelo, concedi anche a noi, per il suo esempio e la sua intercessione, di corrispondere alla vocazione cristiana e di seguirti fedelmente in tutti i giorni della nostra vita. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
Prima Lettura / Dalla lettera di san Paolo apostolo agli Efesìni (Ef 4,1-7.11-13) / Fratelli, io, prigioniero a motivo del Signore, vi esorto: comportatevi in maniera degna della chiamata che avete ricevuto, con ogni umiltà, dolcezza e magnanimità, sopportandovi a vicenda nell'amore, avendo a cuore di conservare l'unità dello spirito per mezzo del vincolo della pace. Un solo corpo e un solo spirito, come una sola è la speranza alla quale siete stati chiamati, quella della vostra vocazione; un solo Signore, una sola fede, un solo battesimo. Un solo Dio e Padre di tutti, che è al di sopra di tutti, opera per mezzo di tutti ed è presente in tutti. A ciascuno di noi, tuttavia, è stata data la grazia secondo la misura del dono di Cristo. Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all'unità della fede e della conoscenza del Figlio di Dio, fino all'uomo perfetto, fino a raggiungere la misura della pienezza di Cristo. / C: Parola di Dio. / A: Rendiamo grazie a Dio.
</p>

<p>
Salmo Responsoriale / (Sal 18) <b>Per tutta la terra si diffonde il loro annuncio</b> / I cieli narrano la gloria di Dio, l'opera delle sue mani annuncia il firmamento. Il giorno al giorno ne affida il racconto e la notte alla notte ne trasmette notizia. / Senza linguaggio, senza parole, senza che si oda la loro voce, per tutta la terra si diffonde il loro annuncio e ai confini del mondo il loro messaggio.
</p>

<p>
Canto al Vangelo / Alleluia, Alleluia / Noi ti lodiamo, Dio, ti proclamiamo Signore; ti acclama il coro degli apostoli. / Alleluia.
</p>

<p>
VANGELO / Dal Vangelo secondo  Matteo (Mt 9,9-13) / In quel tempo, mentre andava via, Gesù, vide un uomo, chiamato Matteo, seduto al banco delle imposte, e gli disse: «Seguimi». Ed egli si alzò e lo seguì. Mentre sedeva a tavola nella casa, sopraggiunsero molti pubblicani e peccatori e se ne stavano a tavola con Gesù e con i suoi discepoli. Vedendo ciò, i farisei dicevano ai suoi discepoli: «Come mai il vostro maestro mangia insieme ai pubblicani e ai peccatori?». Udito questo, disse: «Non sono i sani che hanno bisogno del medico, ma i malati. Andate a imparare che cosa vuol dire: "Misericordia io voglio e non sacrifici". Io non sono venuto infatti a chiamare i giusti, ma i peccatori». / C: Parola del Signore. / A: Lode a Te o Cristo.
</p>

<p>
Preghiera dei Fedeli / Per noi ogni giorno può essere il momento della chiamata e della conversione, in cui cominciamo davvero a seguire il Signore. Con fede viva, quindi, preghiamo dicendo: <b>Fa' che ascoltiamo la tua voce, Signore.</b> / Per il Papa, i patriarchi, i vescovi e i sacerdoti, perché annuncino la salvezza, vivendo davanti a tutto il popolo il vangelo delle beatitudini. Preghiamo: / Per le autorità civili, perché siano esempio di onestà e rettitudine nell'amministrazione e nell'esercizio delle cariche pubbliche. Preghiamo: / Per gli uomini e le donne che il Signore chiama alla vita religiosa e sacerdotale, perché sappiano seguirlo ponendo nelle sue mani il loro futuro. Preghiamo: / Per quelli che vivono lontani da Cristo, perché sentano che Gesù è venuto per loro ed è loro vicino nell'amore e nell'attesa. Preghiamo: / Per noi, perché ci asteniamo dal giudicare e impariamo a sentirci tutti fratelli nella debolezza e salvati dalla misericordia di Dio. Preghiamo: / Perché ci impegniamo a conoscere la Bibbia. / Per le persone che approfittano della bontà altrui. / Dio, Padre di tutti, che ci vedi uniti nella fede e nel battesimo, facci crescere insieme ogni giorno, perché diventiamo veramente la Chiesa di Cristo tuo Figlio, che vive e regna con te per i secoli dei secoli. Amen.
</p>

<p>
Sulle Offerte / Veniamo a te, Signore, con offerte e preghiere, celebrando la memoria di san Matteo; guarda benigno la tua Chiesa e custodiscila nella fede, che gli Apostoli hanno propagato con l'annunzio del Vangelo. Per Cristo nostro Signore.
</p>

<p>
Prefazio / E' veramente giusto renderti grazie, è bello cantare la tua gloria, Padre santo, Dio onnipotente ed eterno, per Cristo nostro Signore. Pastore eterno, tu non abbandoni il tuo gregge, ma lo custodisci e proteggi sempre per mezzo dei tuoi santi Apostoli, e lo conduci attraverso i tempi, sotto la guida di coloro che tu stesso hai eletto vicari del tuo Figlio e hai costituito pastori. Per questo dono della tua benevolenza, insieme agli angeli e ai santi, con voce unanime cantiamo l'inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
Antifona alla Comunione / Dice il Signore: «Non sono venuto a chiamare i giusti ma i peccatori». (Mt 9,13)
</p>

<p>
Dopo la Comunione / O Padre, tu ci fai rivivere nell'Eucaristia l'esperienza gioiosa di san Matteo, che accolse come ospite il nostro Salvatore; fa' che possiamo sempre recuperare le nostre energie alla mensa di colui che è venuto a chiamare a salvezza non i giusti, ma i peccatori, Gesù Cristo, nostro Signore. Egli vive e regna nei secoli dei secoli.
</p>


<hr>

<h5>Evangelizo</h5>

<p>
Ruperto di Deutz (ca 1075-1130) monaco benedettino / Sulle opere dello Spirito Santo / Il collettore delle imposte liberato per il Regno di Dio / Matteo, il pubblicano, è stato nutrito con «il pane dell'intelligenza» (Sir 15,3); e con questa stessa intelligenza, egli ha preparato per il Signore Gesù un grande banchetto nella sua casa, poiché aveva ricevuto in eredità una grazia abbondante, conformemente al suo nome [che vuol dire «dono del Signore»]. Un presagio di tale banchetto di grazia era stato preparato da Dio: chiamato mentre era seduto al banco delle imposte, seguì il Signore e «gli preparò un grande banchetto nella sua casa» (Lc 5,29). Matteo gli ha preparato un banchetto, anzi uno molto grande: un banchetto regale, potremmo dire. Matteo è infatti l'evangelista che ci mostra Cristo Re, attraverso la sua famiglia e i suoi atti. Fin dall'inizio del libro, egli dichiara: «Genealogia di Gesù Cristo, figlio di Davide» (Mt 1,1). Descrive poi come il neonato viene adorato dai Magi, in qualità di re dei Giudei; tutta la narrazione prosegue costellata da gesta regali e parabole del Regno. Alla fine troviamo queste parole, pronunciate da un re già incoronato dalla gloria della risurrezione: «Mi è stato dato ogni potere in cielo e in terra» (28,18). Esaminando attentamente tutta la redazione, noterai che essa è impregnata dei misteri del Regno di Dio. Ma non è un fatto strano: Matteo era stato un pubblicano, ricordava di essere stato chiamato dal servizio pubblico del regno del peccato alla libertà del Regno di Dio, del Regno della giustizia. Quindi, da uomo non ingrato nei confronti del grande re che lo aveva liberato, ha poi servito fedelmente le leggi del suo Regno.
</p>

<h5>DiBruno</h5>

<p>
Ed egli si alzò e lo seguì (Mt 9,9-13) / Nell’Antico Testamento tutte le scelte di Dio scaturiscono dal mistero imperscrutabile della sua sapienza e intelligenza. Così San Paolo nella Lettera ai Romani: “O profondità della ricchezza, della sapienza e della conoscenza di Dio! Quanto insondabili sono i suoi giudizi e inaccessibili le sue vie! Infatti, chi mai ha conosciuto il pensiero del Signore? O chi mai è stato suo consigliere? O chi gli ha dato qualcosa per primo tanto da riceverne il contraccambio? Poiché da lui, per mezzo di lui e per lui sono tutte le cose. A lui la gloria nei secoli. Amen” (Rm 11,33-36). Nel Nuovo Testamento sappiamo per rivelazione che esse vengono da Cristo, sempre però mosso e guidato dallo Spirito Santo. È verità eterna. Esse non nascono né da amicizia, né da parentela, né da simpatia, né da altro pensiero umano. Le ragioni di ogni scelta sono nel Padre, in Cristo, nella sapienza dello Spirito. Questa verità appare in pienezza di luce anche nella scelta di Colui che deve prendere il posto lasciato vuoto da Giuda. Non è Pietro che sceglie, non è la comunità, è lo Spirito Santo: “Bisogna dunque che, tra coloro che sono stati con noi per tutto il tempo nel quale il Signore Gesù ha vissuto fra noi, cominciando dal battesimo di Giovanni fino al giorno in cui è stato di mezzo a noi assunto in cielo, uno divenga testimone, insieme a noi, della sua risurrezione». Ne proposero due: Giuseppe, detto Barsabba, soprannominato Giusto, e Mattia. Poi pregarono dicendo: «Tu, Signore, che conosci il cuore di tutti, mostra quale di questi due tu hai scelto per prendere il posto in questo ministero e apostolato, che Giuda ha abbandonato per andarsene al posto che gli spettava». Tirarono a sorte fra loro e la sorte cadde su Mattia, che fu associato agli undici apostoli” (At 1,21-26). Oggi il Signore passa, vede Matteo seduto al banco delle imposte e lo chiama. Il chiamato si alza e segue Gesù. Sapienza eterna dello Spirito Santo! Mistero di ogni chiamata. Questo solo gesto è bastato per creare un movimento di avvicinamento a Gesù di tutti i peccatori e i pubblicani. I farisei si scandalizzano. I peccatori per essi sono già gente dannata. Bisogna lasciarli perdere. Gesù risponde che il medico cura i malati, non i sani. Lui non è venuto per i sani, ma per curare i peccatori e portarli nel regno di Dio. Gesù non fa nulla di straordinario in questo. Altro non fa che ciò che ha fatto il Padre suo in duemila anni di Storia Sacra. Sempre Dio ha mandato i suoi profeti per chiamare il popolo a conversione per essere salvato. Tutti i profeti hanno aperto le porte della misericordia del Signore. Tutti hanno chiamato alla conversione per entrare nella vita. / <b>Andando via di là, Gesù vide un uomo, chiamato Matteo, seduto al banco delle imposte, e gli disse: «Seguimi». Ed egli si alzò e lo seguì. Mentre sedeva a tavola nella casa, sopraggiunsero molti pubblicani e peccatori e se ne stavano a tavola con Gesù e con i suoi discepoli. Vedendo ciò, i farisei dicevano ai suoi discepoli: «Come mai il vostro maestro mangia insieme ai pubblicani e ai peccatori?». Udito questo, disse: «Non sono i sani che hanno bisogno del medico, ma i malati. Andate a imparare che cosa vuol dire: Misericordia io voglio e non sacrifici. Io non sono venuto infatti a chiamare i giusti, ma i peccatori».</b> / Se l’uomo vuole comprendere le vie di Dio si deve abbandonare allo Spirito del Signore. Mai un solo cristiano avrebbe pensato che il Signore avrebbe potuto chiamare Saulo di Tarso per essere Apostolo di salvezza. Anania neanche vuole recarsi ad incontrarlo per comando divino: “C’era a Damasco un discepolo di nome Anania. Il Signore in una visione gli disse: «Anania!». Rispose: «Eccomi, Signore!». E il Signore a lui: «Su, va’ nella strada chiamata Diritta e cerca nella casa di Giuda un tale che ha nome Saulo, di Tarso; ecco, sta pregando e ha visto in visione un uomo, di nome Anania, venire a imporgli le mani perché recuperasse la vista». Rispose Anania: «Signore, riguardo a quest’uomo ho udito da molti quanto male ha fatto ai tuoi fedeli a Gerusalemme. Inoltre, qui egli ha l’autorizzazione dei capi dei sacerdoti di arrestare tutti quelli che invocano il tuo nome». Ma il Signore gli disse: «Va’, perché egli è lo strumento che ho scelto per me, affinché porti il mio nome dinanzi alle nazioni, ai re e ai figli d’Israele; e io gli mostrerò quanto dovrà soffrire per il mio nome»” (At 9,1.16). Matteo, un pubblicano. Saulo un persecutore. Le vie di Dio sono solo mistero. / Madre di Dio, Angeli, Santi, aiutateci ad accogliere il mistero di Dio in ogni uomo. 
</p>

<h5>GetUpAndWalk</h5>

<p>
L’incontro di Gesù con Matteo, i pubblicani e i peccatori porta subito i farisei a scandalizzarsi e a mormorare ai suoi discepoli la loro contrarietà. Nel Vangelo i farisei fanno spesso la parte dei “cattivi”: sempre contro quello che fa o dice Gesù, sempre giudicanti… chi non ha almeno una volta pensato: «che insensibili e bigotti!». E duemila anni dopo? Siamo sicuri che le cose siano cambiate? Succede per esempio che un mese fa, papa Francesco ha scritto su Twitter: «Dio non ti ama perché ti comporti bene; ti ama e basta. Il suo amore è incondizionato, non dipende da te» e in risposta al tweet sono spuntati tanti commenti di gente perplessa o scandalizzata come questo: «Scusi ma allora se faccio del bene o del male è la stessa cosa? Che incentivo ho a fare del bene?» Di esempi simili se ne trovano in realtà tanti: dovunque oggi in tv o nelle bacheche di Facebook spuntano commenti di persone che da una parte citano il Vangelo, Gesù e i comandamenti e dall’altra sono in prima fila a giudicare, esplodere la propria rabbia e il proprio odio verso questo o quell’altro, questa o quell’altra situazione. Quante volte viviamo la fede proprio nel modo opposto a quello che Gesù ci dice, quanto è difficile uscire da quella logica di amore come premio che riceviamo solo se facciamo il bene e ci viene tolto se facciamo il male. Gesù ce lo mostra chiaramente: l’amore del Signore non lo meritiamo – e non dobbiamo meritarlo: è un dono gratuito che non ci verrà mai tolto ed è un dono per tutti! Solo accettando tale amore incondizionato potremo andare oltre il modo di vivere la fede dei farisei. / Come vivo oggi il mio rapporto col Signore? In cosa so lasciarmi amare? In cosa no? In quali occasioni mi capita di pensare e parlare come i farisei del Vangelo di oggi: giudicando, mormorando e sentendomi “superiore” rispetto ai miei fratelli/sorelle? Quando riesco a sentire su di me l’amore misericordioso di Gesù che mi fa vivere la fede come una relazione di amore e non come un sacrificio? (Marco Sturniolo)
</p>

<h5>Preghiamo</h5>

<p>
Signore com'è bello, non andiamo via, faremo delle tende e dormiremo qua. Non scendiamo a valle dove l'altra gente non vuole capire quello che tu sei. […] Ma il vostro posto è là, là in mezzo a loro, l'amore che vi ho dato portatelo nel mondo; io son venuto a salvarvi dalla morte, il Padre mi ha mandato ed io mando voi. (canto liturgico)
</p>

<p>
Divino libro d'amore, sacra rivelazione, parola del creatore, scienza onnisapiente, scintilla d'onnipotenza. Sei la lettera con cui il Padre altissimo comunica con i suoi figli. Altoparlante del cielo, legge inviolabile della libera scelta di una risposta d'amore. Sfogliando le tue pagine trovo conforto, rifugio e novella lena d'adorazione. Cosi forte, ma cosi semplice, cosi divina, ma cosi umana, cosi celeste, ma cosi terrena. Combattente reduce di guerre spirituali. Dio ti ha ispirata come un dolce padre che guida la mano del figlio per insegnargli a scrivere. Nelle tue righe è nascosto il mistero divino,oh scrigno dello Spirito Santo, madre e figlia di Gesù. Epitaffio degli angeli, spada dei santi, sentenza dei profeti, arca dei patriarchi, bussola dei fedeli. Mia compagna di viaggi spirituali. Sei la prima incarnazione di Dio sulla terra. Il tuo messaggio da millenni è sempre nuovo. La tua voce risuona nella chiesa, nell'umanità, nel mondo, nei cieli. Mai sbiadiranno le tue pagine, oh parola prima e ultima, specchio dell'Essere supremo. Sei il vaso d'oro fra i vasi d'argilla dei libri sacri, oh scala che porta a Dio. Niente può eguagliare la tua sapienza. Fra le mie mani sarai quando emetterò l'ultimo respiro terreno e il primo respiro celeste, oh ancora della mia salvezza. (Donato Riccardi)
</p>

<h5>Scritti</h5>

<p>
Non disprezzare il peccatore! / Se uno è vigilante, non temerà di mangiare con i peccatori. Egli non pecca neppure se costoro sono dei pagani. Infatti, se l'Apostolo (1Cor 5,11) ha comandato ciò, è perché non sia attratto verso il loro intento cattivo, non perché in ciò vi sarebbe peccato. Costui giungerà allora rapidamente al comandamento [che dice]: "Considera ogni uomo migliore di te!" (Fil 2,3); e se egli, rinvigoritosi, giungerà a [mettere in pratica] questo precetto, amerà tutti gli uomini, quelli di dentro e quelli di fuori, e non ne subirà danno [alcuno]. Li onorerà e li considererà migliori di se stesso. Colui che mangia con costoro, infatti, e fa attenzione a se stesso, è migliore di colui che non mangia con loro e li svergogna con le sue labbra ... Tu che ti adiri contro colui che commette il male, come puoi sapere che quegli non sia un Paolo, o uno Zaccheo, o un Matteo il pubblicano, o una Racab la prostituta, o una [donna come] quella samaritana che aveva commesso adulterio con molti [uomini], come di lei testimoniò il Signore nostro, poiché aveva avuto cinque mariti, oltre a quello [che aveva] nei giorni del Signore nostro (Gv 4,17-18)? Tutti costoro, infatti, si convertirono e vissero. Noi invece ci ergiamo contro i peccatori, ignorando se faremo la fine di Salomone, o dell'Iscariota o degli altri che in principio furono buoni, ma che alla fine peccarono. È detto infatti: Non gioire della rovina del tuo nemico (Pr 24, 17), perché Dio non faccia venire su di te la rovina di lui, e si rifiuti di avere pietà di te come tu non hai avuto pietà di tuo fratello. È detto infatti: "Su colui che gioisce [del male], tramite [il medesimo] male verrà la sua rovina" (Pr 17,5). Non è dunque giusto che, mentre il Signore nostro è morto per i peccatori (Rm 5,8), noi li odiamo! Quand'anche, infatti, noi li amassimo intensamente, saremmo ancora molto lontani dall'amore del Signore nostro. Ma se [addirittura] li odiamo, non vedremo il [Signore] in eterno! (Liber graduum 5,2-3) 
</p>

<h5>Pillole</h5>

<p>
<ul>
<li>Non c’è condizione così disprezzata, così disprezzabile, da cui Gesù non tragga fuori le anime, non soltanto per salvarle, ma per farne le sue favorite. (Charles de Foucauld)</li>
<li>Acquisisci nuove conoscenze mentre rifletti sulle vecchie e forse potrai insegnare agli altri. (Confucio)</li>
<li>Nel giorno della vittoria nessuno è stanco (Arabia)</li>
<li>Uno dei motivi per cui abbiamo un terribile bisogno d'amore, e lo cerchiamo disperatamente, è perché l'amore è l'unica cura per la solitudine, la vergogna e la sofferenza. (GREGORY DAVID ROBERTS, Shantaram)</li>
</ul>
</p>

        <span class="backlinks">
            <hr class='footnotes'>
            <b>Backlinks:</b>
            <br />
            <a href=''>VERBUM</a>
            
        </span>
        
</div>

<div id="links" style="visibility:hidden">
<ul>
<li><b>A296</b></li>
</ul>

</div>

</div>
 
</body>
</html>
