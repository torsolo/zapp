<html>
<head>
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="XBIBBIA.css" />
<script type="text/javascript" src="XBIBBIA.js"></script>
<title>VERBUM</title>
</head>
<body>
<div id="sopra" class="testa">
<table><tr>
<td><input id="libro"    type="text" size="4" value="X" readonly onclick="books()"></td>
<td><input id="capitolo" type="text" size="2" value="1"></td>
<td><input id="verso"    type="text" size="2" value=""></td>
<td><input id="trova"    type="submit" value="TROVA" onclick="trova()"></td>
<td><input id="avanti"   type="submit" value=">>>" onclick="next()"></td>
</tr></table>
</div>
<div id="leggo" class="centro">LEGGO</div>
<div id="sotto" class="piede">Verbum caro factum est</div>
<div id="verbum">
<div id="sigla">At</div>
<div class="edizione CEI2008">
<div class="libro At">
<p class="CCAPITOLO VVERSO">TESTO</p>
<p class="C1 V1">Nel primo racconto, o Teòfilo, ho trattato di tutto quello che Gesù fece e insegnò dagli inizi</p>
<p class="C1 V2">fino al giorno in cui fu assunto in cielo, dopo aver dato disposizioni agli apostoli che si era scelti per mezzo dello Spirito Santo.</p>
<p class="C1 V3">Egli si mostrò a essi vivo, dopo la sua passione, con molte prove, durante quaranta giorni, apparendo loro e parlando delle cose riguardanti il regno di Dio.</p>
<p class="C1 V4">Mentre si trovava a tavola con essi, ordinò loro di non allontanarsi da Gerusalemme, ma di attendere l’adempimento della promessa del Padre, «quella – disse – che voi avete udito da me:</p>
<p class="C1 V5">Giovanni battezzò con acqua, voi invece, tra non molti giorni, sarete battezzati in Spirito Santo».</p>
<p class="C1 V6">Quelli dunque che erano con lui gli domandavano: «Signore, è questo il tempo nel quale ricostituirai il regno per Israele?».</p>
<p class="C1 V7">Ma egli rispose: «Non spetta a voi conoscere tempi o momenti che il Padre ha riservato al suo potere,</p>
<p class="C1 V8">ma riceverete la forza dallo Spirito Santo che scenderà su di voi, e di me sarete testimoni a Gerusalemme, in tutta la Giudea e la Samaria e fino ai confini della terra».</p>
<p class="C1 V9">Detto questo, mentre lo guardavano, fu elevato in alto e una nube lo sottrasse ai loro occhi.</p>
<p class="C1 V10">Essi stavano fissando il cielo mentre egli se ne andava, quand’ecco due uomini in bianche vesti si presentarono a loro</p>
<p class="C1 V11">e dissero: «Uomini di Galilea, perché state a guardare il cielo? Questo Gesù, che di mezzo a voi è stato assunto in cielo, verrà allo stesso modo in cui l’avete visto andare in cielo».</p>
<p class="C1 V12">Allora ritornarono a Gerusalemme dal monte detto degli Ulivi, che è vicino a Gerusalemme quanto il cammino permesso in giorno di sabato.</p>
<p class="C1 V13">Entrati in città, salirono nella stanza al piano superiore, dove erano soliti riunirsi: vi erano Pietro e Giovanni, Giacomo e Andrea, Filippo e Tommaso, Bartolomeo e Matteo, Giacomo figlio di Alfeo, Simone lo Zelota e Giuda figlio di Giacomo.</p>
<p class="C1 V14">Tutti questi erano perseveranti e concordi nella preghiera, insieme ad alcune donne e a Maria, la madre di Gesù, e ai fratelli di lui.</p>
<p class="C1 V15">In quei giorni Pietro si alzò in mezzo ai fratelli – il numero delle persone radunate era di circa centoventi – e disse:</p>
<p class="C1 V16">«Fratelli, era necessario che si compisse ciò che nella Scrittura fu predetto dallo Spirito Santo per bocca di Davide riguardo a Giuda, diventato la guida di quelli che arrestarono Gesù.</p>
<p class="C1 V17">Egli infatti era stato del nostro numero e aveva avuto in sorte lo stesso nostro ministero.</p>
<p class="C1 V18">Giuda dunque comprò un campo con il prezzo del suo delitto e poi, precipitando, si squarciò e si sparsero tutte le sue viscere.</p>
<p class="C1 V19">La cosa è divenuta nota a tutti gli abitanti di Gerusalemme, e così quel campo, nella loro lingua, è stato chiamato Akeldamà, cioè “Campo del sangue”.</p>
<p class="C1 V20">Sta scritto infatti nel libro dei Salmi: La sua dimora diventi deserta e nessuno vi abiti, e il suo incarico lo prenda un altro.</p>
<p class="C1 V21">Bisogna dunque che, tra coloro che sono stati con noi per tutto il tempo nel quale il Signore Gesù ha vissuto fra noi,</p>
<p class="C1 V22">cominciando dal battesimo di Giovanni fino al giorno in cui è stato di mezzo a noi assunto in cielo, uno divenga testimone, insieme a noi, della sua risurrezione».</p>
<p class="C1 V23">Ne proposero due: Giuseppe, detto Barsabba, soprannominato Giusto, e Mattia.</p>
<p class="C1 V24">Poi pregarono dicendo: «Tu, Signore, che conosci il cuore di tutti, mostra quale di questi due tu hai scelto</p>
<p class="C1 V25">per prendere il posto in questo ministero e apostolato, che Giuda ha abbandonato per andarsene al posto che gli spettava».</p>
<p class="C1 V26">Tirarono a sorte fra loro e la sorte cadde su Mattia, che fu associato agli undici apostoli. </p>
<p class="C2 V1">Mentre stava compiendosi il giorno della Pentecoste, si trovavano tutti insieme nello stesso luogo.</p>
<p class="C2 V2">Venne all’improvviso dal cielo un fragore, quasi un vento che si abbatte impetuoso, e riempì tutta la casa dove stavano.</p>
<p class="C2 V3">Apparvero loro lingue come di fuoco, che si dividevano, e si posarono su ciascuno di loro,</p>
<p class="C2 V4">e tutti furono colmati di Spirito Santo e cominciarono a parlare in altre lingue, nel modo in cui lo Spirito dava loro il potere di esprimersi.</p>
<p class="C2 V5">Abitavano allora a Gerusalemme Giudei osservanti, di ogni nazione che è sotto il cielo.</p>
<p class="C2 V6">A quel rumore, la folla si radunò e rimase turbata, perché ciascuno li udiva parlare nella propria lingua.</p>
<p class="C2 V7">Erano stupiti e, fuori di sé per la meraviglia, dicevano: «Tutti costoro che parlano non sono forse Galilei?</p>
<p class="C2 V8">E come mai ciascuno di noi sente parlare nella propria lingua nativa?</p>
<p class="C2 V9">Siamo Parti, Medi, Elamiti, abitanti della Mesopotamia, della Giudea e della Cappadòcia, del Ponto e dell’Asia,</p>
<p class="C2 V10">della Frìgia e della Panfìlia, dell’Egitto e delle parti della Libia vicino a Cirene, Romani qui residenti,</p>
<p class="C2 V11">Giudei e prosèliti, Cretesi e Arabi, e li udiamo parlare nelle nostre lingue delle grandi opere di Dio».</p>
<p class="C2 V12">Tutti erano stupefatti e perplessi, e si chiedevano l’un l’altro: «Che cosa significa questo?».</p>
<p class="C2 V13">Altri invece li deridevano e dicevano: «Si sono ubriacati di vino dolce».</p>
<p class="C2 V14">Allora Pietro con gli Undici si alzò in piedi e a voce alta parlò a loro così: «Uomini di Giudea, e voi tutti abitanti di Gerusalemme, vi sia noto questo e fate attenzione alle mie parole.</p>
<p class="C2 V15">Questi uomini non sono ubriachi, come voi supponete: sono infatti le nove del mattino;</p>
<p class="C2 V16">accade invece quello che fu detto per mezzo del profeta Gioele:</p>
<p class="C2 V17">Avverrà: negli ultimi giorni – dice Dio – su tutti effonderò il mio Spirito; i vostri figli e le vostre figlie profeteranno, i vostri giovani avranno visioni e i vostri anziani faranno sogni.</p>
<p class="C2 V18">E anche sui miei servi e sulle mie serve in quei giorni effonderò il mio Spirito ed essi profeteranno.</p>
<p class="C2 V19">Farò prodigi lassù nel cielo e segni quaggiù sulla terra, sangue, fuoco e nuvole di fumo.</p>
<p class="C2 V20">Il sole si muterà in tenebra e la luna in sangue, prima che giunga il giorno del Signore, giorno grande e glorioso.</p>
<p class="C2 V21">E avverrà: chiunque invocherà il nome del Signore sarà salvato.</p>
<p class="C2 V22">Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –,</p>
<p class="C2 V23">consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso.</p>
<p class="C2 V24">Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere.</p>
<p class="C2 V25">Dice infatti Davide a suo riguardo: Contemplavo sempre il Signore innanzi a me; egli sta alla mia destra, perché io non vacilli.</p>
<p class="C2 V26">Per questo si rallegrò il mio cuore ed esultò la mia lingua, e anche la mia carne riposerà nella speranza,</p>
<p class="C2 V27">perché tu non abbandonerai la mia vita negli inferi né permetterai che il tuo Santo subisca la corruzione.</p>
<p class="C2 V28">Mi hai fatto conoscere le vie della vita, mi colmerai di gioia con la tua presenza.</p>
<p class="C2 V29">Fratelli, mi sia lecito dirvi francamente, riguardo al patriarca Davide, che egli morì e fu sepolto e il suo sepolcro è ancora oggi fra noi.</p>
<p class="C2 V30">Ma poiché era profeta e sapeva che Dio gli aveva giurato solennemente di far sedere sul suo trono un suo discendente,</p>
<p class="C2 V31">previde la risurrezione di Cristo e ne parlò: questi non fu abbandonato negli inferi, né la sua carne subì la corruzione.</p>
<p class="C2 V32">Questo Gesù, Dio lo ha risuscitato e noi tutti ne siamo testimoni.</p>
<p class="C2 V33">Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire.</p>
<p class="C2 V34">Davide infatti non salì al cielo; tuttavia egli dice: Disse il Signore al mio Signore: siedi alla mia destra,</p>
<p class="C2 V35">finché io ponga i tuoi nemici come sgabello dei tuoi piedi.</p>
<p class="C2 V36">Sappia dunque con certezza tutta la casa d’Israele che Dio ha costituito Signore e Cristo quel Gesù che voi avete crocifisso».</p>
<p class="C2 V37">All’udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?».</p>
<p class="C2 V38">E Pietro disse loro: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo.</p>
<p class="C2 V39">Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro».</p>
<p class="C2 V40">Con molte altre parole rendeva testimonianza e li esortava: «Salvatevi da questa generazione perversa!».</p>
<p class="C2 V41">Allora coloro che accolsero la sua parola furono battezzati e quel giorno furono aggiunte circa tremila persone.</p>
<p class="C2 V42">Erano perseveranti nell’insegnamento degli apostoli e nella comunione, nello spezzare il pane e nelle preghiere.</p>
<p class="C2 V43">Un senso di timore era in tutti, e prodigi e segni avvenivano per opera degli apostoli.</p>
<p class="C2 V44">Tutti i credenti stavano insieme e avevano ogni cosa in comune;</p>
<p class="C2 V45">vendevano le loro proprietà e sostanze e le dividevano con tutti, secondo il bisogno di ciascuno.</p>
<p class="C2 V46">Ogni giorno erano perseveranti insieme nel tempio e, spezzando il pane nelle case, prendevano cibo con letizia e semplicità di cuore,</p>
<p class="C2 V47">lodando Dio e godendo il favore di tutto il popolo. Intanto il Signore ogni giorno aggiungeva alla comunità quelli che erano salvati. </p>
<p class="C3 V1">Pietro e Giovanni salivano al tempio per la preghiera delle tre del pomeriggio.</p>
<p class="C3 V2">Qui di solito veniva portato un uomo, storpio fin dalla nascita; lo ponevano ogni giorno presso la porta del tempio detta Bella, per chiedere l’elemosina a coloro che entravano nel tempio.</p>
<p class="C3 V3">Costui, vedendo Pietro e Giovanni che stavano per entrare nel tempio, li pregava per avere un’elemosina.</p>
<p class="C3 V4">Allora, fissando lo sguardo su di lui, Pietro insieme a Giovanni disse: «Guarda verso di noi».</p>
<p class="C3 V5">Ed egli si volse a guardarli, sperando di ricevere da loro qualche cosa.</p>
<p class="C3 V6">Pietro gli disse: «Non possiedo né argento né oro, ma quello che ho te lo do: nel nome di Gesù Cristo, il Nazareno, àlzati e cammina!».</p>
<p class="C3 V7">Lo prese per la mano destra e lo sollevò. Di colpo i suoi piedi e le caviglie si rinvigorirono</p>
<p class="C3 V8">e, balzato in piedi, si mise a camminare; ed entrò con loro nel tempio camminando, saltando e lodando Dio.</p>
<p class="C3 V9">Tutto il popolo lo vide camminare e lodare Dio</p>
<p class="C3 V10">e riconoscevano che era colui che sedeva a chiedere l’elemosina alla porta Bella del tempio, e furono ricolmi di meraviglia e stupore per quello che gli era accaduto.</p>
<p class="C3 V11">Mentre egli tratteneva Pietro e Giovanni, tutto il popolo, fuori di sé per lo stupore, accorse verso di loro al portico detto di Salomone.</p>
<p class="C3 V12">Vedendo ciò, Pietro disse al popolo: «Uomini d’Israele, perché vi meravigliate di questo e perché continuate a fissarci come se per nostro potere o per la nostra religiosità avessimo fatto camminare quest’uomo?</p>
<p class="C3 V13">Il Dio di Abramo, il Dio di Isacco, il Dio di Giacobbe, il Dio dei nostri padri ha glorificato il suo servo Gesù, che voi avete consegnato e rinnegato di fronte a Pilato, mentre egli aveva deciso di liberarlo;</p>
<p class="C3 V14">voi invece avete rinnegato il Santo e il Giusto, e avete chiesto che vi fosse graziato un assassino.</p>
<p class="C3 V15">Avete ucciso l’autore della vita, ma Dio l’ha risuscitato dai morti: noi ne siamo testimoni.</p>
<p class="C3 V16">E per la fede riposta in lui, il nome di Gesù ha dato vigore a quest’uomo che voi vedete e conoscete; la fede che viene da lui ha dato a quest’uomo la perfetta guarigione alla presenza di tutti voi.</p>
<p class="C3 V17">Ora, fratelli, io so che voi avete agito per ignoranza, come pure i vostri capi.</p>
<p class="C3 V18">Ma Dio ha così compiuto ciò che aveva preannunciato per bocca di tutti i profeti, che cioè il suo Cristo doveva soffrire.</p>
<p class="C3 V19">Convertitevi dunque e cambiate vita, perché siano cancellati i vostri peccati</p>
<p class="C3 V20">e così possano giungere i tempi della consolazione da parte del Signore ed egli mandi colui che vi aveva destinato come Cristo, cioè Gesù.</p>
<p class="C3 V21">Bisogna che il cielo lo accolga fino ai tempi della ricostituzione di tutte le cose, delle quali Dio ha parlato per bocca dei suoi santi profeti fin dall’antichità.</p>
<p class="C3 V22">Mosè infatti disse: Il Signore vostro Dio farà sorgere per voi, dai vostri fratelli, un profeta come me; voi lo ascolterete in tutto quello che egli vi dirà.</p>
<p class="C3 V23">E avverrà: chiunque non ascolterà quel profeta, sarà estirpato di mezzo al popolo.</p>
<p class="C3 V24">E tutti i profeti, a cominciare da Samuele e da quanti parlarono in seguito, annunciarono anch’essi questi giorni.</p>
<p class="C3 V25">Voi siete i figli dei profeti e dell’alleanza che Dio stabilì con i vostri padri, quando disse ad Abramo: Nella tua discendenza saranno benedette tutte le nazioni della terra.</p>
<p class="C3 V26">Dio, dopo aver risuscitato il suo servo, l’ha mandato prima di tutto a voi per portarvi la benedizione, perché ciascuno di voi si allontani dalle sue iniquità». </p>
<p class="C4 V1">Stavano ancora parlando al popolo, quando sopraggiunsero i sacerdoti, il comandante delle guardie del tempio e i sadducei,</p>
<p class="C4 V2">irritati per il fatto che essi insegnavano al popolo e annunciavano in Gesù la risurrezione dai morti.</p>
<p class="C4 V3">Li arrestarono e li misero in prigione fino al giorno dopo, dato che ormai era sera.</p>
<p class="C4 V4">Molti però di quelli che avevano ascoltato la Parola credettero e il numero degli uomini raggiunse circa i cinquemila.</p>
<p class="C4 V5">Il giorno dopo si riunirono in Gerusalemme i loro capi, gli anziani e gli scribi,</p>
<p class="C4 V6">il sommo sacerdote Anna, Caifa, Giovanni, Alessandro e quanti appartenevano a famiglie di sommi sacerdoti.</p>
<p class="C4 V7">Li fecero comparire davanti a loro e si misero a interrogarli: «Con quale potere o in quale nome voi avete fatto questo?».</p>
<p class="C4 V8">Allora Pietro, colmato di Spirito Santo, disse loro: «Capi del popolo e anziani,</p>
<p class="C4 V9">visto che oggi veniamo interrogati sul beneficio recato a un uomo infermo, e cioè per mezzo di chi egli sia stato salvato,</p>
<p class="C4 V10">sia noto a tutti voi e a tutto il popolo d’Israele: nel nome di Gesù Cristo il Nazareno, che voi avete crocifisso e che Dio ha risuscitato dai morti, costui vi sta innanzi risanato.</p>
<p class="C4 V11">Questo Gesù è la pietra, che è stata scartata da voi, costruttori, e che è diventata la pietra d’angolo.</p>
<p class="C4 V12">In nessun altro c’è salvezza; non vi è infatti, sotto il cielo, altro nome dato agli uomini, nel quale è stabilito che noi siamo salvati».</p>
<p class="C4 V13">Vedendo la franchezza di Pietro e di Giovanni e rendendosi conto che erano persone semplici e senza istruzione, rimanevano stupiti e li riconoscevano come quelli che erano stati con Gesù.</p>
<p class="C4 V14">Vedendo poi in piedi, vicino a loro, l’uomo che era stato guarito, non sapevano che cosa replicare.</p>
<p class="C4 V15">Li fecero uscire dal sinedrio e si misero a consultarsi fra loro</p>
<p class="C4 V16">dicendo: «Che cosa dobbiamo fare a questi uomini? Un segno evidente è avvenuto per opera loro; esso è diventato talmente noto a tutti gli abitanti di Gerusalemme che non possiamo negarlo.</p>
<p class="C4 V17">Ma perché non si divulghi maggiormente tra il popolo, proibiamo loro con minacce di parlare ancora ad alcuno in quel nome».</p>
<p class="C4 V18">Li richiamarono e ordinarono loro di non parlare in alcun modo né di insegnare nel nome di Gesù.</p>
<p class="C4 V19">Ma Pietro e Giovanni replicarono: «Se sia giusto dinanzi a Dio obbedire a voi invece che a Dio, giudicatelo voi.</p>
<p class="C4 V20">Noi non possiamo tacere quello che abbiamo visto e ascoltato».</p>
<p class="C4 V21">Quelli allora, dopo averli ulteriormente minacciati, non trovando in che modo poterli punire, li lasciarono andare a causa del popolo, perché tutti glorificavano Dio per l’accaduto.</p>
<p class="C4 V22">L’uomo infatti nel quale era avvenuto questo miracolo della guarigione aveva più di quarant’anni.</p>
<p class="C4 V23">Rimessi in libertà, Pietro e Giovanni andarono dai loro fratelli e riferirono quanto avevano detto loro i capi dei sacerdoti e gli anziani.</p>
<p class="C4 V24">Quando udirono questo, tutti insieme innalzarono la loro voce a Dio dicendo: «Signore, tu che hai creato il cielo, la terra, il mare e tutte le cose che in essi si trovano,</p>
<p class="C4 V25">tu che, per mezzo dello Spirito Santo, dicesti per bocca del nostro padre, il tuo servo Davide: Perché le nazioni si agitarono e i popoli tramarono cose vane?</p>
<p class="C4 V26">Si sollevarono i re della terra e i prìncipi si allearono insieme contro il Signore e contro il suo Cristo;</p>
<p class="C4 V27">davvero in questa città Erode e Ponzio Pilato, con le nazioni e i popoli d’Israele, si sono alleati contro il tuo santo servo Gesù, che tu hai consacrato,</p>
<p class="C4 V28">per compiere ciò che la tua mano e la tua volontà avevano deciso che avvenisse.</p>
<p class="C4 V29">E ora, Signore, volgi lo sguardo alle loro minacce e concedi ai tuoi servi di proclamare con tutta franchezza la tua parola,</p>
<p class="C4 V30">stendendo la tua mano affinché si compiano guarigioni, segni e prodigi nel nome del tuo santo servo Gesù».</p>
<p class="C4 V31">Quand’ebbero terminato la preghiera, il luogo in cui erano radunati tremò e tutti furono colmati di Spirito Santo e proclamavano la parola di Dio con franchezza.</p>
<p class="C4 V32">La moltitudine di coloro che erano diventati credenti aveva un cuore solo e un’anima sola e nessuno considerava sua proprietà quello che gli apparteneva, ma fra loro tutto era comune.</p>
<p class="C4 V33">Con grande forza gli apostoli davano testimonianza della risurrezione del Signore Gesù e tutti godevano di grande favore.</p>
<p class="C4 V34">Nessuno infatti tra loro era bisognoso, perché quanti possedevano campi o case li vendevano, portavano il ricavato di ciò che era stato venduto</p>
<p class="C4 V35">e lo deponevano ai piedi degli apostoli; poi veniva distribuito a ciascuno secondo il suo bisogno.</p>
<p class="C4 V36">Così Giuseppe, soprannominato dagli apostoli Bàrnaba, che significa «figlio dell’esortazione», un levita originario di Cipro,</p>
<p class="C4 V37">padrone di un campo, lo vendette e ne consegnò il ricavato deponendolo ai piedi degli apostoli. </p>
<p class="C5 V1">Un uomo di nome Anania, con sua moglie Saffìra, vendette un terreno</p>
<p class="C5 V2">e, tenuta per sé, d’accordo con la moglie, una parte del ricavato, consegnò l’altra parte deponendola ai piedi degli apostoli.</p>
<p class="C5 V3">Ma Pietro disse: «Anania, perché Satana ti ha riempito il cuore, cosicché hai mentito allo Spirito Santo e hai trattenuto una parte del ricavato del campo?</p>
<p class="C5 V4">Prima di venderlo, non era forse tua proprietà e l’importo della vendita non era forse a tua disposizione? Perché hai pensato in cuor tuo a quest’azione? Non hai mentito agli uomini, ma a Dio».</p>
<p class="C5 V5">All’udire queste parole, Anania cadde a terra e spirò. Un grande timore si diffuse in tutti quelli che ascoltavano.</p>
<p class="C5 V6">Si alzarono allora i giovani, lo avvolsero, lo portarono fuori e lo seppellirono.</p>
<p class="C5 V7">Avvenne poi che, circa tre ore più tardi, entrò sua moglie, ignara dell’accaduto.</p>
<p class="C5 V8">Pietro le chiese: «Dimmi: è a questo prezzo che avete venduto il campo?». Ed ella rispose: «Sì, a questo prezzo».</p>
<p class="C5 V9">Allora Pietro le disse: «Perché vi siete accordati per mettere alla prova lo Spirito del Signore? Ecco qui alla porta quelli che hanno seppellito tuo marito: porteranno via anche te».</p>
<p class="C5 V10">Ella all’istante cadde ai piedi di Pietro e spirò. Quando i giovani entrarono, la trovarono morta, la portarono fuori e la seppellirono accanto a suo marito.</p>
<p class="C5 V11">Un grande timore si diffuse in tutta la Chiesa e in tutti quelli che venivano a sapere queste cose.</p>
<p class="C5 V12">Molti segni e prodigi avvenivano fra il popolo per opera degli apostoli. Tutti erano soliti stare insieme nel portico di Salomone;</p>
<p class="C5 V13">nessuno degli altri osava associarsi a loro, ma il popolo li esaltava.</p>
<p class="C5 V14">Sempre più, però, venivano aggiunti credenti al Signore, una moltitudine di uomini e di donne,</p>
<p class="C5 V15">tanto che portavano gli ammalati persino nelle piazze, ponendoli su lettucci e barelle, perché, quando Pietro passava, almeno la sua ombra coprisse qualcuno di loro.</p>
<p class="C5 V16">Anche la folla delle città vicine a Gerusalemme accorreva, portando malati e persone tormentate da spiriti impuri, e tutti venivano guariti.</p>
<p class="C5 V17">Si levò allora il sommo sacerdote con tutti quelli della sua parte, cioè la setta dei sadducei, pieni di gelosia,</p>
<p class="C5 V18">e, presi gli apostoli, li gettarono nella prigione pubblica.</p>
<p class="C5 V19">Ma, durante la notte, un angelo del Signore aprì le porte del carcere, li condusse fuori e disse:</p>
<p class="C5 V20">«Andate e proclamate al popolo, nel tempio, tutte queste parole di vita».</p>
<p class="C5 V21">Udito questo, entrarono nel tempio sul far del giorno e si misero a insegnare. Quando arrivò il sommo sacerdote con quelli della sua parte, convocarono il sinedrio, cioè tutto il senato dei figli d’Israele; mandarono quindi a prelevare gli apostoli nella prigione.</p>
<p class="C5 V22">Ma gli inservienti, giunti sul posto, non li trovarono nel carcere e tornarono a riferire: «Abbiamo trovato la prigione scrupolosamente sbarrata e le guardie che stavano davanti alle porte, ma, quando abbiamo aperto, non vi abbiamo trovato nessuno».</p>
<p class="C5 V23">Udite queste parole, il comandante delle guardie del tempio e i capi dei sacerdoti si domandavano perplessi a loro riguardo che cosa fosse successo.</p>
<p class="C5 V24">In quel momento arrivò un tale a riferire loro: «Ecco, gli uomini che avete messo in carcere si trovano nel tempio a insegnare al popolo».</p>
<p class="C5 V25">Allora il comandante uscì con gli inservienti e li condusse via, ma senza violenza, per timore di essere lapidati dal popolo.</p>
<p class="C5 V26">Li condussero e li presentarono nel sinedrio; il sommo sacerdote li interrogò</p>
<p class="C5 V27">dicendo: «Non vi avevamo espressamente proibito di insegnare in questo nome? Ed ecco, avete riempito Gerusalemme del vostro insegnamento e volete far ricadere su di noi il sangue di quest’uomo».</p>
<p class="C5 V28">Rispose allora Pietro insieme agli apostoli: «Bisogna obbedire a Dio invece che agli uomini.</p>
<p class="C5 V29">Il Dio dei nostri padri ha risuscitato Gesù, che voi avete ucciso appendendolo a una croce.</p>
<p class="C5 V30">Dio lo ha innalzato alla sua destra come capo e salvatore, per dare a Israele conversione e perdono dei peccati.</p>
<p class="C5 V31">E di questi fatti siamo testimoni noi e lo Spirito Santo, che Dio ha dato a quelli che gli obbediscono».</p>
<p class="C5 V32">All’udire queste cose essi si infuriarono e volevano metterli a morte.</p>
<p class="C5 V33">Si alzò allora nel sinedrio un fariseo, di nome Gamaliele, dottore della Legge, stimato da tutto il popolo. Diede ordine di farli uscire per un momento</p>
<p class="C5 V34">e disse: «Uomini d’Israele, badate bene a ciò che state per fare a questi uomini.</p>
<p class="C5 V35">Tempo fa sorse Tèuda, infatti, che pretendeva di essere qualcuno, e a lui si aggregarono circa quattrocento uomini. Ma fu ucciso, e quelli che si erano lasciati persuadere da lui furono dissolti e finirono nel nulla.</p>
<p class="C5 V36">Dopo di lui sorse Giuda il Galileo, al tempo del censimento, e indusse gente a seguirlo, ma anche lui finì male, e quelli che si erano lasciati persuadere da lui si dispersero.</p>
<p class="C5 V37">Ora perciò io vi dico: non occupatevi di questi uomini e lasciateli andare. Se infatti questo piano o quest’opera fosse di origine umana, verrebbe distrutta;</p>
<p class="C5 V38">ma, se viene da Dio, non riuscirete a distruggerli. Non vi accada di trovarvi addirittura a combattere contro Dio!». Seguirono il suo parere</p>
<p class="C5 V39">e, richiamati gli apostoli, li fecero flagellare e ordinarono loro di non parlare nel nome di Gesù. Quindi li rimisero in libertà.</p>
<p class="C5 V40">Essi allora se ne andarono via dal sinedrio, lieti di essere stati giudicati degni di subire oltraggi per il nome di Gesù.</p>
<p class="C5 V41">E ogni giorno, nel tempio e nelle case, non cessavano di insegnare e di annunciare che Gesù è il Cristo. </p>
<p class="C6 V1">In quei giorni, aumentando il numero dei discepoli, quelli di lingua greca mormorarono contro quelli di lingua ebraica perché, nell’assistenza quotidiana, venivano trascurate le loro vedove.</p>
<p class="C6 V2">Allora i Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense.</p>
<p class="C6 V3">Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico.</p>
<p class="C6 V4">Noi, invece, ci dedicheremo alla preghiera e al servizio della Parola».</p>
<p class="C6 V5">Piacque questa proposta a tutto il gruppo e scelsero Stefano, uomo pieno di fede e di Spirito Santo, Filippo, Pròcoro, Nicànore, Timone, Parmenàs e Nicola, un prosèlito di Antiòchia.</p>
<p class="C6 V6">Li presentarono agli apostoli e, dopo aver pregato, imposero loro le mani.</p>
<p class="C6 V7">E la parola di Dio si diffondeva e il numero dei discepoli a Gerusalemme si moltiplicava grandemente; anche una grande moltitudine di sacerdoti aderiva alla fede.</p>
<p class="C6 V8">Stefano intanto, pieno di grazia e di potenza, faceva grandi prodigi e segni tra il popolo.</p>
<p class="C6 V9">Allora alcuni della sinagoga detta dei Liberti, dei Cirenei, degli Alessandrini e di quelli della Cilìcia e dell’Asia, si alzarono a discutere con Stefano,</p>
<p class="C6 V10">ma non riuscivano a resistere alla sapienza e allo Spirito con cui egli parlava.</p>
<p class="C6 V11">Allora istigarono alcuni perché dicessero: «Lo abbiamo udito pronunciare parole blasfeme contro Mosè e contro Dio».</p>
<p class="C6 V12">E così sollevarono il popolo, gli anziani e gli scribi, gli piombarono addosso, lo catturarono e lo condussero davanti al sinedrio.</p>
<p class="C6 V13">Presentarono quindi falsi testimoni, che dissero: «Costui non fa che parlare contro questo luogo santo e contro la Legge.</p>
<p class="C6 V14">Lo abbiamo infatti udito dichiarare che Gesù, questo Nazareno, distruggerà questo luogo e sovvertirà le usanze che Mosè ci ha tramandato».</p>
<p class="C6 V15">E tutti quelli che sedevano nel sinedrio, fissando gli occhi su di lui, videro il suo volto come quello di un angelo. </p>
<p class="C7 V1">Disse allora il sommo sacerdote: «Le cose stanno proprio così?».</p>
<p class="C7 V2">Stefano rispose: «Fratelli e padri, ascoltate: il Dio della gloria apparve al nostro padre Abramo quando era in Mesopotamia, prima che si stabilisse in Carran,</p>
<p class="C7 V3">e gli disse: Esci dalla tua terra e dalla tua gente e vieni nella terra che io ti indicherò.</p>
<p class="C7 V4">Allora, uscito dalla terra dei Caldei, si stabilì in Carran; di là, dopo la morte di suo padre, Dio lo fece emigrare in questa terra dove voi ora abitate.</p>
<p class="C7 V5">In essa non gli diede alcuna proprietà, neppure quanto l’orma di un piede e, sebbene non avesse figli, promise di darla in possesso a lui e alla sua discendenza dopo di lui.</p>
<p class="C7 V6">Poi Dio parlò così: La sua discendenza vivrà da straniera in terra altrui, tenuta in schiavitù e oppressione per quattrocento anni.</p>
<p class="C7 V7">Ma la nazione di cui saranno schiavi, io la giudicherò – disse Dio – e dopo ciò usciranno e mi adoreranno in questo luogo.</p>
<p class="C7 V8">E gli diede l’alleanza della circoncisione. E così Abramo generò Isacco e lo circoncise l’ottavo giorno e Isacco generò Giacobbe e Giacobbe i dodici patriarchi.</p>
<p class="C7 V9">Ma i patriarchi, gelosi di Giuseppe, lo vendettero perché fosse condotto in Egitto. Dio però era con lui</p>
<p class="C7 V10">e lo liberò da tutte le sue tribolazioni e gli diede grazia e sapienza davanti al faraone, re d’Egitto, il quale lo nominò governatore dell’Egitto e di tutta la sua casa.</p>
<p class="C7 V11">Su tutto l’Egitto e su Canaan vennero carestia e grande tribolazione e i nostri padri non trovavano da mangiare.</p>
<p class="C7 V12">Giacobbe, avendo udito che in Egitto c’era del cibo, vi inviò i nostri padri una prima volta;</p>
<p class="C7 V13">la seconda volta Giuseppe si fece riconoscere dai suoi fratelli e così fu nota al faraone la stirpe di Giuseppe.</p>
<p class="C7 V14">Giuseppe allora mandò a chiamare suo padre Giacobbe e tutta la sua parentela, in tutto settantacinque persone.</p>
<p class="C7 V15">Giacobbe discese in Egitto. Egli morì, come anche i nostri padri;</p>
<p class="C7 V16">essi furono trasportati in Sichem e deposti nel sepolcro che Abramo aveva acquistato, pagando in denaro, dai figli di Emor, a Sichem.</p>
<p class="C7 V17">Mentre si avvicinava il tempo della promessa fatta da Dio ad Abramo, il popolo crebbe e si moltiplicò in Egitto,</p>
<p class="C7 V18">finché sorse in Egitto un altro re, che non conosceva Giuseppe.</p>
<p class="C7 V19">Questi, agendo con inganno contro la nostra gente, oppresse i nostri padri fino al punto di costringerli ad abbandonare i loro bambini, perché non sopravvivessero.</p>
<p class="C7 V20">In quel tempo nacque Mosè, ed era molto bello. Fu allevato per tre mesi nella casa paterna</p>
<p class="C7 V21">e, quando fu abbandonato, lo raccolse la figlia del faraone e lo allevò come suo figlio.</p>
<p class="C7 V22">Così Mosè venne educato in tutta la sapienza degli Egiziani ed era potente in parole e in opere.</p>
<p class="C7 V23">Quando compì quarant’anni, gli venne il desiderio di fare visita ai suoi fratelli, i figli d’Israele.</p>
<p class="C7 V24">Vedendone uno che veniva maltrattato, ne prese le difese e vendicò l’oppresso, uccidendo l’Egiziano.</p>
<p class="C7 V25">Egli pensava che i suoi fratelli avrebbero compreso che Dio dava loro salvezza per mezzo suo, ma essi non compresero.</p>
<p class="C7 V26">Il giorno dopo egli si presentò in mezzo a loro mentre stavano litigando e cercava di rappacificarli. Disse: “Uomini, siete fratelli! Perché vi maltrattate l’un l’altro?”.</p>
<p class="C7 V27">Ma quello che maltrattava il vicino lo respinse, dicendo: “Chi ti ha costituito capo e giudice sopra di noi?</p>
<p class="C7 V28">Vuoi forse uccidermi, come ieri hai ucciso l’Egiziano?”.</p>
<p class="C7 V29">A queste parole Mosè fuggì e andò a vivere da straniero nella terra di Madian, dove ebbe due figli.</p>
<p class="C7 V30">Passati quarant’anni, gli apparve nel deserto del monte Sinai un angelo, in mezzo alla fiamma di un roveto ardente.</p>
<p class="C7 V31">Mosè rimase stupito di questa visione e, mentre si avvicinava per vedere meglio, venne la voce del Signore:</p>
<p class="C7 V32">“Io sono il Dio dei tuoi padri, il Dio di Abramo, di Isacco e di Giacobbe”. Tutto tremante, Mosè non osava guardare.</p>
<p class="C7 V33">Allora il Signore gli disse: “Togliti i sandali dai piedi, perché il luogo in cui stai è terra santa.</p>
<p class="C7 V34">Ho visto i maltrattamenti fatti al mio popolo in Egitto, ho udito il loro gemito e sono sceso a liberarli. Ora vieni, io ti mando in Egitto”.</p>
<p class="C7 V35">Questo Mosè, che essi avevano rinnegato dicendo: “Chi ti ha costituito capo e giudice?”, proprio lui Dio mandò come capo e liberatore, per mezzo dell’angelo che gli era apparso nel roveto.</p>
<p class="C7 V36">Egli li fece uscire, compiendo prodigi e segni nella terra d’Egitto, nel Mar Rosso e nel deserto per quarant’anni.</p>
<p class="C7 V37">Egli è quel Mosè che disse ai figli d’Israele: “Dio farà sorgere per voi, dai vostri fratelli, un profeta come me”.</p>
<p class="C7 V38">Egli è colui che, mentre erano radunati nel deserto, fu mediatore tra l’angelo, che gli parlava sul monte Sinai, e i nostri padri; egli ricevette parole di vita da trasmettere a noi.</p>
<p class="C7 V39">Ma i nostri padri non vollero dargli ascolto, anzi lo respinsero e in cuor loro si volsero verso l’Egitto,</p>
<p class="C7 V40">dicendo ad Aronne: “Fa’ per noi degli dèi che camminino davanti a noi, perché a questo Mosè, che ci condusse fuori dalla terra d’Egitto, non sappiamo che cosa sia accaduto”.</p>
<p class="C7 V41">E in quei giorni fabbricarono un vitello e offrirono un sacrificio all’idolo e si rallegrarono per l’opera delle loro mani.</p>
<p class="C7 V42">Ma Dio si allontanò da loro e li abbandonò al culto degli astri del cielo, come è scritto nel libro dei Profeti: Mi avete forse offerto vittime e sacrifici per quarant’anni nel deserto, o casa d’Israele?</p>
<p class="C7 V43">Avete preso con voi la tenda di Moloc e la stella del vostro dio Refan, immagini che vi siete fabbricate per adorarle! Perciò vi deporterò al di là di Babilonia.</p>
<p class="C7 V44">Nel deserto i nostri padri avevano la tenda della testimonianza, come colui che parlava a Mosè aveva ordinato di costruirla secondo il modello che aveva visto.</p>
<p class="C7 V45">E dopo averla ricevuta, i nostri padri con Giosuè la portarono con sé nel territorio delle nazioni che Dio scacciò davanti a loro, fino ai tempi di Davide.</p>
<p class="C7 V46">Costui trovò grazia dinanzi a Dio e domandò di poter trovare una dimora per la casa di Giacobbe;</p>
<p class="C7 V47">ma fu Salomone che gli costruì una casa.</p>
<p class="C7 V48">L’Altissimo tuttavia non abita in costruzioni fatte da mano d’uomo, come dice il profeta:</p>
<p class="C7 V49">Il cielo è il mio trono e la terra sgabello dei miei piedi. Quale casa potrete costruirmi, dice il Signore, o quale sarà il luogo del mio riposo?</p>
<p class="C7 V50">Non è forse la mia mano che ha creato tutte queste cose?</p>
<p class="C7 V51">Testardi e incirconcisi nel cuore e nelle orecchie, voi opponete sempre resistenza allo Spirito Santo. Come i vostri padri, così siete anche voi.</p>
<p class="C7 V52">Quale dei profeti i vostri padri non hanno perseguitato? Essi uccisero quelli che preannunciavano la venuta del Giusto, del quale voi ora siete diventati traditori e uccisori,</p>
<p class="C7 V53">voi che avete ricevuto la Legge mediante ordini dati dagli angeli e non l’avete osservata».</p>
<p class="C7 V54">All’udire queste cose, erano furibondi in cuor loro e digrignavano i denti contro Stefano.</p>
<p class="C7 V55">Ma egli, pieno di Spirito Santo, fissando il cielo, vide la gloria di Dio e Gesù che stava alla destra di Dio</p>
<p class="C7 V56">e disse: «Ecco, contemplo i cieli aperti e il Figlio dell’uomo che sta alla destra di Dio».</p>
<p class="C7 V57">Allora, gridando a gran voce, si turarono gli orecchi e si scagliarono tutti insieme contro di lui,</p>
<p class="C7 V58">lo trascinarono fuori della città e si misero a lapidarlo. E i testimoni deposero i loro mantelli ai piedi di un giovane, chiamato Saulo.</p>
<p class="C7 V59">E lapidavano Stefano, che pregava e diceva: «Signore Gesù, accogli il mio spirito».</p>
<p class="C7 V60">Poi piegò le ginocchia e gridò a gran voce: «Signore, non imputare loro questo peccato». Detto questo, morì. </p>
<p class="C8 V1">Saulo approvava la sua uccisione. In quel giorno scoppiò una violenta persecuzione contro la Chiesa di Gerusalemme; tutti, ad eccezione degli apostoli, si dispersero nelle regioni della Giudea e della Samaria.</p>
<p class="C8 V2">Uomini pii seppellirono Stefano e fecero un grande lutto per lui.</p>
<p class="C8 V3">Saulo intanto cercava di distruggere la Chiesa: entrava nelle case, prendeva uomini e donne e li faceva mettere in carcere.</p>
<p class="C8 V4">Quelli però che si erano dispersi andarono di luogo in luogo, annunciando la Parola.</p>
<p class="C8 V5">Filippo, sceso in una città della Samaria, predicava loro il Cristo.</p>
<p class="C8 V6">E le folle, unanimi, prestavano attenzione alle parole di Filippo, sentendolo parlare e vedendo i segni che egli compiva.</p>
<p class="C8 V7">Infatti da molti indemoniati uscivano spiriti impuri, emettendo alte grida, e molti paralitici e storpi furono guariti.</p>
<p class="C8 V8">E vi fu grande gioia in quella città.</p>
<p class="C8 V9">Vi era da tempo in città un tale di nome Simone, che praticava la magia e faceva strabiliare gli abitanti della Samaria, spacciandosi per un grande personaggio.</p>
<p class="C8 V10">A lui prestavano attenzione tutti, piccoli e grandi, e dicevano: «Costui è la potenza di Dio, quella che è chiamata Grande».</p>
<p class="C8 V11">Gli prestavano attenzione, perché per molto tempo li aveva stupiti con le sue magie.</p>
<p class="C8 V12">Ma quando cominciarono a credere a Filippo, che annunciava il vangelo del regno di Dio e del nome di Gesù Cristo, uomini e donne si facevano battezzare.</p>
<p class="C8 V13">Anche lo stesso Simone credette e, dopo che fu battezzato, stava sempre attaccato a Filippo. Rimaneva stupito nel vedere i segni e i grandi prodigi che avvenivano.</p>
<p class="C8 V14">Frattanto gli apostoli, a Gerusalemme, seppero che la Samaria aveva accolto la parola di Dio e inviarono a loro Pietro e Giovanni.</p>
<p class="C8 V15">Essi scesero e pregarono per loro perché ricevessero lo Spirito Santo;</p>
<p class="C8 V16">non era infatti ancora disceso sopra nessuno di loro, ma erano stati soltanto battezzati nel nome del Signore Gesù.</p>
<p class="C8 V17">Allora imponevano loro le mani e quelli ricevevano lo Spirito Santo.</p>
<p class="C8 V18">Simone, vedendo che lo Spirito veniva dato con l’imposizione delle mani degli apostoli, offrì loro del denaro</p>
<p class="C8 V19">dicendo: «Date anche a me questo potere perché, a chiunque io imponga le mani, egli riceva lo Spirito Santo».</p>
<p class="C8 V20">Ma Pietro gli rispose: «Possa andare in rovina, tu e il tuo denaro, perché hai pensato di comprare con i soldi il dono di Dio!</p>
<p class="C8 V21">Non hai nulla da spartire né da guadagnare in questa cosa, perché il tuo cuore non è retto davanti a Dio.</p>
<p class="C8 V22">Convèrtiti dunque da questa tua iniquità e prega il Signore che ti sia perdonata l’intenzione del tuo cuore.</p>
<p class="C8 V23">Ti vedo infatti pieno di fiele amaro e preso nei lacci dell’iniquità».</p>
<p class="C8 V24">Rispose allora Simone: «Pregate voi per me il Signore, perché non mi accada nulla di ciò che avete detto».</p>
<p class="C8 V25">Essi poi, dopo aver testimoniato e annunciato la parola del Signore, ritornavano a Gerusalemme ed evangelizzavano molti villaggi dei Samaritani.</p>
<p class="C8 V26">Un angelo del Signore parlò a Filippo e disse: «Àlzati e va’ verso il mezzogiorno, sulla strada che scende da Gerusalemme a Gaza; essa è deserta».</p>
<p class="C8 V27">Egli si alzò e si mise in cammino, quand’ecco un Etìope, eunuco, funzionario di Candace, regina di Etiopia, amministratore di tutti i suoi tesori, che era venuto per il culto a Gerusalemme,</p>
<p class="C8 V28">stava ritornando, seduto sul suo carro, e leggeva il profeta Isaia.</p>
<p class="C8 V29">Disse allora lo Spirito a Filippo: «Va’ avanti e accòstati a quel carro».</p>
<p class="C8 V30">Filippo corse innanzi e, udito che leggeva il profeta Isaia, gli disse: «Capisci quello che stai leggendo?».</p>
<p class="C8 V31">Egli rispose: «E come potrei capire, se nessuno mi guida?». E invitò Filippo a salire e a sedere accanto a lui.</p>
<p class="C8 V32">Il passo della Scrittura che stava leggendo era questo: Come una pecora egli fu condotto al macello e come un agnello senza voce innanzi a chi lo tosa, così egli non apre la sua bocca.</p>
<p class="C8 V33">Nella sua umiliazione il giudizio gli è stato negato, la sua discendenza chi potrà descriverla? Poiché è stata recisa dalla terra la sua vita.</p>
<p class="C8 V34">Rivolgendosi a Filippo, l’eunuco disse: «Ti prego, di quale persona il profeta dice questo? Di se stesso o di qualcun altro?».</p>
<p class="C8 V35">Filippo, prendendo la parola e partendo da quel passo della Scrittura, annunciò a lui Gesù.</p>
<p class="C8 V36">Proseguendo lungo la strada, giunsero dove c’era dell’acqua e l’eunuco disse: «Ecco, qui c’è dell’acqua; che cosa impedisce che io sia battezzato?». </p>
<p class="C8 V37">Fece fermare il carro e scesero tutti e due nell’acqua, Filippo e l’eunuco, ed egli lo battezzò.</p>
<p class="C8 V38">Quando risalirono dall’acqua, lo Spirito del Signore rapì Filippo e l’eunuco non lo vide più; e, pieno di gioia, proseguiva la sua strada.</p>
<p class="C8 V39">Filippo invece si trovò ad Azoto ed evangelizzava tutte le città che attraversava, finché giunse a Cesarèa. </p>
<p class="C9 V1">Saulo, spirando ancora minacce e stragi contro i discepoli del Signore, si presentò al sommo sacerdote</p>
<p class="C9 V2">e gli chiese lettere per le sinagoghe di Damasco, al fine di essere autorizzato a condurre in catene a Gerusalemme tutti quelli che avesse trovato, uomini e donne, appartenenti a questa Via.</p>
<p class="C9 V3">E avvenne che, mentre era in viaggio e stava per avvicinarsi a Damasco, all’improvviso lo avvolse una luce dal cielo</p>
<p class="C9 V4">e, cadendo a terra, udì una voce che gli diceva: «Saulo, Saulo, perché mi perséguiti?».</p>
<p class="C9 V5">Rispose: «Chi sei, o Signore?». Ed egli: «Io sono Gesù, che tu perséguiti!</p>
<p class="C9 V6">Ma tu àlzati ed entra nella città e ti sarà detto ciò che devi fare».</p>
<p class="C9 V7">Gli uomini che facevano il cammino con lui si erano fermati ammutoliti, sentendo la voce, ma non vedendo nessuno.</p>
<p class="C9 V8">Saulo allora si alzò da terra ma, aperti gli occhi, non vedeva nulla. Così, guidandolo per mano, lo condussero a Damasco.</p>
<p class="C9 V9">Per tre giorni rimase cieco e non prese né cibo né bevanda.</p>
<p class="C9 V10">C’era a Damasco un discepolo di nome Anania. Il Signore in una visione gli disse: «Anania!». Rispose: «Eccomi, Signore!».</p>
<p class="C9 V11">E il Signore a lui: «Su, va’ nella strada chiamata Diritta e cerca nella casa di Giuda un tale che ha nome Saulo, di Tarso; ecco, sta pregando</p>
<p class="C9 V12">e ha visto in visione un uomo, di nome Anania, venire a imporgli le mani perché recuperasse la vista».</p>
<p class="C9 V13">Rispose Anania: «Signore, riguardo a quest’uomo ho udito da molti quanto male ha fatto ai tuoi fedeli a Gerusalemme.</p>
<p class="C9 V14">Inoltre, qui egli ha l’autorizzazione dei capi dei sacerdoti di arrestare tutti quelli che invocano il tuo nome».</p>
<p class="C9 V15">Ma il Signore gli disse: «Va’, perché egli è lo strumento che ho scelto per me, affinché porti il mio nome dinanzi alle nazioni, ai re e ai figli d’Israele;</p>
<p class="C9 V16">e io gli mostrerò quanto dovrà soffrire per il mio nome».</p>
<p class="C9 V17">Allora Anania andò, entrò nella casa, gli impose le mani e disse: «Saulo, fratello, mi ha mandato a te il Signore, quel Gesù che ti è apparso sulla strada che percorrevi, perché tu riacquisti la vista e sia colmato di Spirito Santo».</p>
<p class="C9 V18">E subito gli caddero dagli occhi come delle squame e recuperò la vista. Si alzò e venne battezzato,</p>
<p class="C9 V19">poi prese cibo e le forze gli ritornarono. Rimase alcuni giorni insieme ai discepoli che erano a Damasco,</p>
<p class="C9 V20">e subito nelle sinagoghe annunciava che Gesù è il Figlio di Dio.</p>
<p class="C9 V21">E tutti quelli che lo ascoltavano si meravigliavano e dicevano: «Non è lui che a Gerusalemme infieriva contro quelli che invocavano questo nome ed era venuto qui precisamente per condurli in catene ai capi dei sacerdoti?».</p>
<p class="C9 V22">Saulo frattanto si rinfrancava sempre di più e gettava confusione tra i Giudei residenti a Damasco, dimostrando che Gesù è il Cristo.</p>
<p class="C9 V23">Trascorsero così parecchi giorni e i Giudei deliberarono di ucciderlo,</p>
<p class="C9 V24">ma Saulo venne a conoscenza dei loro piani. Per riuscire a eliminarlo essi sorvegliavano anche le porte della città, giorno e notte;</p>
<p class="C9 V25">ma i suoi discepoli, di notte, lo presero e lo fecero scendere lungo le mura, calandolo giù in una cesta.</p>
<p class="C9 V26">Venuto a Gerusalemme, cercava di unirsi ai discepoli, ma tutti avevano paura di lui, non credendo che fosse un discepolo.</p>
<p class="C9 V27">Allora Bàrnaba lo prese con sé, lo condusse dagli apostoli e raccontò loro come, durante il viaggio, aveva visto il Signore che gli aveva parlato e come in Damasco aveva predicato con coraggio nel nome di Gesù.</p>
<p class="C9 V28">Così egli poté stare con loro e andava e veniva in Gerusalemme, predicando apertamente nel nome del Signore.</p>
<p class="C9 V29">Parlava e discuteva con quelli di lingua greca; ma questi tentavano di ucciderlo.</p>
<p class="C9 V30">Quando vennero a saperlo, i fratelli lo condussero a Cesarèa e lo fecero partire per Tarso.</p>
<p class="C9 V31">La Chiesa era dunque in pace per tutta la Giudea, la Galilea e la Samaria: si consolidava e camminava nel timore del Signore e, con il conforto dello Spirito Santo, cresceva di numero.</p>
<p class="C9 V32">E avvenne che Pietro, mentre andava a far visita a tutti, si recò anche dai fedeli che abitavano a Lidda.</p>
<p class="C9 V33">Qui trovò un uomo di nome Enea, che da otto anni giaceva su una barella perché era paralitico.</p>
<p class="C9 V34">Pietro gli disse: «Enea, Gesù Cristo ti guarisce; àlzati e rifatti il letto». E subito si alzò.</p>
<p class="C9 V35">Lo videro tutti gli abitanti di Lidda e del Saron e si convertirono al Signore.</p>
<p class="C9 V36">A Giaffa c’era una discepola chiamata Tabità – nome che significa Gazzella – la quale abbondava in opere buone e faceva molte elemosine.</p>
<p class="C9 V37">Proprio in quei giorni ella si ammalò e morì. La lavarono e la posero in una stanza al piano superiore.</p>
<p class="C9 V38">E, poiché Lidda era vicina a Giaffa, i discepoli, udito che Pietro si trovava là, gli mandarono due uomini a invitarlo: «Non indugiare, vieni da noi!».</p>
<p class="C9 V39">Pietro allora si alzò e andò con loro. Appena arrivato, lo condussero al piano superiore e gli si fecero incontro tutte le vedove in pianto, che gli mostravano le tuniche e i mantelli che Gazzella confezionava quando era fra loro.</p>
<p class="C9 V40">Pietro fece uscire tutti e si inginocchiò a pregare; poi, rivolto al corpo, disse: «Tabità, àlzati!». Ed ella aprì gli occhi, vide Pietro e si mise a sedere.</p>
<p class="C9 V41">Egli le diede la mano e la fece alzare, poi chiamò i fedeli e le vedove e la presentò loro viva.</p>
<p class="C9 V42">La cosa fu risaputa in tutta Giaffa, e molti credettero nel Signore.</p>
<p class="C9 V43">Pietro rimase a Giaffa parecchi giorni, presso un certo Simone, conciatore di pelli. </p>
<p class="C10 V1">Vi era a Cesarèa un uomo di nome Cornelio, centurione della coorte detta Italica.</p>
<p class="C10 V2">Era religioso e timorato di Dio con tutta la sua famiglia; faceva molte elemosine al popolo e pregava sempre Dio.</p>
<p class="C10 V3">Un giorno, verso le tre del pomeriggio, vide chiaramente in visione un angelo di Dio venirgli incontro e chiamarlo: «Cornelio!».</p>
<p class="C10 V4">Egli lo guardò e preso da timore disse: «Che c’è, Signore?». Gli rispose: «Le tue preghiere e le tue elemosine sono salite dinanzi a Dio ed egli si è ricordato di te.</p>
<p class="C10 V5">Ora manda degli uomini a Giaffa e fa’ venire un certo Simone, detto Pietro.</p>
<p class="C10 V6">Egli è ospite presso un tale Simone, conciatore di pelli, che abita vicino al mare».</p>
<p class="C10 V7">Quando l’angelo che gli parlava se ne fu andato, Cornelio chiamò due dei suoi servitori e un soldato, uomo religioso, che era ai suoi ordini;</p>
<p class="C10 V8">spiegò loro ogni cosa e li mandò a Giaffa.</p>
<p class="C10 V9">Il giorno dopo, mentre quelli erano in cammino e si avvicinavano alla città, Pietro, verso mezzogiorno, salì sulla terrazza a pregare.</p>
<p class="C10 V10">Gli venne fame e voleva prendere cibo. Mentre glielo preparavano, fu rapito in estasi:</p>
<p class="C10 V11">vide il cielo aperto e un oggetto che scendeva, simile a una grande tovaglia, calata a terra per i quattro capi.</p>
<p class="C10 V12">In essa c’era ogni sorta di quadrupedi, rettili della terra e uccelli del cielo.</p>
<p class="C10 V13">Allora risuonò una voce che gli diceva: «Coraggio, Pietro, uccidi e mangia!».</p>
<p class="C10 V14">Ma Pietro rispose: «Non sia mai, Signore, perché io non ho mai mangiato nulla di profano o di impuro».</p>
<p class="C10 V15">E la voce di nuovo a lui: «Ciò che Dio ha purificato, tu non chiamarlo profano».</p>
<p class="C10 V16">Questo accadde per tre volte; poi d’un tratto quell’oggetto fu risollevato nel cielo.</p>
<p class="C10 V17">Mentre Pietro si domandava perplesso, tra sé e sé, che cosa significasse ciò che aveva visto, ecco gli uomini inviati da Cornelio: dopo aver domandato della casa di Simone, si presentarono all’ingresso,</p>
<p class="C10 V18">chiamarono e chiesero se Simone, detto Pietro, fosse ospite lì.</p>
<p class="C10 V19">Pietro stava ancora ripensando alla visione, quando lo Spirito gli disse: «Ecco, tre uomini ti cercano;</p>
<p class="C10 V20">àlzati, scendi e va’ con loro senza esitare, perché sono io che li ho mandati».</p>
<p class="C10 V21">Pietro scese incontro a quegli uomini e disse: «Eccomi, sono io quello che cercate. Qual è il motivo per cui siete venuti?».</p>
<p class="C10 V22">Risposero: «Il centurione Cornelio, uomo giusto e timorato di Dio, stimato da tutta la nazione dei Giudei, ha ricevuto da un angelo santo l’ordine di farti venire in casa sua per ascoltare ciò che hai da dirgli».</p>
<p class="C10 V23">Pietro allora li fece entrare e li ospitò. Il giorno seguente partì con loro e alcuni fratelli di Giaffa lo accompagnarono.</p>
<p class="C10 V24">Il giorno dopo arrivò a Cesarèa. Cornelio stava ad aspettarli con i parenti e gli amici intimi che aveva invitato.</p>
<p class="C10 V25">Mentre Pietro stava per entrare, Cornelio gli andò incontro e si gettò ai suoi piedi per rendergli omaggio.</p>
<p class="C10 V26">Ma Pietro lo rialzò, dicendo: «Àlzati: anche io sono un uomo!».</p>
<p class="C10 V27">Poi, continuando a conversare con lui, entrò, trovò riunite molte persone</p>
<p class="C10 V28">e disse loro: «Voi sapete che a un Giudeo non è lecito aver contatti o recarsi da stranieri; ma Dio mi ha mostrato che non si deve chiamare profano o impuro nessun uomo.</p>
<p class="C10 V29">Per questo, quando mi avete mandato a chiamare, sono venuto senza esitare. Vi chiedo dunque per quale ragione mi avete mandato a chiamare».</p>
<p class="C10 V30">Cornelio allora rispose: «Quattro giorni or sono, verso quest’ora, stavo facendo la preghiera delle tre del pomeriggio nella mia casa, quando mi si presentò un uomo in splendida veste</p>
<p class="C10 V31">e mi disse: “Cornelio, la tua preghiera è stata esaudita e Dio si è ricordato delle tue elemosine.</p>
<p class="C10 V32">Manda dunque qualcuno a Giaffa e fa’ venire Simone, detto Pietro; egli è ospite nella casa di Simone, il conciatore di pelli, vicino al mare”.</p>
<p class="C10 V33">Subito ho mandato a chiamarti e tu hai fatto una cosa buona a venire. Ora dunque tutti noi siamo qui riuniti, al cospetto di Dio, per ascoltare tutto ciò che dal Signore ti è stato ordinato».</p>
<p class="C10 V34">Pietro allora prese la parola e disse: «In verità sto rendendomi conto che Dio non fa preferenza di persone,</p>
<p class="C10 V35">ma accoglie chi lo teme e pratica la giustizia, a qualunque nazione appartenga.</p>
<p class="C10 V36">Questa è la Parola che egli ha inviato ai figli d’Israele, annunciando la pace per mezzo di Gesù Cristo: questi è il Signore di tutti.</p>
<p class="C10 V37">Voi sapete ciò che è accaduto in tutta la Giudea, cominciando dalla Galilea, dopo il battesimo predicato da Giovanni;</p>
<p class="C10 V38">cioè come Dio consacrò in Spirito Santo e potenza Gesù di Nàzaret, il quale passò beneficando e risanando tutti coloro che stavano sotto il potere del diavolo, perché Dio era con lui.</p>
<p class="C10 V39">E noi siamo testimoni di tutte le cose da lui compiute nella regione dei Giudei e in Gerusalemme. Essi lo uccisero appendendolo a una croce,</p>
<p class="C10 V40">ma Dio lo ha risuscitato al terzo giorno e volle che si manifestasse,</p>
<p class="C10 V41">non a tutto il popolo, ma a testimoni prescelti da Dio, a noi che abbiamo mangiato e bevuto con lui dopo la sua risurrezione dai morti.</p>
<p class="C10 V42">E ci ha ordinato di annunciare al popolo e di testimoniare che egli è il giudice dei vivi e dei morti, costituito da Dio.</p>
<p class="C10 V43">A lui tutti i profeti danno questa testimonianza: chiunque crede in lui riceve il perdono dei peccati per mezzo del suo nome».</p>
<p class="C10 V44">Pietro stava ancora dicendo queste cose, quando lo Spirito Santo discese sopra tutti coloro che ascoltavano la Parola.</p>
<p class="C10 V45">E i fedeli circoncisi, che erano venuti con Pietro, si stupirono che anche sui pagani si fosse effuso il dono dello Spirito Santo;</p>
<p class="C10 V46">li sentivano infatti parlare in altre lingue e glorificare Dio. Allora Pietro disse:</p>
<p class="C10 V47">«Chi può impedire che siano battezzati nell’acqua questi che hanno ricevuto, come noi, lo Spirito Santo?».</p>
<p class="C10 V48">E ordinò che fossero battezzati nel nome di Gesù Cristo. Quindi lo pregarono di fermarsi alcuni giorni. </p>
<p class="C11 V1">Gli apostoli e i fratelli che stavano in Giudea vennero a sapere che anche i pagani avevano accolto la parola di Dio.</p>
<p class="C11 V2">E, quando Pietro salì a Gerusalemme, i fedeli circoncisi lo rimproveravano</p>
<p class="C11 V3">dicendo: «Sei entrato in casa di uomini non circoncisi e hai mangiato insieme con loro!».</p>
<p class="C11 V4">Allora Pietro cominciò a raccontare loro, con ordine, dicendo: </p>
<p class="C11 V5">«Mi trovavo in preghiera nella città di Giaffa e in estasi ebbi una visione: un oggetto che scendeva dal cielo, simile a una grande tovaglia, calata per i quattro capi, e che giunse fino a me.</p>
<p class="C11 V6">Fissandola con attenzione, osservai e vidi in essa quadrupedi della terra, fiere, rettili e uccelli del cielo.</p>
<p class="C11 V7">Sentii anche una voce che mi diceva: “Coraggio, Pietro, uccidi e mangia!”.</p>
<p class="C11 V8">Io dissi: “Non sia mai, Signore, perché nulla di profano o di impuro è mai entrato nella mia bocca”.</p>
<p class="C11 V9">Nuovamente la voce dal cielo riprese: “Ciò che Dio ha purificato, tu non chiamarlo profano”.</p>
<p class="C11 V10">Questo accadde per tre volte e poi tutto fu tirato su di nuovo nel cielo.</p>
<p class="C11 V11">Ed ecco, in quell’istante, tre uomini si presentarono alla casa dove eravamo, mandati da Cesarèa a cercarmi.</p>
<p class="C11 V12">Lo Spirito mi disse di andare con loro senza esitare. Vennero con me anche questi sei fratelli ed entrammo in casa di quell’uomo.</p>
<p class="C11 V13">Egli ci raccontò come avesse visto l’angelo presentarsi in casa sua e dirgli: “Manda qualcuno a Giaffa e fa’ venire Simone, detto Pietro;</p>
<p class="C11 V14">egli ti dirà cose per le quali sarai salvato tu con tutta la tua famiglia”.</p>
<p class="C11 V15">Avevo appena cominciato a parlare quando lo Spirito Santo discese su di loro, come in principio era disceso su di noi.</p>
<p class="C11 V16">Mi ricordai allora di quella parola del Signore che diceva: “Giovanni battezzò con acqua, voi invece sarete battezzati in Spirito Santo”.</p>
<p class="C11 V17">Se dunque Dio ha dato a loro lo stesso dono che ha dato a noi, per aver creduto nel Signore Gesù Cristo, chi ero io per porre impedimento a Dio?».</p>
<p class="C11 V18">All’udire questo si calmarono e cominciarono a glorificare Dio dicendo: «Dunque anche ai pagani Dio ha concesso che si convertano perché abbiano la vita!».</p>
<p class="C11 V19">Intanto quelli che si erano dispersi a causa della persecuzione scoppiata a motivo di Stefano erano arrivati fino alla Fenicia, a Cipro e ad Antiòchia e non proclamavano la Parola a nessuno fuorché ai Giudei.</p>
<p class="C11 V20">Ma alcuni di loro, gente di Cipro e di Cirene, giunti ad Antiòchia, cominciarono a parlare anche ai Greci, annunciando che Gesù è il Signore.</p>
<p class="C11 V21">E la mano del Signore era con loro e così un grande numero credette e si convertì al Signore.</p>
<p class="C11 V22">Questa notizia giunse agli orecchi della Chiesa di Gerusalemme, e mandarono Bàrnaba ad Antiòchia.</p>
<p class="C11 V23">Quando questi giunse e vide la grazia di Dio, si rallegrò ed esortava tutti a restare, con cuore risoluto, fedeli al Signore,</p>
<p class="C11 V24">da uomo virtuoso qual era e pieno di Spirito Santo e di fede. E una folla considerevole fu aggiunta al Signore.</p>
<p class="C11 V25">Bàrnaba poi partì alla volta di Tarso per cercare Saulo:</p>
<p class="C11 V26">lo trovò e lo condusse ad Antiòchia. Rimasero insieme un anno intero in quella Chiesa e istruirono molta gente. Ad Antiòchia per la prima volta i discepoli furono chiamati cristiani.</p>
<p class="C11 V27">In quei giorni alcuni profeti scesero da Gerusalemme ad Antiòchia.</p>
<p class="C11 V28">Uno di loro, di nome Àgabo, si alzò in piedi e annunciò, per impulso dello Spirito, che sarebbe scoppiata una grande carestia su tutta la terra. Ciò che di fatto avvenne sotto l’impero di Claudio.</p>
<p class="C11 V29">Allora i discepoli stabilirono di mandare un soccorso ai fratelli abitanti nella Giudea, ciascuno secondo quello che possedeva;</p>
<p class="C11 V30">questo fecero, indirizzandolo agli anziani, per mezzo di Bàrnaba e Saulo. </p>
<p class="C12 V1">In quel tempo il re Erode cominciò a perseguitare alcuni membri della Chiesa.</p>
<p class="C12 V2">Fece uccidere di spada Giacomo, fratello di Giovanni.</p>
<p class="C12 V3">Vedendo che ciò era gradito ai Giudei, fece arrestare anche Pietro. Erano quelli i giorni degli Azzimi.</p>
<p class="C12 V4">Lo fece catturare e lo gettò in carcere, consegnandolo in custodia a quattro picchetti di quattro soldati ciascuno, col proposito di farlo comparire davanti al popolo dopo la Pasqua.</p>
<p class="C12 V5">Mentre Pietro dunque era tenuto in carcere, dalla Chiesa saliva incessantemente a Dio una preghiera per lui.</p>
<p class="C12 V6">In quella notte, quando Erode stava per farlo comparire davanti al popolo, Pietro, piantonato da due soldati e legato con due catene, stava dormendo, mentre davanti alle porte le sentinelle custodivano il carcere.</p>
<p class="C12 V7">Ed ecco, gli si presentò un angelo del Signore e una luce sfolgorò nella cella. Egli toccò il fianco di Pietro, lo destò e disse: «Àlzati, in fretta!». E le catene gli caddero dalle mani.</p>
<p class="C12 V8">L’angelo gli disse: «Mettiti la cintura e légati i sandali». E così fece. L’angelo disse: «Metti il mantello e seguimi!».</p>
<p class="C12 V9">Pietro uscì e prese a seguirlo, ma non si rendeva conto che era realtà ciò che stava succedendo per opera dell’angelo: credeva invece di avere una visione.</p>
<p class="C12 V10">Essi oltrepassarono il primo posto di guardia e il secondo e arrivarono alla porta di ferro che conduce in città; la porta si aprì da sé davanti a loro. Uscirono, percorsero una strada e a un tratto l’angelo si allontanò da lui.</p>
<p class="C12 V11">Pietro allora, rientrato in sé, disse: «Ora so veramente che il Signore ha mandato il suo angelo e mi ha strappato dalla mano di Erode e da tutto ciò che il popolo dei Giudei si attendeva».</p>
<p class="C12 V12">Dopo aver riflettuto, si recò alla casa di Maria, madre di Giovanni, detto Marco, dove molti erano riuniti e pregavano.</p>
<p class="C12 V13">Appena ebbe bussato alla porta esterna, una serva di nome Rode si avvicinò per sentire chi era.</p>
<p class="C12 V14">Riconosciuta la voce di Pietro, per la gioia non aprì la porta, ma corse ad annunciare che fuori c’era Pietro.</p>
<p class="C12 V15">«Tu vaneggi!», le dissero. Ma ella insisteva che era proprio così. E quelli invece dicevano: «È l’angelo di Pietro».</p>
<p class="C12 V16">Questi intanto continuava a bussare e, quando aprirono e lo videro, rimasero stupefatti.</p>
<p class="C12 V17">Egli allora fece loro cenno con la mano di tacere e narrò loro come il Signore lo aveva tratto fuori dal carcere, e aggiunse: «Riferite questo a Giacomo e ai fratelli». Poi uscì e se ne andò verso un altro luogo.</p>
<p class="C12 V18">Sul far del giorno, c’era non poco scompiglio tra i soldati: che cosa mai era accaduto di Pietro?</p>
<p class="C12 V19">Erode lo fece cercare e, non essendo riuscito a trovarlo, fece processare le sentinelle e ordinò che fossero messe a morte; poi scese dalla Giudea e soggiornò a Cesarèa.</p>
<p class="C12 V20">Egli era infuriato contro gli abitanti di Tiro e di Sidone. Questi però si presentarono a lui di comune accordo e, dopo aver convinto Blasto, prefetto della camera del re, chiedevano pace, perché il loro paese riceveva viveri dal paese del re.</p>
<p class="C12 V21">Nel giorno fissato Erode, vestito del manto regale e seduto sul podio, tenne loro un discorso.</p>
<p class="C12 V22">La folla acclamava: «Voce di un dio e non di un uomo!».</p>
<p class="C12 V23">Ma improvvisamente un angelo del Signore lo colpì, perché non aveva dato gloria a Dio; ed egli, divorato dai vermi, spirò.</p>
<p class="C12 V24">Intanto la parola di Dio cresceva e si diffondeva.</p>
<p class="C12 V25">Bàrnaba e Saulo poi, compiuto il loro servizio a Gerusalemme, tornarono prendendo con sé Giovanni, detto Marco. </p>
<p class="C13 V1">C’erano nella Chiesa di Antiòchia profeti e maestri: Bàrnaba, Simeone detto Niger, Lucio di Cirene, Manaèn, compagno d’infanzia di Erode il tetrarca, e Saulo.</p>
<p class="C13 V2">Mentre essi stavano celebrando il culto del Signore e digiunando, lo Spirito Santo disse: «Riservate per me Bàrnaba e Saulo per l’opera alla quale li ho chiamati».</p>
<p class="C13 V3">Allora, dopo aver digiunato e pregato, imposero loro le mani e li congedarono.</p>
<p class="C13 V4">Essi dunque, inviati dallo Spirito Santo, scesero a Selèucia e di qui salparono per Cipro.</p>
<p class="C13 V5">Giunti a Salamina, cominciarono ad annunciare la parola di Dio nelle sinagoghe dei Giudei, avendo con sé anche Giovanni come aiutante.</p>
<p class="C13 V6">Attraversata tutta l’isola fino a Pafo, vi trovarono un tale, mago e falso profeta giudeo, di nome Bar-Iesus,</p>
<p class="C13 V7">al seguito del proconsole Sergio Paolo, uomo saggio, che aveva fatto chiamare a sé Bàrnaba e Saulo e desiderava ascoltare la parola di Dio.</p>
<p class="C13 V8">Ma Elimas, il mago – ciò infatti significa il suo nome –, faceva loro opposizione, cercando di distogliere il proconsole dalla fede.</p>
<p class="C13 V9">Allora Saulo, detto anche Paolo, colmato di Spirito Santo, fissò gli occhi su di lui</p>
<p class="C13 V10">e disse: «Uomo pieno di ogni frode e di ogni malizia, figlio del diavolo, nemico di ogni giustizia, quando cesserai di sconvolgere le vie diritte del Signore?</p>
<p class="C13 V11">Ed ecco, dunque, la mano del Signore è sopra di te: sarai cieco e per un certo tempo non vedrai il sole». Di colpo piombarono su di lui oscurità e tenebra, e brancolando cercava chi lo guidasse per mano.</p>
<p class="C13 V12">Quando vide l’accaduto, il proconsole credette, colpito dall’insegnamento del Signore.</p>
<p class="C13 V13">Salpati da Pafo, Paolo e i suoi compagni giunsero a Perge, in Panfìlia. Ma Giovanni si separò da loro e ritornò a Gerusalemme.</p>
<p class="C13 V14">Essi invece, proseguendo da Perge, arrivarono ad Antiòchia in Pisìdia e, entrati nella sinagoga nel giorno di sabato, sedettero.</p>
<p class="C13 V15">Dopo la lettura della Legge e dei Profeti, i capi della sinagoga mandarono a dire loro: «Fratelli, se avete qualche parola di esortazione per il popolo, parlate!».</p>
<p class="C13 V16">Si alzò Paolo e, fatto cenno con la mano, disse: «Uomini d’Israele e voi timorati di Dio, ascoltate.</p>
<p class="C13 V17">Il Dio di questo popolo d’Israele scelse i nostri padri e rialzò il popolo durante il suo esilio in terra d’Egitto, e con braccio potente li condusse via di là.</p>
<p class="C13 V18">Quindi sopportò la loro condotta per circa quarant’anni nel deserto,</p>
<p class="C13 V19">distrusse sette nazioni nella terra di Canaan e concesse loro in eredità quella terra</p>
<p class="C13 V20">per circa quattrocentocinquanta anni. Dopo questo diede loro dei giudici, fino al profeta Samuele.</p>
<p class="C13 V21">Poi essi chiesero un re e Dio diede loro Saul, figlio di Chis, della tribù di Beniamino, per quarant’anni.</p>
<p class="C13 V22">E, dopo averlo rimosso, suscitò per loro Davide come re, al quale rese questa testimonianza: “Ho trovato Davide, figlio di Iesse, uomo secondo il mio cuore; egli adempirà tutti i miei voleri”.</p>
<p class="C13 V23">Dalla discendenza di lui, secondo la promessa, Dio inviò, come salvatore per Israele, Gesù.</p>
<p class="C13 V24">Giovanni aveva preparato la sua venuta predicando un battesimo di conversione a tutto il popolo d’Israele.</p>
<p class="C13 V25">Diceva Giovanni sul finire della sua missione: “Io non sono quello che voi pensate! Ma ecco, viene dopo di me uno, al quale io non sono degno di slacciare i sandali”.</p>
<p class="C13 V26">Fratelli, figli della stirpe di Abramo, e quanti fra voi siete timorati di Dio, a noi è stata mandata la parola di questa salvezza.</p>
<p class="C13 V27">Gli abitanti di Gerusalemme infatti e i loro capi non l’hanno riconosciuto e, condannandolo, hanno portato a compimento le voci dei Profeti che si leggono ogni sabato;</p>
<p class="C13 V28">pur non avendo trovato alcun motivo di condanna a morte, chiesero a Pilato che egli fosse ucciso.</p>
<p class="C13 V29">Dopo aver adempiuto tutto quanto era stato scritto di lui, lo deposero dalla croce e lo misero nel sepolcro.</p>
<p class="C13 V30">Ma Dio lo ha risuscitato dai morti</p>
<p class="C13 V31">ed egli è apparso per molti giorni a quelli che erano saliti con lui dalla Galilea a Gerusalemme, e questi ora sono testimoni di lui davanti al popolo.</p>
<p class="C13 V32">E noi vi annunciamo che la promessa fatta ai padri si è realizzata,</p>
<p class="C13 V33">perché Dio l’ha compiuta per noi, loro figli, risuscitando Gesù, come anche sta scritto nel salmo secondo: Mio figlio sei tu, io oggi ti ho generato.</p>
<p class="C13 V34">Sì, Dio lo ha risuscitato dai morti, in modo che non abbia mai più a tornare alla corruzione, come ha dichiarato: Darò a voi le cose sante di Davide, quelle degne di fede.</p>
<p class="C13 V35">Per questo in un altro testo dice anche: Non permetterai che il tuo Santo subisca la corruzione.</p>
<p class="C13 V36">Ora Davide, dopo aver eseguito il volere di Dio nel suo tempo, morì e fu unito ai suoi padri e subì la corruzione.</p>
<p class="C13 V37">Ma colui che Dio ha risuscitato, non ha subìto la corruzione.</p>
<p class="C13 V38">Vi sia dunque noto, fratelli, che per opera sua viene annunciato a voi il perdono dei peccati. Da tutte le cose da cui mediante la legge di Mosè non vi fu possibile essere giustificati,</p>
<p class="C13 V39">per mezzo di lui chiunque crede è giustificato.</p>
<p class="C13 V40">Badate dunque che non avvenga ciò che è detto nei Profeti:</p>
<p class="C13 V41">Guardate, beffardi, stupite e nascondetevi, perché un’opera io compio ai vostri giorni, un’opera che voi non credereste se vi fosse raccontata!».</p>
<p class="C13 V42">Mentre uscivano, li esortavano ad annunciare loro queste cose il sabato seguente.</p>
<p class="C13 V43">Sciolta l’assemblea, molti Giudei e prosèliti credenti in Dio seguirono Paolo e Bàrnaba ed essi, intrattenendosi con loro, cercavano di persuaderli a perseverare nella grazia di Dio.</p>
<p class="C13 V44">Il sabato seguente quasi tutta la città si radunò per ascoltare la parola del Signore.</p>
<p class="C13 V45">Quando videro quella moltitudine, i Giudei furono ricolmi di gelosia e con parole ingiuriose contrastavano le affermazioni di Paolo.</p>
<p class="C13 V46">Allora Paolo e Bàrnaba con franchezza dichiararono: «Era necessario che fosse proclamata prima di tutto a voi la parola di Dio, ma poiché la respingete e non vi giudicate degni della vita eterna, ecco: noi ci rivolgiamo ai pagani.</p>
<p class="C13 V47">Così infatti ci ha ordinato il Signore: Io ti ho posto per essere luce delle genti, perché tu porti la salvezza sino all’estremità della terra».</p>
<p class="C13 V48">Nell’udire ciò, i pagani si rallegravano e glorificavano la parola del Signore, e tutti quelli che erano destinati alla vita eterna credettero.</p>
<p class="C13 V49">La parola del Signore si diffondeva per tutta la regione.</p>
<p class="C13 V50">Ma i Giudei sobillarono le pie donne della nobiltà e i notabili della città e suscitarono una persecuzione contro Paolo e Bàrnaba e li cacciarono dal loro territorio.</p>
<p class="C13 V51">Allora essi, scossa contro di loro la polvere dei piedi, andarono a Icònio.</p>
<p class="C13 V52">I discepoli erano pieni di gioia e di Spirito Santo. </p>
<p class="C14 V1">Anche a Icònio essi entrarono nella sinagoga dei Giudei e parlarono in modo tale che un grande numero di Giudei e di Greci divennero credenti.</p>
<p class="C14 V2">Ma i Giudei, che non avevano accolto la fede, eccitarono e inasprirono gli animi dei pagani contro i fratelli.</p>
<p class="C14 V3">Essi tuttavia rimasero per un certo tempo e parlavano con franchezza in virtù del Signore, che rendeva testimonianza alla parola della sua grazia e concedeva che per mano loro si operassero segni e prodigi.</p>
<p class="C14 V4">La popolazione della città si divise, schierandosi alcuni dalla parte dei Giudei, altri dalla parte degli apostoli.</p>
<p class="C14 V5">Ma quando ci fu un tentativo dei pagani e dei Giudei con i loro capi di aggredirli e lapidarli,</p>
<p class="C14 V6">essi lo vennero a sapere e fuggirono nelle città della Licaònia, Listra e Derbe, e nei dintorni,</p>
<p class="C14 V7">e là andavano evangelizzando.</p>
<p class="C14 V8">C’era a Listra un uomo paralizzato alle gambe, storpio sin dalla nascita, che non aveva mai camminato.</p>
<p class="C14 V9">Egli ascoltava Paolo mentre parlava e questi, fissandolo con lo sguardo e vedendo che aveva fede di essere salvato,</p>
<p class="C14 V10">disse a gran voce: «Àlzati, ritto in piedi!». Egli balzò in piedi e si mise a camminare.</p>
<p class="C14 V11">La gente allora, al vedere ciò che Paolo aveva fatto, si mise a gridare, dicendo, in dialetto licaònio: «Gli dèi sono scesi tra noi in figura umana!».</p>
<p class="C14 V12">E chiamavano Bàrnaba «Zeus» e Paolo «Hermes», perché era lui a parlare.</p>
<p class="C14 V13">Intanto il sacerdote di Zeus, il cui tempio era all’ingresso della città, recando alle porte tori e corone, voleva offrire un sacrificio insieme alla folla.</p>
<p class="C14 V14">Sentendo ciò, gli apostoli Bàrnaba e Paolo si strapparono le vesti e si precipitarono tra la folla, gridando:</p>
<p class="C14 V15">«Uomini, perché fate questo? Anche noi siamo esseri umani, mortali come voi, e vi annunciamo che dovete convertirvi da queste vanità al Dio vivente, che ha fatto il cielo, la terra, il mare e tutte le cose che in essi si trovano.</p>
<p class="C14 V16">Egli, nelle generazioni passate, ha lasciato che tutte le genti seguissero la loro strada;</p>
<p class="C14 V17">ma non ha cessato di dar prova di sé beneficando, concedendovi dal cielo piogge per stagioni ricche di frutti e dandovi cibo in abbondanza per la letizia dei vostri cuori».</p>
<p class="C14 V18">E così dicendo, riuscirono a fatica a far desistere la folla dall’offrire loro un sacrificio.</p>
<p class="C14 V19">Ma giunsero da Antiòchia e da Icònio alcuni Giudei, i quali persuasero la folla. Essi lapidarono Paolo e lo trascinarono fuori della città, credendolo morto.</p>
<p class="C14 V20">Allora gli si fecero attorno i discepoli ed egli si alzò ed entrò in città. Il giorno dopo partì con Bàrnaba alla volta di Derbe.</p>
<p class="C14 V21">Dopo aver annunciato il Vangelo a quella città e aver fatto un numero considerevole di discepoli, ritornarono a Listra, Icònio e Antiòchia,</p>
<p class="C14 V22">confermando i discepoli ed esortandoli a restare saldi nella fede «perché – dicevano – dobbiamo entrare nel regno di Dio attraverso molte tribolazioni».</p>
<p class="C14 V23">Designarono quindi per loro in ogni Chiesa alcuni anziani e, dopo avere pregato e digiunato, li affidarono al Signore, nel quale avevano creduto.</p>
<p class="C14 V24">Attraversata poi la Pisìdia, raggiunsero la Panfìlia</p>
<p class="C14 V25">e, dopo avere proclamato la Parola a Perge, scesero ad Attàlia;</p>
<p class="C14 V26">di qui fecero vela per Antiòchia, là dove erano stati affidati alla grazia di Dio per l’opera che avevano compiuto.</p>
<p class="C14 V27">Appena arrivati, riunirono la Chiesa e riferirono tutto quello che Dio aveva fatto per mezzo loro e come avesse aperto ai pagani la porta della fede.</p>
<p class="C14 V28">E si fermarono per non poco tempo insieme ai discepoli. </p>
<p class="C15 V1">Ora alcuni, venuti dalla Giudea, insegnavano ai fratelli: «Se non vi fate circoncidere secondo l’usanza di Mosè, non potete essere salvati».</p>
<p class="C15 V2">Poiché Paolo e Bàrnaba dissentivano e discutevano animatamente contro costoro, fu stabilito che Paolo e Bàrnaba e alcuni altri di loro salissero a Gerusalemme dagli apostoli e dagli anziani per tale questione.</p>
<p class="C15 V3">Essi dunque, provveduti del necessario dalla Chiesa, attraversarono la Fenicia e la Samaria, raccontando la conversione dei pagani e suscitando grande gioia in tutti i fratelli.</p>
<p class="C15 V4">Giunti poi a Gerusalemme, furono ricevuti dalla Chiesa, dagli apostoli e dagli anziani, e riferirono quali grandi cose Dio aveva compiuto per mezzo loro.</p>
<p class="C15 V5">Ma si alzarono alcuni della setta dei farisei, che erano diventati credenti, affermando: «È necessario circonciderli e ordinare loro di osservare la legge di Mosè».</p>
<p class="C15 V6">Allora si riunirono gli apostoli e gli anziani per esaminare questo problema.</p>
<p class="C15 V7">Sorta una grande discussione, Pietro si alzò e disse loro: «Fratelli, voi sapete che, già da molto tempo, Dio in mezzo a voi ha scelto che per bocca mia le nazioni ascoltino la parola del Vangelo e vengano alla fede.</p>
<p class="C15 V8">E Dio, che conosce i cuori, ha dato testimonianza in loro favore, concedendo anche a loro lo Spirito Santo, come a noi;</p>
<p class="C15 V9">e non ha fatto alcuna discriminazione tra noi e loro, purificando i loro cuori con la fede.</p>
<p class="C15 V10">Ora dunque, perché tentate Dio, imponendo sul collo dei discepoli un giogo che né i nostri padri né noi siamo stati in grado di portare?</p>
<p class="C15 V11">Noi invece crediamo che per la grazia del Signore Gesù siamo salvati, così come loro».</p>
<p class="C15 V12">Tutta l’assemblea tacque e stettero ad ascoltare Bàrnaba e Paolo che riferivano quali grandi segni e prodigi Dio aveva compiuto tra le nazioni per mezzo loro.</p>
<p class="C15 V13">Quando essi ebbero finito di parlare, Giacomo prese la parola e disse: «Fratelli, ascoltatemi.</p>
<p class="C15 V14">Simone ha riferito come fin da principio Dio ha voluto scegliere dalle genti un popolo per il suo nome.</p>
<p class="C15 V15">Con questo si accordano le parole dei profeti, come sta scritto:</p>
<p class="C15 V16">Dopo queste cose ritornerò e riedificherò la tenda di Davide, che era caduta; ne riedificherò le rovine e la rialzerò,</p>
<p class="C15 V17">perché cerchino il Signore anche gli altri uomini e tutte le genti sulle quali è stato invocato il mio nome, dice il Signore, che fa queste cose,</p>
<p class="C15 V18">note da sempre.</p>
<p class="C15 V19">Per questo io ritengo che non si debbano importunare quelli che dalle nazioni si convertono a Dio,</p>
<p class="C15 V20">ma solo che si ordini loro di astenersi dalla contaminazione con gli idoli, dalle unioni illegittime, dagli animali soffocati e dal sangue.</p>
<p class="C15 V21">Fin dai tempi antichi, infatti, Mosè ha chi lo predica in ogni città, poiché viene letto ogni sabato nelle sinagoghe».</p>
<p class="C15 V22">Agli apostoli e agli anziani, con tutta la Chiesa, parve bene allora di scegliere alcuni di loro e di inviarli ad Antiòchia insieme a Paolo e Bàrnaba: Giuda, chiamato Barsabba, e Sila, uomini di grande autorità tra i fratelli.</p>
<p class="C15 V23">E inviarono tramite loro questo scritto: «Gli apostoli e gli anziani, vostri fratelli, ai fratelli di Antiòchia, di Siria e di Cilìcia, che provengono dai pagani, salute!</p>
<p class="C15 V24">Abbiamo saputo che alcuni di noi, ai quali non avevamo dato nessun incarico, sono venuti a turbarvi con discorsi che hanno sconvolto i vostri animi.</p>
<p class="C15 V25">Ci è parso bene perciò, tutti d’accordo, di scegliere alcune persone e inviarle a voi insieme ai nostri carissimi Bàrnaba e Paolo,</p>
<p class="C15 V26">uomini che hanno rischiato la loro vita per il nome del nostro Signore Gesù Cristo.</p>
<p class="C15 V27">Abbiamo dunque mandato Giuda e Sila, che vi riferiranno anch’essi, a voce, queste stesse cose.</p>
<p class="C15 V28">È parso bene, infatti, allo Spirito Santo e a noi, di non imporvi altro obbligo al di fuori di queste cose necessarie:</p>
<p class="C15 V29">astenersi dalle carni offerte agli idoli, dal sangue, dagli animali soffocati e dalle unioni illegittime. Farete cosa buona a stare lontani da queste cose. State bene!».</p>
<p class="C15 V30">Quelli allora si congedarono e scesero ad Antiòchia; riunita l’assemblea, consegnarono la lettera.</p>
<p class="C15 V31">Quando l’ebbero letta, si rallegrarono per l’incoraggiamento che infondeva.</p>
<p class="C15 V32">Giuda e Sila, essendo anch’essi profeti, con un lungo discorso incoraggiarono i fratelli e li fortificarono.</p>
<p class="C15 V33">Dopo un certo tempo i fratelli li congedarono con il saluto di pace, perché tornassero da quelli che li avevano inviati.</p>
<p class="C15 V34">Paolo e Bàrnaba invece rimasero ad Antiòchia, insegnando e annunciando, insieme a molti altri, la parola del Signore.</p>
<p class="C15 V35">Dopo alcuni giorni Paolo disse a Bàrnaba: «Ritorniamo a far visita ai fratelli in tutte le città nelle quali abbiamo annunciato la parola del Signore, per vedere come stanno».</p>
<p class="C15 V36">Bàrnaba voleva prendere con loro anche Giovanni, detto Marco,</p>
<p class="C15 V37">ma Paolo riteneva che non si dovesse prendere uno che si era allontanato da loro, in Panfìlia, e non aveva voluto partecipare alla loro opera.</p>
<p class="C15 V38">Il dissenso fu tale che si separarono l’uno dall’altro. Bàrnaba, prendendo con sé Marco, s’imbarcò per Cipro.</p>
<p class="C15 V39">Paolo invece scelse Sila e partì, affidato dai fratelli alla grazia del Signore.</p>
<p class="C15 V40">E, attraversando la Siria e la Cilìcia, confermava le Chiese. </p>
<p class="C16 V1">Paolo si recò anche a Derbe e a Listra. Vi era qui un discepolo chiamato Timòteo, figlio di una donna giudea credente e di padre greco:</p>
<p class="C16 V2">era assai stimato dai fratelli di Listra e di Icònio.</p>
<p class="C16 V3">Paolo volle che partisse con lui, lo prese e lo fece circoncidere a motivo dei Giudei che si trovavano in quelle regioni: tutti infatti sapevano che suo padre era greco.</p>
<p class="C16 V4">Percorrendo le città, trasmettevano loro le decisioni prese dagli apostoli e dagli anziani di Gerusalemme, perché le osservassero.</p>
<p class="C16 V5">Le Chiese intanto andavano fortificandosi nella fede e crescevano di numero ogni giorno.</p>
<p class="C16 V6">Attraversarono quindi la Frìgia e la regione della Galazia, poiché lo Spirito Santo aveva impedito loro di proclamare la Parola nella provincia di Asia.</p>
<p class="C16 V7">Giunti verso la Mìsia, cercavano di passare in Bitìnia, ma lo Spirito di Gesù non lo permise loro;</p>
<p class="C16 V8">così, lasciata da parte la Mìsia, scesero a Tròade.</p>
<p class="C16 V9">Durante la notte apparve a Paolo una visione: era un Macèdone che lo supplicava: «Vieni in Macedonia e aiutaci!».</p>
<p class="C16 V10">Dopo che ebbe questa visione, subito cercammo di partire per la Macedonia, ritenendo che Dio ci avesse chiamati ad annunciare loro il Vangelo.</p>
<p class="C16 V11">Salpati da Tròade, facemmo vela direttamente verso Samotràcia e, il giorno dopo, verso Neàpoli</p>
<p class="C16 V12">e di qui a Filippi, colonia romana e città del primo distretto della Macedonia. Restammo in questa città alcuni giorni.</p>
<p class="C16 V13">Il sabato uscimmo fuori della porta lungo il fiume, dove ritenevamo che si facesse la preghiera e, dopo aver preso posto, rivolgevamo la parola alle donne là riunite.</p>
<p class="C16 V14">Ad ascoltare c’era anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo.</p>
<p class="C16 V15">Dopo essere stata battezzata insieme alla sua famiglia, ci invitò dicendo: «Se mi avete giudicata fedele al Signore, venite e rimanete nella mia casa». E ci costrinse ad accettare.</p>
<p class="C16 V16">Mentre andavamo alla preghiera, venne verso di noi una schiava che aveva uno spirito di divinazione: costei, facendo l’indovina, procurava molto guadagno ai suoi padroni.</p>
<p class="C16 V17">Ella si mise a seguire Paolo e noi, gridando: «Questi uomini sono servi del Dio altissimo e vi annunciano la via della salvezza».</p>
<p class="C16 V18">Così fece per molti giorni, finché Paolo, mal sopportando la cosa, si rivolse allo spirito e disse: «In nome di Gesù Cristo ti ordino di uscire da lei». E all’istante lo spirito uscì.</p>
<p class="C16 V19">Ma i padroni di lei, vedendo che era svanita la speranza del loro guadagno, presero Paolo e Sila e li trascinarono nella piazza principale davanti ai capi della città.</p>
<p class="C16 V20">Presentandoli ai magistrati dissero: «Questi uomini gettano il disordine nella nostra città; sono Giudei</p>
<p class="C16 V21">e predicano usanze che a noi Romani non è lecito accogliere né praticare».</p>
<p class="C16 V22">La folla allora insorse contro di loro e i magistrati, fatti strappare loro i vestiti, ordinarono di bastonarli</p>
<p class="C16 V23">e, dopo averli caricati di colpi, li gettarono in carcere e ordinarono al carceriere di fare buona guardia.</p>
<p class="C16 V24">Egli, ricevuto quest’ordine, li gettò nella parte più interna del carcere e assicurò i loro piedi ai ceppi.</p>
<p class="C16 V25">Verso mezzanotte Paolo e Sila, in preghiera, cantavano inni a Dio, mentre i prigionieri stavano ad ascoltarli.</p>
<p class="C16 V26">D’improvviso venne un terremoto così forte che furono scosse le fondamenta della prigione; subito si aprirono tutte le porte e caddero le catene di tutti.</p>
<p class="C16 V27">Il carceriere si svegliò e, vedendo aperte le porte del carcere, tirò fuori la spada e stava per uccidersi, pensando che i prigionieri fossero fuggiti.</p>
<p class="C16 V28">Ma Paolo gridò forte: «Non farti del male, siamo tutti qui».</p>
<p class="C16 V29">Quello allora chiese un lume, si precipitò dentro e tremando cadde ai piedi di Paolo e Sila;</p>
<p class="C16 V30">poi li condusse fuori e disse: «Signori, che cosa devo fare per essere salvato?».</p>
<p class="C16 V31">Risposero: «Credi nel Signore Gesù e sarai salvato tu e la tua famiglia».</p>
<p class="C16 V32">E proclamarono la parola del Signore a lui e a tutti quelli della sua casa.</p>
<p class="C16 V33">Egli li prese con sé, a quell’ora della notte, ne lavò le piaghe e subito fu battezzato lui con tutti i suoi;</p>
<p class="C16 V34">poi li fece salire in casa, apparecchiò la tavola e fu pieno di gioia insieme a tutti i suoi per avere creduto in Dio.</p>
<p class="C16 V35">Fattosi giorno, i magistrati inviarono le guardie a dire: «Rimetti in libertà quegli uomini!».</p>
<p class="C16 V36">Il carceriere riferì a Paolo questo messaggio: «I magistrati hanno dato ordine di lasciarvi andare! Uscite dunque e andate in pace».</p>
<p class="C16 V37">Ma Paolo disse alle guardie: «Ci hanno percosso in pubblico e senza processo, pur essendo noi cittadini romani, e ci hanno gettato in carcere; e ora ci fanno uscire di nascosto? No davvero! Vengano loro di persona a condurci fuori!».</p>
<p class="C16 V38">E le guardie riferirono ai magistrati queste parole. All’udire che erano cittadini romani, si spaventarono;</p>
<p class="C16 V39">vennero e si scusarono con loro; poi li fecero uscire e li pregarono di andarsene dalla città.</p>
<p class="C16 V40">Usciti dal carcere, si recarono a casa di Lidia, dove incontrarono i fratelli, li esortarono e partirono. </p>
<p class="C17 V1">Percorrendo la strada che passa per Anfìpoli e Apollònia, giunsero a Tessalònica, dove c’era una sinagoga dei Giudei.</p>
<p class="C17 V2">Come era sua consuetudine, Paolo vi andò e per tre sabati discusse con loro sulla base delle Scritture,</p>
<p class="C17 V3">spiegandole e sostenendo che il Cristo doveva soffrire e risorgere dai morti. E diceva: «Il Cristo è quel Gesù che io vi annuncio».</p>
<p class="C17 V4">Alcuni di loro furono convinti e aderirono a Paolo e a Sila, come anche un grande numero di Greci credenti in Dio e non poche donne della nobiltà.</p>
<p class="C17 V5">Ma i Giudei, ingelositi, presero con sé, dalla piazza, alcuni malviventi, suscitarono un tumulto e misero in subbuglio la città. Si presentarono alla casa di Giasone e cercavano Paolo e Sila per condurli davanti all’assemblea popolare.</p>
<p class="C17 V6">Non avendoli trovati, trascinarono Giasone e alcuni fratelli dai capi della città, gridando: «Quei tali che mettono il mondo in agitazione sono venuti anche qui</p>
<p class="C17 V7">e Giasone li ha ospitati. Tutti costoro vanno contro i decreti dell’imperatore, perché affermano che c’è un altro re: Gesù».</p>
<p class="C17 V8">Così misero in ansia la popolazione e i capi della città che udivano queste cose;</p>
<p class="C17 V9">dopo avere ottenuto una cauzione da Giasone e dagli altri, li rilasciarono.</p>
<p class="C17 V10">Allora i fratelli, durante la notte, fecero partire subito Paolo e Sila verso Berea. Giunti là, entrarono nella sinagoga dei Giudei.</p>
<p class="C17 V11">Questi erano di sentimenti più nobili di quelli di Tessalònica e accolsero la Parola con grande entusiasmo, esaminando ogni giorno le Scritture per vedere se le cose stavano davvero così.</p>
<p class="C17 V12">Molti di loro divennero credenti e non pochi anche dei Greci, donne della nobiltà e uomini.</p>
<p class="C17 V13">Ma quando i Giudei di Tessalònica vennero a sapere che anche a Berea era stata annunciata da Paolo la parola di Dio, andarono pure là ad agitare e a mettere in ansia la popolazione.</p>
<p class="C17 V14">Allora i fratelli fecero subito partire Paolo, perché si mettesse in cammino verso il mare, mentre Sila e Timòteo rimasero là.</p>
<p class="C17 V15">Quelli che accompagnavano Paolo lo condussero fino ad Atene e ripartirono con l’ordine, per Sila e Timòteo, di raggiungerlo al più presto.</p>
<p class="C17 V16">Paolo, mentre li attendeva ad Atene, fremeva dentro di sé al vedere la città piena di idoli.</p>
<p class="C17 V17">Frattanto, nella sinagoga, discuteva con i Giudei e con i pagani credenti in Dio e ogni giorno, sulla piazza principale, con quelli che incontrava.</p>
<p class="C17 V18">Anche certi filosofi epicurei e stoici discutevano con lui, e alcuni dicevano: «Che cosa mai vorrà dire questo ciarlatano?». E altri: «Sembra essere uno che annuncia divinità straniere», poiché annunciava Gesù e la risurrezione.</p>
<p class="C17 V19">Lo presero allora con sé, lo condussero all’Areòpago e dissero: «Possiamo sapere qual è questa nuova dottrina che tu annunci?</p>
<p class="C17 V20">Cose strane, infatti, tu ci metti negli orecchi; desideriamo perciò sapere di che cosa si tratta».</p>
<p class="C17 V21">Tutti gli Ateniesi, infatti, e gli stranieri là residenti non avevano passatempo più gradito che parlare o ascoltare le ultime novità.</p>
<p class="C17 V22">Allora Paolo, in piedi in mezzo all’Areòpago, disse: «Ateniesi, vedo che, in tutto, siete molto religiosi.</p>
<p class="C17 V23">Passando infatti e osservando i vostri monumenti sacri, ho trovato anche un altare con l’iscrizione: “A un dio ignoto”. Ebbene, colui che, senza conoscerlo, voi adorate, io ve lo annuncio.</p>
<p class="C17 V24">Il Dio che ha fatto il mondo e tutto ciò che contiene, che è Signore del cielo e della terra, non abita in templi costruiti da mani d’uomo</p>
<p class="C17 V25">né dalle mani dell’uomo si lascia servire come se avesse bisogno di qualche cosa: è lui che dà a tutti la vita e il respiro e ogni cosa.</p>
<p class="C17 V26">Egli creò da uno solo tutte le nazioni degli uomini, perché abitassero su tutta la faccia della terra. Per essi ha stabilito l’ordine dei tempi e i confini del loro spazio</p>
<p class="C17 V27">perché cerchino Dio, se mai, tastando qua e là come ciechi, arrivino a trovarlo, benché non sia lontano da ciascuno di noi.</p>
<p class="C17 V28">In lui infatti viviamo, ci muoviamo ed esistiamo, come hanno detto anche alcuni dei vostri poeti: “Perché di lui anche noi siamo stirpe”.</p>
<p class="C17 V29">Poiché dunque siamo stirpe di Dio, non dobbiamo pensare che la divinità sia simile all’oro, all’argento e alla pietra, che porti l’impronta dell’arte e dell’ingegno umano.</p>
<p class="C17 V30">Ora Dio, passando sopra ai tempi dell’ignoranza, ordina agli uomini che tutti e dappertutto si convertano,</p>
<p class="C17 V31">perché egli ha stabilito un giorno nel quale dovrà giudicare il mondo con giustizia, per mezzo di un uomo che egli ha designato, dandone a tutti prova sicura col risuscitarlo dai morti».</p>
<p class="C17 V32">Quando sentirono parlare di risurrezione dei morti, alcuni lo deridevano, altri dicevano: «Su questo ti sentiremo un’altra volta».</p>
<p class="C17 V33">Così Paolo si allontanò da loro.</p>
<p class="C17 V34">Ma alcuni si unirono a lui e divennero credenti: fra questi anche Dionigi, membro dell’Areòpago, una donna di nome Dàmaris e altri con loro. </p>
<p class="C18 V1">Dopo questi fatti Paolo lasciò Atene e si recò a Corinto.</p>
<p class="C18 V2">Qui trovò un Giudeo di nome Aquila, nativo del Ponto, arrivato poco prima dall’Italia, con la moglie Priscilla, in seguito all’ordine di Claudio che allontanava da Roma tutti i Giudei. Paolo si recò da loro</p>
<p class="C18 V3">e, poiché erano del medesimo mestiere, si stabilì in casa loro e lavorava. Di mestiere, infatti, erano fabbricanti di tende.</p>
<p class="C18 V4">Ogni sabato poi discuteva nella sinagoga e cercava di persuadere Giudei e Greci.</p>
<p class="C18 V5">Quando Sila e Timòteo giunsero dalla Macedonia, Paolo cominciò a dedicarsi tutto alla Parola, testimoniando davanti ai Giudei che Gesù è il Cristo.</p>
<p class="C18 V6">Ma, poiché essi si opponevano e lanciavano ingiurie, egli, scuotendosi le vesti, disse: «Il vostro sangue ricada sul vostro capo: io sono innocente. D’ora in poi me ne andrò dai pagani».</p>
<p class="C18 V7">Se ne andò di là ed entrò nella casa di un tale, di nome Tizio Giusto, uno che venerava Dio, la cui abitazione era accanto alla sinagoga.</p>
<p class="C18 V8">Crispo, capo della sinagoga, credette nel Signore insieme a tutta la sua famiglia; e molti dei Corinzi, ascoltando Paolo, credevano e si facevano battezzare.</p>
<p class="C18 V9">Una notte, in visione, il Signore disse a Paolo: «Non aver paura; continua a parlare e non tacere,</p>
<p class="C18 V10">perché io sono con te e nessuno cercherà di farti del male: in questa città io ho un popolo numeroso».</p>
<p class="C18 V11">Così Paolo si fermò un anno e mezzo, e insegnava fra loro la parola di Dio.</p>
<p class="C18 V12">Mentre Gallione era proconsole dell’Acaia, i Giudei insorsero unanimi contro Paolo e lo condussero davanti al tribunale</p>
<p class="C18 V13">dicendo: «Costui persuade la gente a rendere culto a Dio in modo contrario alla Legge».</p>
<p class="C18 V14">Paolo stava per rispondere, ma Gallione disse ai Giudei: «Se si trattasse di un delitto o di un misfatto, io vi ascolterei, o Giudei, come è giusto.</p>
<p class="C18 V15">Ma se sono questioni di parole o di nomi o della vostra Legge, vedetevela voi: io non voglio essere giudice di queste faccende».</p>
<p class="C18 V16">E li fece cacciare dal tribunale.</p>
<p class="C18 V17">Allora tutti afferrarono Sòstene, capo della sinagoga, e lo percossero davanti al tribunale, ma Gallione non si curava affatto di questo.</p>
<p class="C18 V18">Paolo si trattenne ancora diversi giorni, poi prese congedo dai fratelli e s’imbarcò diretto in Siria, in compagnia di Priscilla e Aquila. A Cencre si era rasato il capo a causa di un voto che aveva fatto.</p>
<p class="C18 V19">Giunsero a Èfeso, dove lasciò i due coniugi e, entrato nella sinagoga, si mise a discutere con i Giudei.</p>
<p class="C18 V20">Questi lo pregavano di fermarsi più a lungo, ma non acconsentì.</p>
<p class="C18 V21">Tuttavia congedandosi disse: «Ritornerò di nuovo da voi, se Dio vorrà»; quindi partì da Èfeso.</p>
<p class="C18 V22">Sbarcato a Cesarèa, salì a Gerusalemme a salutare la Chiesa e poi scese ad Antiòchia.</p>
<p class="C18 V23">Trascorso là un po’ di tempo, partì: percorreva di seguito la regione della Galazia e la Frìgia, confermando tutti i discepoli.</p>
<p class="C18 V24">Arrivò a Èfeso un Giudeo, di nome Apollo, nativo di Alessandria, uomo colto, esperto nelle Scritture.</p>
<p class="C18 V25">Questi era stato istruito nella via del Signore e, con animo ispirato, parlava e insegnava con accuratezza ciò che si riferiva a Gesù, sebbene conoscesse soltanto il battesimo di Giovanni.</p>
<p class="C18 V26">Egli cominciò a parlare con franchezza nella sinagoga. Priscilla e Aquila lo ascoltarono, poi lo presero con sé e gli esposero con maggiore accuratezza la via di Dio.</p>
<p class="C18 V27">Poiché egli desiderava passare in Acaia, i fratelli lo incoraggiarono e scrissero ai discepoli di fargli buona accoglienza. Giunto là, fu molto utile a quelli che, per opera della grazia, erano divenuti credenti.</p>
<p class="C18 V28">Confutava infatti vigorosamente i Giudei, dimostrando pubblicamente attraverso le Scritture che Gesù è il Cristo. </p>
<p class="C19 V1">Mentre Apollo era a Corinto, Paolo, attraversate le regioni dell’altopiano, scese a Èfeso. Qui trovò alcuni discepoli</p>
<p class="C19 V2">e disse loro: «Avete ricevuto lo Spirito Santo quando siete venuti alla fede?». Gli risposero: «Non abbiamo nemmeno sentito dire che esista uno Spirito Santo».</p>
<p class="C19 V3">Ed egli disse: «Quale battesimo avete ricevuto?». «Il battesimo di Giovanni», risposero.</p>
<p class="C19 V4">Disse allora Paolo: «Giovanni battezzò con un battesimo di conversione, dicendo al popolo di credere in colui che sarebbe venuto dopo di lui, cioè in Gesù».</p>
<p class="C19 V5">Udito questo, si fecero battezzare nel nome del Signore Gesù</p>
<p class="C19 V6">e, non appena Paolo ebbe imposto loro le mani, discese su di loro lo Spirito Santo e si misero a parlare in lingue e a profetare.</p>
<p class="C19 V7">Erano in tutto circa dodici uomini.</p>
<p class="C19 V8">Entrato poi nella sinagoga, vi poté parlare liberamente per tre mesi, discutendo e cercando di persuadere gli ascoltatori di ciò che riguarda il regno di Dio.</p>
<p class="C19 V9">Ma, poiché alcuni si ostinavano e si rifiutavano di credere, dicendo male in pubblico di questa Via, si allontanò da loro, separò i discepoli e continuò a discutere ogni giorno nella scuola di Tiranno.</p>
<p class="C19 V10">Questo durò per due anni, e così tutti gli abitanti della provincia d’Asia, Giudei e Greci, poterono ascoltare la parola del Signore.</p>
<p class="C19 V11">Dio intanto operava prodigi non comuni per mano di Paolo,</p>
<p class="C19 V12">al punto che mettevano sopra i malati fazzoletti o grembiuli che erano stati a contatto con lui e le malattie cessavano e gli spiriti cattivi fuggivano.</p>
<p class="C19 V13">Alcuni Giudei, che erano esorcisti itineranti, provarono anch’essi a invocare il nome del Signore Gesù sopra quanti avevano spiriti cattivi, dicendo: «Vi scongiuro per quel Gesù che Paolo predica!».</p>
<p class="C19 V14">Così facevano i sette figli di un certo Sceva, uno dei capi dei sacerdoti, giudeo.</p>
<p class="C19 V15">Ma lo spirito cattivo rispose loro: «Conosco Gesù e so chi è Paolo, ma voi chi siete?».</p>
<p class="C19 V16">E l’uomo che aveva lo spirito cattivo si scagliò su di loro, ebbe il sopravvento su tutti e li trattò con tale violenza che essi fuggirono da quella casa nudi e coperti di ferite.</p>
<p class="C19 V17">Il fatto fu risaputo da tutti i Giudei e i Greci che abitavano a Èfeso e tutti furono presi da timore, e il nome del Signore Gesù veniva glorificato.</p>
<p class="C19 V18">Molti di quelli che avevano abbracciato la fede venivano a confessare in pubblico le loro pratiche di magia</p>
<p class="C19 V19">e un numero considerevole di persone, che avevano esercitato arti magiche, portavano i propri libri e li bruciavano davanti a tutti. Ne fu calcolato il valore complessivo e si trovò che era di cinquantamila monete d’argento.</p>
<p class="C19 V20">Così la parola del Signore cresceva con vigore e si rafforzava.</p>
<p class="C19 V21">Dopo questi fatti, Paolo decise nello Spirito di attraversare la Macedonia e l’Acaia e di recarsi a Gerusalemme, dicendo: «Dopo essere stato là, devo vedere anche Roma».</p>
<p class="C19 V22">Inviati allora in Macedonia due dei suoi aiutanti, Timòteo ed Erasto, si trattenne ancora un po’ di tempo nella provincia di Asia.</p>
<p class="C19 V23">Fu verso quel tempo che scoppiò un grande tumulto riguardo a questa Via.</p>
<p class="C19 V24">Un tale, di nome Demetrio, che era òrafo e fabbricava tempietti di Artèmide in argento, procurando in tal modo non poco guadagno agli artigiani,</p>
<p class="C19 V25">li radunò insieme a quanti lavoravano a questo genere di oggetti e disse: «Uomini, voi sapete che da questa attività proviene il nostro benessere;</p>
<p class="C19 V26">ora, potete osservare e sentire come questo Paolo abbia convinto e fuorviato molta gente, non solo di Èfeso, ma si può dire di tutta l’Asia, affermando che non sono dèi quelli fabbricati da mani d’uomo.</p>
<p class="C19 V27">Non soltanto c’è il pericolo che la nostra categoria cada in discredito, ma anche che il santuario della grande dea Artèmide non sia stimato più nulla e venga distrutta la grandezza di colei che tutta l’Asia e il mondo intero venerano».</p>
<p class="C19 V28">All’udire ciò, furono pieni di collera e si misero a gridare: «Grande è l’Artèmide degli Efesini!».</p>
<p class="C19 V29">La città fu tutta in agitazione e si precipitarono in massa nel teatro, trascinando con sé i Macèdoni Gaio e Aristarco, compagni di viaggio di Paolo.</p>
<p class="C19 V30">Paolo voleva presentarsi alla folla, ma i discepoli non glielo permisero.</p>
<p class="C19 V31">Anche alcuni dei funzionari imperiali, che gli erano amici, mandarono a pregarlo di non avventurarsi nel teatro.</p>
<p class="C19 V32">Intanto, chi gridava una cosa, chi un’altra; l’assemblea era agitata e i più non sapevano il motivo per cui erano accorsi.</p>
<p class="C19 V33">Alcuni della folla fecero intervenire un certo Alessandro, che i Giudei avevano spinto avanti, e Alessandro, fatto cenno con la mano, voleva tenere un discorso di difesa davanti all’assemblea.</p>
<p class="C19 V34">Appena s’accorsero che era giudeo, si misero tutti a gridare in coro per quasi due ore: «Grande è l’Artèmide degli Efesini!».</p>
<p class="C19 V35">Ma il cancelliere della città calmò la folla e disse: «Abitanti di Èfeso, chi fra gli uomini non sa che la città di Èfeso è custode del tempio della grande Artèmide e della sua statua caduta dal cielo?</p>
<p class="C19 V36">Poiché questi fatti sono incontestabili, è necessario che stiate calmi e non compiate gesti inconsulti.</p>
<p class="C19 V37">Voi avete condotto qui questi uomini, che non hanno profanato il tempio né hanno bestemmiato la nostra dea.</p>
<p class="C19 V38">Perciò, se Demetrio e gli artigiani che sono con lui hanno delle ragioni da far valere contro qualcuno, esistono per questo i tribunali e vi sono i proconsoli: si citino in giudizio l’un l’altro.</p>
<p class="C19 V39">Se poi desiderate qualche altra cosa, si deciderà nell’assemblea legittima.</p>
<p class="C19 V40">C’è infatti il rischio di essere accusati di sedizione per l’accaduto di oggi, non essendoci alcun motivo con cui possiamo giustificare questo assembramento». Detto questo, sciolse l’assemblea. </p>
<p class="C20 V1">Cessato il tumulto, Paolo mandò a chiamare i discepoli e, dopo averli esortati, li salutò e si mise in viaggio per la Macedonia.</p>
<p class="C20 V2">Dopo aver attraversato quelle regioni, esortando i discepoli con molti discorsi, arrivò in Grecia.</p>
<p class="C20 V3">Trascorsi tre mesi, poiché ci fu un complotto dei Giudei contro di lui mentre si apprestava a salpare per la Siria, decise di fare ritorno attraverso la Macedonia.</p>
<p class="C20 V4">Lo accompagnavano Sòpatro di Berea, figlio di Pirro, Aristarco e Secondo di Tessalònica, Gaio di Derbe e Timòteo, e gli asiatici Tìchico e Tròfimo.</p>
<p class="C20 V5">Questi però, partiti prima di noi, ci attendevano a Tròade;</p>
<p class="C20 V6">noi invece salpammo da Filippi dopo i giorni degli Azzimi e li raggiungemmo in capo a cinque giorni a Tròade, dove ci trattenemmo sette giorni.</p>
<p class="C20 V7">Il primo giorno della settimana ci eravamo riuniti a spezzare il pane, e Paolo, che doveva partire il giorno dopo, conversava con loro e prolungò il discorso fino a mezzanotte.</p>
<p class="C20 V8">C’era un buon numero di lampade nella stanza al piano superiore, dove eravamo riuniti.</p>
<p class="C20 V9">Ora, un ragazzo di nome Èutico, seduto alla finestra, mentre Paolo continuava a conversare senza sosta, fu preso da un sonno profondo; sopraffatto dal sonno, cadde giù dal terzo piano e venne raccolto morto.</p>
<p class="C20 V10">Paolo allora scese, si gettò su di lui, lo abbracciò e disse: «Non vi turbate; è vivo!».</p>
<p class="C20 V11">Poi risalì, spezzò il pane, mangiò e, dopo aver parlato ancora molto fino all’alba, partì.</p>
<p class="C20 V12">Intanto avevano ricondotto il ragazzo vivo, e si sentirono molto consolati.</p>
<p class="C20 V13">Noi, che eravamo già partiti per nave, facemmo vela per Asso, dove dovevamo prendere a bordo Paolo; così infatti egli aveva deciso, intendendo fare il viaggio a piedi.</p>
<p class="C20 V14">Quando ci ebbe raggiunti ad Asso, lo prendemmo con noi e arrivammo a Mitilene.</p>
<p class="C20 V15">Salpati da qui, il giorno dopo ci trovammo di fronte a Chio; l’indomani toccammo Samo e il giorno seguente giungemmo a Mileto.</p>
<p class="C20 V16">Paolo infatti aveva deciso di passare al largo di Èfeso, per evitare di subire ritardi nella provincia d’Asia: gli premeva essere a Gerusalemme, se possibile, per il giorno della Pentecoste.</p>
<p class="C20 V17">Da Mileto mandò a chiamare a Èfeso gli anziani della Chiesa.</p>
<p class="C20 V18">Quando essi giunsero presso di lui, disse loro: «Voi sapete come mi sono comportato con voi per tutto questo tempo, fin dal primo giorno in cui arrivai in Asia:</p>
<p class="C20 V19">ho servito il Signore con tutta umiltà, tra le lacrime e le prove che mi hanno procurato le insidie dei Giudei;</p>
<p class="C20 V20">non mi sono mai tirato indietro da ciò che poteva essere utile, al fine di predicare a voi e di istruirvi, in pubblico e nelle case,</p>
<p class="C20 V21">testimoniando a Giudei e Greci la conversione a Dio e la fede nel Signore nostro Gesù.</p>
<p class="C20 V22">Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà.</p>
<p class="C20 V23">So soltanto che lo Spirito Santo, di città in città, mi attesta che mi attendono catene e tribolazioni.</p>
<p class="C20 V24">Non ritengo in nessun modo preziosa la mia vita, purché conduca a termine la mia corsa e il servizio che mi fu affidato dal Signore Gesù, di dare testimonianza al vangelo della grazia di Dio.</p>
<p class="C20 V25">E ora, ecco, io so che non vedrete più il mio volto, voi tutti tra i quali sono passato annunciando il Regno.</p>
<p class="C20 V26">Per questo attesto solennemente oggi, davanti a voi, che io sono innocente del sangue di tutti,</p>
<p class="C20 V27">perché non mi sono sottratto al dovere di annunciarvi tutta la volontà di Dio.</p>
<p class="C20 V28">Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio.</p>
<p class="C20 V29">Io so che dopo la mia partenza verranno fra voi lupi rapaci, che non risparmieranno il gregge;</p>
<p class="C20 V30">perfino in mezzo a voi sorgeranno alcuni a parlare di cose perverse, per attirare i discepoli dietro di sé.</p>
<p class="C20 V31">Per questo vigilate, ricordando che per tre anni, notte e giorno, io non ho cessato, tra le lacrime, di ammonire ciascuno di voi.</p>
<p class="C20 V32">E ora vi affido a Dio e alla parola della sua grazia, che ha la potenza di edificare e di concedere l’eredità fra tutti quelli che da lui sono santificati.</p>
<p class="C20 V33">Non ho desiderato né argento né oro né il vestito di nessuno.</p>
<p class="C20 V34">Voi sapete che alle necessità mie e di quelli che erano con me hanno provveduto queste mie mani.</p>
<p class="C20 V35">In tutte le maniere vi ho mostrato che i deboli si devono soccorrere lavorando così, ricordando le parole del Signore Gesù, che disse: “Si è più beati nel dare che nel ricevere!”».</p>
<p class="C20 V36">Dopo aver detto questo, si inginocchiò con tutti loro e pregò.</p>
<p class="C20 V37">Tutti scoppiarono in pianto e, gettandosi al collo di Paolo, lo baciavano,</p>
<p class="C20 V38">addolorati soprattutto perché aveva detto che non avrebbero più rivisto il suo volto. E lo accompagnarono fino alla nave. </p>
<p class="C21 V1">Appena ci fummo separati da loro, salpammo e per la via diretta giungemmo a Cos, il giorno seguente a Rodi e di qui a Pàtara.</p>
<p class="C21 V2">Trovata una nave che faceva la traversata per la Fenicia, vi salimmo e prendemmo il largo.</p>
<p class="C21 V3">Giunti in vista di Cipro, la lasciammo a sinistra e, navigando verso la Siria, sbarcammo a Tiro, dove la nave doveva scaricare.</p>
<p class="C21 V4">Avendo trovato i discepoli, rimanemmo là una settimana, ed essi, per impulso dello Spirito, dicevano a Paolo di non salire a Gerusalemme.</p>
<p class="C21 V5">Ma, quando furono passati quei giorni, uscimmo e ci mettemmo in viaggio, accompagnati da tutti loro, con mogli e figli, fino all’uscita della città. Inginocchiati sulla spiaggia, pregammo,</p>
<p class="C21 V6">poi ci salutammo a vicenda; noi salimmo sulla nave ed essi tornarono alle loro case.</p>
<p class="C21 V7">Terminata la navigazione, da Tiro approdammo a Tolemàide; andammo a salutare i fratelli e restammo un giorno con loro.</p>
<p class="C21 V8">Ripartiti il giorno seguente, giungemmo a Cesarèa; entrati nella casa di Filippo l’evangelista, che era uno dei Sette, restammo presso di lui.</p>
<p class="C21 V9">Egli aveva quattro figlie nubili, che avevano il dono della profezia.</p>
<p class="C21 V10">Eravamo qui da alcuni giorni, quando scese dalla Giudea un profeta di nome Àgabo.</p>
<p class="C21 V11">Egli venne da noi e, presa la cintura di Paolo, si legò i piedi e le mani e disse: «Questo dice lo Spirito Santo: l’uomo al quale appartiene questa cintura, i Giudei a Gerusalemme lo legheranno così e lo consegneranno nelle mani dei pagani».</p>
<p class="C21 V12">All’udire queste cose, noi e quelli del luogo pregavamo Paolo di non salire a Gerusalemme.</p>
<p class="C21 V13">Allora Paolo rispose: «Perché fate così, continuando a piangere e a spezzarmi il cuore? Io sono pronto non soltanto a essere legato, ma anche a morire a Gerusalemme per il nome del Signore Gesù».</p>
<p class="C21 V14">E poiché non si lasciava persuadere, smettemmo di insistere dicendo: «Sia fatta la volontà del Signore!».</p>
<p class="C21 V15">Dopo questi giorni, fatti i preparativi, salimmo a Gerusalemme.</p>
<p class="C21 V16">Vennero con noi anche alcuni discepoli da Cesarèa, i quali ci condussero da un certo Mnasone di Cipro, discepolo della prima ora, dal quale ricevemmo ospitalità.</p>
<p class="C21 V17">Arrivati a Gerusalemme, i fratelli ci accolsero festosamente.</p>
<p class="C21 V18">Il giorno dopo Paolo fece visita a Giacomo insieme con noi; c’erano anche tutti gli anziani.</p>
<p class="C21 V19">Dopo aver rivolto loro il saluto, si mise a raccontare nei particolari quello che Dio aveva fatto tra i pagani per mezzo del suo ministero.</p>
<p class="C21 V20">Come ebbero ascoltato, davano gloria a Dio; poi dissero a Paolo: «Tu vedi, fratello, quante migliaia di Giudei sono venuti alla fede e sono tutti osservanti della Legge.</p>
<p class="C21 V21">Ora, hanno sentito dire di te che insegni a tutti i Giudei sparsi tra i pagani di abbandonare Mosè, dicendo di non circoncidere più i loro figli e di non seguire più le usanze tradizionali.</p>
<p class="C21 V22">Che facciamo? Senza dubbio verranno a sapere che sei arrivato.</p>
<p class="C21 V23">Fa’ dunque quanto ti diciamo. Vi sono fra noi quattro uomini che hanno fatto un voto.</p>
<p class="C21 V24">Prendili con te, compi la purificazione insieme a loro e paga tu per loro perché si facciano radere il capo. Così tutti verranno a sapere che non c’è nulla di vero in quello che hanno sentito dire, ma che invece anche tu ti comporti bene, osservando la Legge.</p>
<p class="C21 V25">Quanto ai pagani che sono venuti alla fede, noi abbiamo deciso e abbiamo loro scritto che si tengano lontani dalle carni offerte agli idoli, dal sangue, da ogni animale soffocato e dalle unioni illegittime».</p>
<p class="C21 V26">Allora Paolo prese con sé quegli uomini e, il giorno seguente, fatta insieme a loro la purificazione, entrò nel tempio per comunicare il compimento dei giorni della purificazione, quando sarebbe stata presentata l’offerta per ciascuno di loro.</p>
<p class="C21 V27">Stavano ormai per finire i sette giorni, quando i Giudei della provincia d’Asia, come lo videro nel tempio, aizzarono tutta la folla e misero le mani su di lui</p>
<p class="C21 V28">gridando: «Uomini d’Israele, aiuto! Questo è l’uomo che va insegnando a tutti e dovunque contro il popolo, contro la Legge e contro questo luogo; ora ha perfino introdotto dei Greci nel tempio e ha profanato questo luogo santo!».</p>
<p class="C21 V29">Avevano infatti veduto poco prima Tròfimo di Èfeso in sua compagnia per la città, e pensavano che Paolo lo avesse fatto entrare nel tempio.</p>
<p class="C21 V30">Allora tutta la città fu in subbuglio e il popolo accorse. Afferrarono Paolo, lo trascinarono fuori dal tempio e subito furono chiuse le porte.</p>
<p class="C21 V31">Stavano già cercando di ucciderlo, quando fu riferito al comandante della coorte che tutta Gerusalemme era in agitazione.</p>
<p class="C21 V32">Immediatamente egli prese con sé dei soldati e dei centurioni e si precipitò verso di loro. Costoro, alla vista del comandante e dei soldati, cessarono di percuotere Paolo.</p>
<p class="C21 V33">Allora il comandante si avvicinò, lo arrestò e ordinò che fosse legato con due catene; intanto si informava chi fosse e che cosa avesse fatto.</p>
<p class="C21 V34">Tra la folla però chi gridava una cosa, chi un’altra. Non riuscendo ad accertare la realtà dei fatti a causa della confusione, ordinò di condurlo nella fortezza.</p>
<p class="C21 V35">Quando fu alla gradinata, dovette essere portato a spalla dai soldati a causa della violenza della folla.</p>
<p class="C21 V36">La moltitudine del popolo infatti veniva dietro, urlando: «A morte!».</p>
<p class="C21 V37">Sul punto di essere condotto nella fortezza, Paolo disse al comandante: «Posso dirti una parola?». Quello disse: «Conosci il greco?</p>
<p class="C21 V38">Allora non sei tu quell’Egiziano che in questi ultimi tempi ha sobillato e condotto nel deserto i quattromila ribelli?».</p>
<p class="C21 V39">Rispose Paolo: «Io sono un giudeo di Tarso in Cilìcia, cittadino di una città non senza importanza. Ti prego, permettimi di parlare al popolo».</p>
<p class="C21 V40">Egli acconsentì e Paolo, in piedi sui gradini, fece cenno con la mano al popolo; si fece un grande silenzio ed egli si rivolse loro ad alta voce in lingua ebraica, dicendo: </p>
<p class="C22 V1">«Fratelli e padri, ascoltate ora la mia difesa davanti a voi».</p>
<p class="C22 V2">Quando sentirono che parlava loro in lingua ebraica, fecero ancora più silenzio. Ed egli continuò: </p>
<p class="C22 V3">«Io sono un Giudeo, nato a Tarso in Cilìcia, ma educato in questa città, formato alla scuola di Gamaliele nell’osservanza scrupolosa della Legge dei padri, pieno di zelo per Dio, come oggi siete tutti voi.</p>
<p class="C22 V4">Io perseguitai a morte questa Via, incatenando e mettendo in carcere uomini e donne,</p>
<p class="C22 V5">come può darmi testimonianza anche il sommo sacerdote e tutto il collegio degli anziani. Da loro avevo anche ricevuto lettere per i fratelli e mi recai a Damasco per condurre prigionieri a Gerusalemme anche quelli che stanno là, perché fossero puniti.</p>
<p class="C22 V6">Mentre ero in viaggio e mi stavo avvicinando a Damasco, verso mezzogiorno, all’improvviso una grande luce dal cielo sfolgorò attorno a me;</p>
<p class="C22 V7">caddi a terra e sentii una voce che mi diceva: “Saulo, Saulo, perché mi perséguiti?”.</p>
<p class="C22 V8">Io risposi: “Chi sei, o Signore?”. Mi disse: “Io sono Gesù il Nazareno, che tu perséguiti”.</p>
<p class="C22 V9">Quelli che erano con me videro la luce, ma non udirono la voce di colui che mi parlava.</p>
<p class="C22 V10">Io dissi allora: “Che devo fare, Signore?”. E il Signore mi disse: “Àlzati e prosegui verso Damasco; là ti verrà detto tutto quello che è stabilito che tu faccia”.</p>
<p class="C22 V11">E poiché non ci vedevo più, a causa del fulgore di quella luce, guidato per mano dai miei compagni giunsi a Damasco.</p>
<p class="C22 V12">Un certo Anania, devoto osservante della Legge e stimato da tutti i Giudei là residenti,</p>
<p class="C22 V13">venne da me, mi si accostò e disse: “Saulo, fratello, torna a vedere!”. E in quell’istante lo vidi.</p>
<p class="C22 V14">Egli soggiunse: “Il Dio dei nostri padri ti ha predestinato a conoscere la sua volontà, a vedere il Giusto e ad ascoltare una parola dalla sua stessa bocca,</p>
<p class="C22 V15">perché gli sarai testimone davanti a tutti gli uomini delle cose che hai visto e udito.</p>
<p class="C22 V16">E ora, perché aspetti? Àlzati, fatti battezzare e purificare dai tuoi peccati, invocando il suo nome”.</p>
<p class="C22 V17">Dopo il mio ritorno a Gerusalemme, mentre pregavo nel tempio, fui rapito in estasi</p>
<p class="C22 V18">e vidi lui che mi diceva: “Affréttati ed esci presto da Gerusalemme, perché non accetteranno la tua testimonianza su di me”.</p>
<p class="C22 V19">E io dissi: “Signore, essi sanno che facevo imprigionare e percuotere nelle sinagoghe quelli che credevano in te;</p>
<p class="C22 V20">e quando si versava il sangue di Stefano, tuo testimone, anche io ero presente e approvavo, e custodivo i vestiti di quelli che lo uccidevano”.</p>
<p class="C22 V21">Ma egli mi disse: “Va’, perché io ti manderò lontano, alle nazioni”».</p>
<p class="C22 V22">Fino a queste parole erano stati ad ascoltarlo, ma a questo punto alzarono la voce gridando: «Togli di mezzo costui; non deve più vivere!».</p>
<p class="C22 V23">E poiché continuavano a urlare, a gettare via i mantelli e a lanciare polvere in aria,</p>
<p class="C22 V24">il comandante lo fece portare nella fortezza, ordinando di interrogarlo a colpi di flagello, per sapere perché mai gli gridassero contro in quel modo.</p>
<p class="C22 V25">Ma quando l’ebbero disteso per flagellarlo, Paolo disse al centurione che stava lì: «Avete il diritto di flagellare uno che è cittadino romano e non ancora giudicato?».</p>
<p class="C22 V26">Udito ciò, il centurione si recò dal comandante ad avvertirlo: «Che cosa stai per fare? Quell’uomo è un romano!».</p>
<p class="C22 V27">Allora il comandante si recò da Paolo e gli domandò: «Dimmi, tu sei romano?». Rispose: «Sì».</p>
<p class="C22 V28">Replicò il comandante: «Io, questa cittadinanza l’ho acquistata a caro prezzo». Paolo disse: «Io, invece, lo sono di nascita!».</p>
<p class="C22 V29">E subito si allontanarono da lui quelli che stavano per interrogarlo. Anche il comandante ebbe paura, rendendosi conto che era romano e che lui lo aveva messo in catene.</p>
<p class="C22 V30">Il giorno seguente, volendo conoscere la realtà dei fatti, cioè il motivo per cui veniva accusato dai Giudei, gli fece togliere le catene e ordinò che si riunissero i capi dei sacerdoti e tutto il sinedrio; fece condurre giù Paolo e lo fece comparire davanti a loro. </p>
<p class="C23 V1">Con lo sguardo fisso al sinedrio, Paolo disse: «Fratelli, io ho agito fino ad oggi davanti a Dio in piena rettitudine di coscienza».</p>
<p class="C23 V2">Ma il sommo sacerdote Anania ordinò ai presenti di percuoterlo sulla bocca.</p>
<p class="C23 V3">Paolo allora gli disse: «Dio percuoterà te, muro imbiancato! Tu siedi a giudicarmi secondo la Legge e contro la Legge comandi di percuotermi?».</p>
<p class="C23 V4">E i presenti dissero: «Osi insultare il sommo sacerdote di Dio?».</p>
<p class="C23 V5">Rispose Paolo: «Non sapevo, fratelli, che fosse il sommo sacerdote; sta scritto infatti: Non insulterai il capo del tuo popolo».</p>
<p class="C23 V6">Paolo, sapendo che una parte era di sadducei e una parte di farisei, disse a gran voce nel sinedrio: «Fratelli, io sono fariseo, figlio di farisei; sono chiamato in giudizio a motivo della speranza nella risurrezione dei morti».</p>
<p class="C23 V7">Appena ebbe detto questo, scoppiò una disputa tra farisei e sadducei e l’assemblea si divise.</p>
<p class="C23 V8">I sadducei infatti affermano che non c’è risurrezione né angeli né spiriti; i farisei invece professano tutte queste cose.</p>
<p class="C23 V9">Ci fu allora un grande chiasso e alcuni scribi del partito dei farisei si alzarono in piedi e protestavano dicendo: «Non troviamo nulla di male in quest’uomo. Forse uno spirito o un angelo gli ha parlato».</p>
<p class="C23 V10">La disputa si accese a tal punto che il comandante, temendo che Paolo venisse linciato da quelli, ordinò alla truppa di scendere, portarlo via e ricondurlo nella fortezza.</p>
<p class="C23 V11">La notte seguente gli venne accanto il Signore e gli disse: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma».</p>
<p class="C23 V12">Fattosi giorno, i Giudei ordirono un complotto e invocarono su di sé la maledizione, dicendo che non avrebbero né mangiato né bevuto finché non avessero ucciso Paolo.</p>
<p class="C23 V13">Erano più di quaranta quelli che fecero questa congiura.</p>
<p class="C23 V14">Essi si presentarono ai capi dei sacerdoti e agli anziani e dissero: «Ci siamo obbligati con giuramento solenne a non mangiare nulla sino a che non avremo ucciso Paolo.</p>
<p class="C23 V15">Voi dunque, insieme al sinedrio, dite ora al comandante che ve lo conduca giù, con il pretesto di esaminare più attentamente il suo caso; noi intanto ci teniamo pronti a ucciderlo prima che arrivi».</p>
<p class="C23 V16">Ma il figlio della sorella di Paolo venne a sapere dell’agguato; si recò alla fortezza, entrò e informò Paolo.</p>
<p class="C23 V17">Questi allora fece chiamare uno dei centurioni e gli disse: «Conduci questo ragazzo dal comandante, perché ha qualche cosa da riferirgli».</p>
<p class="C23 V18">Il centurione lo prese e lo condusse dal comandante dicendo: «Il prigioniero Paolo mi ha fatto chiamare e mi ha chiesto di condurre da te questo ragazzo, perché ha da dirti qualche cosa».</p>
<p class="C23 V19">Il comandante lo prese per mano, lo condusse in disparte e gli chiese: «Che cosa hai da riferirmi?».</p>
<p class="C23 V20">Rispose: «I Giudei si sono messi d’accordo per chiederti di condurre domani Paolo nel sinedrio, con il pretesto di indagare più accuratamente nei suoi riguardi.</p>
<p class="C23 V21">Tu però non lasciarti convincere da loro, perché più di quaranta dei loro uomini gli tendono un agguato: hanno invocato su di sé la maledizione, dicendo che non avrebbero né mangiato né bevuto finché non l’avessero ucciso; e ora stanno pronti, aspettando il tuo consenso».</p>
<p class="C23 V22">Il comandante allora congedò il ragazzo con questo ordine: «Non dire a nessuno che mi hai dato queste informazioni».</p>
<p class="C23 V23">Fece poi chiamare due dei centurioni e disse: «Preparate duecento soldati per andare a Cesarèa insieme a settanta cavalieri e duecento lancieri, tre ore dopo il tramonto.</p>
<p class="C23 V24">Siano pronte anche delle cavalcature e fatevi montare Paolo, perché venga condotto sano e salvo dal governatore Felice».</p>
<p class="C23 V25">Scrisse una lettera in questi termini:</p>
<p class="C23 V26">«Claudio Lisia all’eccellentissimo governatore Felice, salute.</p>
<p class="C23 V27">Quest’uomo è stato preso dai Giudei e stava per essere ucciso da loro; ma sono intervenuto con i soldati e l’ho liberato, perché ho saputo che è cittadino romano.</p>
<p class="C23 V28">Desiderando conoscere il motivo per cui lo accusavano, lo condussi nel loro sinedrio.</p>
<p class="C23 V29">Ho trovato che lo si accusava per questioni relative alla loro Legge, ma non c’erano a suo carico imputazioni meritevoli di morte o di prigionia.</p>
<p class="C23 V30">Sono stato però informato di un complotto contro quest’uomo e lo mando subito da te, avvertendo gli accusatori di deporre davanti a te quello che hanno contro di lui».</p>
<p class="C23 V31">Secondo gli ordini ricevuti, i soldati presero Paolo e lo condussero di notte ad Antipàtride.</p>
<p class="C23 V32">Il giorno dopo, lasciato ai cavalieri il compito di proseguire con lui, se ne tornarono alla fortezza.</p>
<p class="C23 V33">I cavalieri, giunti a Cesarèa, consegnarono la lettera al governatore e gli presentarono Paolo.</p>
<p class="C23 V34">Dopo averla letta, domandò a Paolo di quale provincia fosse e, saputo che era della Cilìcia,</p>
<p class="C23 V35">disse: «Ti ascolterò quando saranno qui anche i tuoi accusatori». E diede ordine di custodirlo nel pretorio di Erode. </p>
<p class="C24 V1">Cinque giorni dopo arrivò il sommo sacerdote Anania insieme ad alcuni anziani e a un avvocato, un certo Tertullo, e si presentarono al governatore per accusare Paolo.</p>
<p class="C24 V2">Quando questi fu fatto venire, Tertullo cominciò l’accusa dicendo: «La lunga pace di cui godiamo, grazie a te, e le riforme che sono state fatte in favore di questa nazione, grazie alla tua provvidenza,</p>
<p class="C24 V3">le accogliamo in tutto e per tutto, eccellentissimo Felice, con profonda gratitudine.</p>
<p class="C24 V4">Ma, per non trattenerti più a lungo, ti prego, nella tua benevolenza, di ascoltarci brevemente.</p>
<p class="C24 V5">Abbiamo scoperto infatti che quest’uomo è una peste, fomenta disordini fra tutti i Giudei che sono nel mondo ed è un capo della setta dei nazorei.</p>
<p class="C24 V6">Ha perfino tentato di profanare il tempio e noi l’abbiamo arrestato. </p>
<p class="C24 V7">Interrogandolo, potrai sapere di persona da lui tutte queste cose delle quali noi lo accusiamo».</p>
<p class="C24 V8">Si associarono all’accusa anche i Giudei, affermando che i fatti stavano così.</p>
<p class="C24 V9">Quando il governatore fece cenno a Paolo di parlare, egli rispose: «So che da molti anni sei giudice di questo popolo e parlo in mia difesa con fiducia.</p>
<p class="C24 V10">Tu stesso puoi accertare che non sono passati più di dodici giorni da quando sono salito a Gerusalemme per il culto.</p>
<p class="C24 V11">Non mi hanno mai trovato nel tempio a discutere con qualcuno o a incitare la folla alla sommossa, né nelle sinagoghe, né per la città</p>
<p class="C24 V12">e non possono provare nessuna delle cose delle quali ora mi accusano.</p>
<p class="C24 V13">Questo invece ti dichiaro: io adoro il Dio dei miei padri, seguendo quella Via che chiamano setta, credendo in tutto ciò che è conforme alla Legge e sta scritto nei Profeti,</p>
<p class="C24 V14">nutrendo in Dio la speranza, condivisa pure da costoro, che ci sarà una risurrezione dei giusti e degli ingiusti.</p>
<p class="C24 V15">Per questo anche io mi sforzo di conservare in ogni momento una coscienza irreprensibile davanti a Dio e davanti agli uomini.</p>
<p class="C24 V16">Ora, dopo molti anni, sono venuto a portare elemosine alla mia gente e a offrire sacrifici;</p>
<p class="C24 V17">in occasione di questi, mi hanno trovato nel tempio dopo che avevo compiuto le purificazioni. Non c’era folla né tumulto.</p>
<p class="C24 V18">Furono dei Giudei della provincia d’Asia a trovarmi, ed essi dovrebbero comparire qui davanti a te ad accusarmi, se hanno qualche cosa contro di me.</p>
<p class="C24 V19">Oppure dicano i presenti stessi quale colpa hanno trovato quando sono comparso davanti al sinedrio,</p>
<p class="C24 V20">se non questa sola frase, che io gridai stando in mezzo a loro: “È a motivo della risurrezione dei morti che io vengo giudicato oggi davanti a voi!”».</p>
<p class="C24 V21">Allora Felice, che era assai bene informato su quanto riguardava questa Via, li congedò dicendo: «Quando verrà il comandante Lisia, esaminerò il vostro caso».</p>
<p class="C24 V22">E ordinò al centurione di tenere Paolo sotto custodia, concedendogli però una certa libertà e senza impedire ad alcuno dei suoi di dargli assistenza.</p>
<p class="C24 V23">Dopo alcuni giorni, Felice arrivò in compagnia della moglie Drusilla, che era giudea; fece chiamare Paolo e lo ascoltava intorno alla fede in Cristo Gesù.</p>
<p class="C24 V24">Ma quando egli si mise a parlare di giustizia, di continenza e del giudizio futuro, Felice si spaventò e disse: «Per il momento puoi andare; ti farò chiamare quando ne avrò il tempo».</p>
<p class="C24 V25">Sperava frattanto che Paolo gli avrebbe dato del denaro; per questo abbastanza spesso lo faceva chiamare e conversava con lui.</p>
<p class="C24 V26">Trascorsi due anni, Felice ebbe come successore Porcio Festo. Volendo fare cosa gradita ai Giudei, Felice lasciò Paolo in prigione. </p>
<p class="C25 V1">Festo dunque, raggiunta la provincia, tre giorni dopo salì da Cesarèa a Gerusalemme.</p>
<p class="C25 V2">I capi dei sacerdoti e i notabili dei Giudei si presentarono a lui per accusare Paolo, e lo pregavano,</p>
<p class="C25 V3">chiedendolo come un favore, in odio a Paolo, che lo facesse venire a Gerusalemme; e intanto preparavano un agguato per ucciderlo lungo il percorso.</p>
<p class="C25 V4">Festo rispose che Paolo stava sotto custodia a Cesarèa e che egli stesso sarebbe partito di lì a poco. </p>
<p class="C25 V5">«Quelli dunque tra voi – disse – che hanno autorità, scendano con me e, se vi è qualche colpa in quell’uomo, lo accusino».</p>
<p class="C25 V6">Dopo essersi trattenuto fra loro non più di otto o dieci giorni, scese a Cesarèa e il giorno seguente, sedendo in tribunale, ordinò che gli si conducesse Paolo.</p>
<p class="C25 V7">Appena egli giunse, lo attorniarono i Giudei scesi da Gerusalemme, portando molte gravi accuse, senza però riuscire a provarle.</p>
<p class="C25 V8">Paolo disse a propria difesa: «Non ho commesso colpa alcuna, né contro la Legge dei Giudei né contro il tempio né contro Cesare».</p>
<p class="C25 V9">Ma Festo, volendo fare un favore ai Giudei, si rivolse a Paolo e disse: «Vuoi salire a Gerusalemme per essere giudicato là di queste cose, davanti a me?».</p>
<p class="C25 V10">Paolo rispose: «Mi trovo davanti al tribunale di Cesare: qui mi si deve giudicare. Ai Giudei non ho fatto alcun torto, come anche tu sai perfettamente.</p>
<p class="C25 V11">Se dunque sono in colpa e ho commesso qualche cosa che meriti la morte, non rifiuto di morire; ma se nelle accuse di costoro non c’è nulla di vero, nessuno ha il potere di consegnarmi a loro. Io mi appello a Cesare».</p>
<p class="C25 V12">Allora Festo, dopo aver discusso con il consiglio, rispose: «Ti sei appellato a Cesare, a Cesare andrai».</p>
<p class="C25 V13">Erano trascorsi alcuni giorni, quando arrivarono a Cesarèa il re Agrippa e Berenice e vennero a salutare Festo.</p>
<p class="C25 V14">E poiché si trattennero parecchi giorni, Festo espose al re le accuse contro Paolo, dicendo: «C’è un uomo, lasciato qui prigioniero da Felice,</p>
<p class="C25 V15">contro il quale, durante la mia visita a Gerusalemme, si presentarono i capi dei sacerdoti e gli anziani dei Giudei per chiederne la condanna.</p>
<p class="C25 V16">Risposi loro che i Romani non usano consegnare una persona, prima che l’accusato sia messo a confronto con i suoi accusatori e possa aver modo di difendersi dall’accusa.</p>
<p class="C25 V17">Allora essi vennero qui e io, senza indugi, il giorno seguente sedetti in tribunale e ordinai che vi fosse condotto quell’uomo.</p>
<p class="C25 V18">Quelli che lo incolpavano gli si misero attorno, ma non portarono alcuna accusa di quei crimini che io immaginavo;</p>
<p class="C25 V19">avevano con lui alcune questioni relative alla loro religione e a un certo Gesù, morto, che Paolo sosteneva essere vivo.</p>
<p class="C25 V20">Perplesso di fronte a simili controversie, chiesi se volesse andare a Gerusalemme e là essere giudicato di queste cose.</p>
<p class="C25 V21">Ma Paolo si appellò perché la sua causa fosse riservata al giudizio di Augusto, e così ordinai che fosse tenuto sotto custodia fino a quando potrò inviarlo a Cesare».</p>
<p class="C25 V22">E Agrippa disse a Festo: «Vorrei anche io ascoltare quell’uomo!». «Domani – rispose – lo potrai ascoltare».</p>
<p class="C25 V23">Il giorno dopo Agrippa e Berenice vennero con grande sfarzo ed entrarono nella sala dell’udienza, accompagnati dai comandanti e dai cittadini più in vista; per ordine di Festo fu fatto entrare Paolo.</p>
<p class="C25 V24">Allora Festo disse: «Re Agrippa e tutti voi qui presenti con noi, voi avete davanti agli occhi colui riguardo al quale tutta la folla dei Giudei si è rivolta a me, in Gerusalemme e qui, per chiedere a gran voce che non resti più in vita.</p>
<p class="C25 V25">Io però mi sono reso conto che egli non ha commesso alcuna cosa che meriti la morte. Ma poiché si è appellato ad Augusto, ho deciso di inviarlo a lui.</p>
<p class="C25 V26">Sul suo conto non ho nulla di preciso da scrivere al sovrano; per questo l’ho condotto davanti a voi e soprattutto davanti a te, o re Agrippa, per sapere, dopo questo interrogatorio, che cosa devo scrivere.</p>
<p class="C25 V27">Mi sembra assurdo infatti mandare un prigioniero, senza indicare le accuse che si muovono contro di lui». </p>
<p class="C26 V1">Agrippa disse a Paolo: «Ti è concesso di parlare a tua difesa». Allora Paolo, fatto cenno con la mano, si difese così: </p>
<p class="C26 V2">«Mi considero fortunato, o re Agrippa, di potermi difendere oggi da tutto ciò di cui vengo accusato dai Giudei, davanti a te,</p>
<p class="C26 V3">che conosci a perfezione tutte le usanze e le questioni riguardanti i Giudei. Perciò ti prego di ascoltarmi con pazienza.</p>
<p class="C26 V4">La mia vita, fin dalla giovinezza, vissuta sempre tra i miei connazionali e a Gerusalemme, la conoscono tutti i Giudei;</p>
<p class="C26 V5">essi sanno pure da tempo, se vogliono darne testimonianza, che, come fariseo, sono vissuto secondo la setta più rigida della nostra religione.</p>
<p class="C26 V6">E ora sto qui sotto processo a motivo della speranza nella promessa fatta da Dio ai nostri padri,</p>
<p class="C26 V7">e che le nostre dodici tribù sperano di vedere compiuta, servendo Dio notte e giorno con perseveranza. A motivo di questa speranza, o re, sono ora accusato dai Giudei!</p>
<p class="C26 V8">Perché fra voi è considerato incredibile che Dio risusciti i morti?</p>
<p class="C26 V9">Eppure anche io ritenni mio dovere compiere molte cose ostili contro il nome di Gesù il Nazareno.</p>
<p class="C26 V10">Così ho fatto a Gerusalemme: molti dei fedeli li rinchiusi in prigione con il potere avuto dai capi dei sacerdoti e, quando venivano messi a morte, anche io ho dato il mio voto.</p>
<p class="C26 V11">In tutte le sinagoghe cercavo spesso di costringerli con le torture a bestemmiare e, nel colmo del mio furore contro di loro, davo loro la caccia perfino nelle città straniere.</p>
<p class="C26 V12">In tali circostanze, mentre stavo andando a Damasco con il potere e l’autorizzazione dei capi dei sacerdoti,</p>
<p class="C26 V13">verso mezzogiorno vidi sulla strada, o re, una luce dal cielo, più splendente del sole, che avvolse me e i miei compagni di viaggio.</p>
<p class="C26 V14">Tutti cademmo a terra e io udii una voce che mi diceva in lingua ebraica: “Saulo, Saulo, perché mi perséguiti? È duro per te rivoltarti contro il pungolo”.</p>
<p class="C26 V15">E io dissi: “Chi sei, o Signore?”. E il Signore rispose: “Io sono Gesù, che tu perséguiti.</p>
<p class="C26 V16">Ma ora àlzati e sta’ in piedi; io ti sono apparso infatti per costituirti ministro e testimone di quelle cose che hai visto di me e di quelle per cui ti apparirò.</p>
<p class="C26 V17">Ti libererò dal popolo e dalle nazioni, a cui ti mando</p>
<p class="C26 V18">per aprire i loro occhi, perché si convertano dalle tenebre alla luce e dal potere di Satana a Dio, e ottengano il perdono dei peccati e l’eredità, in mezzo a coloro che sono stati santificati per la fede in me”.</p>
<p class="C26 V19">Perciò, o re Agrippa, io non ho disobbedito alla visione celeste,</p>
<p class="C26 V20">ma, prima a quelli di Damasco, poi a quelli di Gerusalemme e in tutta la regione della Giudea e infine ai pagani, predicavo di pentirsi e di convertirsi a Dio, comportandosi in maniera degna della conversione.</p>
<p class="C26 V21">Per queste cose i Giudei, mentre ero nel tempio, mi presero e tentavano di uccidermi.</p>
<p class="C26 V22">Ma, con l’aiuto di Dio, fino a questo giorno, sto qui a testimoniare agli umili e ai grandi, null’altro affermando se non quello che i Profeti e Mosè dichiararono che doveva accadere,</p>
<p class="C26 V23">che cioè il Cristo avrebbe dovuto soffrire e che, primo tra i risorti da morte, avrebbe annunciato la luce al popolo e alle genti».</p>
<p class="C26 V24">Mentre egli parlava così in sua difesa, Festo a gran voce disse: «Sei pazzo, Paolo; la troppa scienza ti ha dato al cervello!».</p>
<p class="C26 V25">E Paolo: «Non sono pazzo – disse – eccellentissimo Festo, ma sto dicendo parole vere e sagge.</p>
<p class="C26 V26">Il re è al corrente di queste cose e davanti a lui parlo con franchezza. Penso infatti che niente di questo gli sia sconosciuto, perché non sono fatti accaduti in segreto.</p>
<p class="C26 V27">Credi, o re Agrippa, ai profeti? Io so che tu credi».</p>
<p class="C26 V28">E Agrippa rispose a Paolo: «Ancora un poco e mi convinci a farmi cristiano!».</p>
<p class="C26 V29">E Paolo replicò: «Per poco o per molto, io vorrei supplicare Dio che, non soltanto tu, ma tutti quelli che oggi mi ascoltano, diventino come sono anche io, eccetto queste catene!».</p>
<p class="C26 V30">Allora il re si alzò e con lui il governatore, Berenice e quelli che avevano preso parte alla seduta.</p>
<p class="C26 V31">Andandosene, conversavano tra loro e dicevano: «Quest’uomo non ha fatto nulla che meriti la morte o le catene».</p>
<p class="C26 V32">E Agrippa disse a Festo: «Quest’uomo poteva essere rimesso in libertà, se non si fosse appellato a Cesare». </p>
<p class="C27 V1">Quando fu deciso che ci imbarcassimo per l’Italia, consegnarono Paolo, insieme ad alcuni altri prigionieri, a un centurione di nome Giulio, della coorte Augusta.</p>
<p class="C27 V2">Salimmo su una nave della città di Adramitto, che stava per partire verso i porti della provincia d’Asia, e salpammo, avendo con noi Aristarco, un Macèdone di Tessalònica.</p>
<p class="C27 V3">Il giorno dopo facemmo scalo a Sidone, e Giulio, trattando Paolo con benevolenza, gli permise di recarsi dagli amici e di riceverne le cure.</p>
<p class="C27 V4">Salpati di là, navigammo al riparo di Cipro a motivo dei venti contrari</p>
<p class="C27 V5">e, attraversato il mare della Cilìcia e della Panfìlia, giungemmo a Mira di Licia.</p>
<p class="C27 V6">Qui il centurione trovò una nave di Alessandria diretta in Italia e ci fece salire a bordo.</p>
<p class="C27 V7">Navigammo lentamente parecchi giorni, giungendo a fatica all’altezza di Cnido. Poi, siccome il vento non ci permetteva di approdare, prendemmo a navigare al riparo di Creta, dalle parti di Salmone;</p>
<p class="C27 V8">la costeggiammo a fatica e giungemmo in una località chiamata Buoni Porti, vicino alla quale si trova la città di Lasèa.</p>
<p class="C27 V9">Era trascorso molto tempo e la navigazione era ormai pericolosa, perché era già passata anche la festa dell’Espiazione; Paolo perciò raccomandava</p>
<p class="C27 V10">loro: «Uomini, vedo che la navigazione sta per diventare pericolosa e molto dannosa, non solo per il carico e per la nave, ma anche per le nostre vite».</p>
<p class="C27 V11">Il centurione dava però ascolto al pilota e al capitano della nave più che alle parole di Paolo.</p>
<p class="C27 V12">Dato che quel porto non era adatto a trascorrervi l’inverno, i più presero la decisione di salpare di là, per giungere se possibile a svernare a Fenice, un porto di Creta esposto a libeccio e a maestrale.</p>
<p class="C27 V13">Appena cominciò a soffiare un leggero scirocco, ritenendo di poter realizzare il progetto, levarono le ancore e si misero a costeggiare Creta da vicino.</p>
<p class="C27 V14">Ma non molto tempo dopo si scatenò dall’isola un vento di uragano, detto Euroaquilone.</p>
<p class="C27 V15">La nave fu travolta e non riusciva a resistere al vento: abbandonati in sua balìa, andavamo alla deriva.</p>
<p class="C27 V16">Mentre passavamo sotto un isolotto chiamato Cauda, a fatica mantenemmo il controllo della scialuppa.</p>
<p class="C27 V17">La tirarono a bordo e adoperarono gli attrezzi per tenere insieme con funi lo scafo della nave. Quindi, nel timore di finire incagliati nella Sirte, calarono la zavorra e andavano così alla deriva.</p>
<p class="C27 V18">Eravamo sbattuti violentemente dalla tempesta e il giorno seguente cominciarono a gettare a mare il carico;</p>
<p class="C27 V19">il terzo giorno con le proprie mani buttarono via l’attrezzatura della nave.</p>
<p class="C27 V20">Da vari giorni non comparivano più né sole né stelle e continuava una tempesta violenta; ogni speranza di salvarci era ormai perduta.</p>
<p class="C27 V21">Da molto tempo non si mangiava; Paolo allora, alzatosi in mezzo a loro, disse: «Uomini, avreste dovuto dar retta a me e non salpare da Creta; avremmo evitato questo pericolo e questo danno.</p>
<p class="C27 V22">Ma ora vi invito a farvi coraggio, perché non ci sarà alcuna perdita di vite umane in mezzo a voi, ma solo della nave.</p>
<p class="C27 V23">Mi si è presentato infatti questa notte un angelo di quel Dio al quale io appartengo e che servo,</p>
<p class="C27 V24">e mi ha detto: “Non temere, Paolo; tu devi comparire davanti a Cesare, ed ecco, Dio ha voluto conservarti tutti i tuoi compagni di navigazione”.</p>
<p class="C27 V25">Perciò, uomini, non perdetevi di coraggio; ho fiducia in Dio che avverrà come mi è stato detto.</p>
<p class="C27 V26">Dovremo però andare a finire su qualche isola».</p>
<p class="C27 V27">Come giunse la quattordicesima notte da quando andavamo alla deriva nell’Adriatico, verso mezzanotte i marinai ebbero l’impressione che una qualche terra si avvicinava.</p>
<p class="C27 V28">Calato lo scandaglio, misurarono venti braccia; dopo un breve intervallo, scandagliando di nuovo, misurarono quindici braccia.</p>
<p class="C27 V29">Nel timore di finire contro gli scogli, gettarono da poppa quattro ancore, aspettando con ansia che spuntasse il giorno.</p>
<p class="C27 V30">Ma, poiché i marinai cercavano di fuggire dalla nave e stavano calando la scialuppa in mare, col pretesto di gettare le ancore da prua,</p>
<p class="C27 V31">Paolo disse al centurione e ai soldati: «Se costoro non rimangono sulla nave, voi non potrete mettervi in salvo».</p>
<p class="C27 V32">Allora i soldati tagliarono le gómene della scialuppa e la lasciarono cadere in mare.</p>
<p class="C27 V33">Fino allo spuntare del giorno Paolo esortava tutti a prendere cibo dicendo: «Oggi è il quattordicesimo giorno che passate digiuni nell’attesa, senza mangiare nulla.</p>
<p class="C27 V34">Vi invito perciò a prendere cibo: è necessario per la vostra salvezza. Neanche un capello del vostro capo andrà perduto».</p>
<p class="C27 V35">Detto questo, prese un pane, rese grazie a Dio davanti a tutti, lo spezzò e cominciò a mangiare.</p>
<p class="C27 V36">Tutti si fecero coraggio e anch’essi presero cibo.</p>
<p class="C27 V37">Sulla nave eravamo complessivamente duecentosettantasei persone.</p>
<p class="C27 V38">Quando si furono rifocillati, alleggerirono la nave gettando il frumento in mare.</p>
<p class="C27 V39">Quando si fece giorno, non riuscivano a riconoscere la terra; notarono però un’insenatura con una spiaggia e decisero, se possibile, di spingervi la nave.</p>
<p class="C27 V40">Levarono le ancore e le lasciarono andare in mare. Al tempo stesso allentarono le corde dei timoni, spiegarono la vela maestra e, spinti dal vento, si mossero verso la spiaggia.</p>
<p class="C27 V41">Ma incapparono in una secca e la nave si incagliò: mentre la prua, arenata, rimaneva immobile, la poppa si sfasciava sotto la violenza delle onde.</p>
<p class="C27 V42">I soldati presero la decisione di uccidere i prigionieri, per evitare che qualcuno fuggisse a nuoto;</p>
<p class="C27 V43">ma il centurione, volendo salvare Paolo, impedì loro di attuare questo proposito. Diede ordine che si gettassero per primi quelli che sapevano nuotare e raggiungessero terra;</p>
<p class="C27 V44">poi gli altri, chi su tavole, chi su altri rottami della nave. E così tutti poterono mettersi in salvo a terra. </p>
<p class="C28 V1">Una volta in salvo, venimmo a sapere che l’isola si chiamava Malta.</p>
<p class="C28 V2">Gli abitanti ci trattarono con rara umanità; ci accolsero tutti attorno a un fuoco, che avevano acceso perché era sopraggiunta la pioggia e faceva freddo.</p>
<p class="C28 V3">Mentre Paolo raccoglieva un fascio di rami secchi e lo gettava sul fuoco, una vipera saltò fuori a causa del calore e lo morse a una mano.</p>
<p class="C28 V4">Al vedere la serpe pendergli dalla mano, gli abitanti dicevano fra loro: «Certamente costui è un assassino perché, sebbene scampato dal mare, la dea della giustizia non lo ha lasciato vivere».</p>
<p class="C28 V5">Ma egli scosse la serpe nel fuoco e non patì alcun male.</p>
<p class="C28 V6">Quelli si aspettavano di vederlo gonfiare o cadere morto sul colpo ma, dopo avere molto atteso e vedendo che non gli succedeva nulla di straordinario, cambiarono parere e dicevano che egli era un dio.</p>
<p class="C28 V7">Là vicino vi erano i possedimenti appartenenti al governatore dell’isola, di nome Publio; questi ci accolse e ci ospitò con benevolenza per tre giorni.</p>
<p class="C28 V8">Avvenne che il padre di Publio giacesse a letto, colpito da febbri e da dissenteria; Paolo andò a visitarlo e, dopo aver pregato, gli impose le mani e lo guarì.</p>
<p class="C28 V9">Dopo questo fatto, anche gli altri abitanti dell’isola che avevano malattie accorrevano e venivano guariti.</p>
<p class="C28 V10">Ci colmarono di molti onori e, al momento della partenza, ci rifornirono del necessario.</p>
<p class="C28 V11">Dopo tre mesi salpammo con una nave di Alessandria, recante l’insegna dei Diòscuri, che aveva svernato nell’isola.</p>
<p class="C28 V12">Approdammo a Siracusa, dove rimanemmo tre giorni.</p>
<p class="C28 V13">Salpati di qui, giungemmo a Reggio. Il giorno seguente si levò lo scirocco e così l’indomani arrivammo a Pozzuoli.</p>
<p class="C28 V14">Qui trovammo alcuni fratelli, i quali ci invitarono a restare con loro una settimana. Quindi arrivammo a Roma.</p>
<p class="C28 V15">I fratelli di là, avendo avuto notizie di noi, ci vennero incontro fino al Foro di Appio e alle Tre Taverne. Paolo, al vederli, rese grazie a Dio e prese coraggio.</p>
<p class="C28 V16">Arrivati a Roma, fu concesso a Paolo di abitare per conto suo con un soldato di guardia.</p>
<p class="C28 V17">Dopo tre giorni, egli fece chiamare i notabili dei Giudei e, quando giunsero, disse loro: «Fratelli, senza aver fatto nulla contro il mio popolo o contro le usanze dei padri, sono stato arrestato a Gerusalemme e consegnato nelle mani dei Romani.</p>
<p class="C28 V18">Questi, dopo avermi interrogato, volevano rimettermi in libertà, non avendo trovato in me alcuna colpa degna di morte.</p>
<p class="C28 V19">Ma poiché i Giudei si opponevano, sono stato costretto ad appellarmi a Cesare, senza intendere, con questo, muovere accuse contro la mia gente.</p>
<p class="C28 V20">Ecco perché vi ho chiamati: per vedervi e parlarvi, poiché è a causa della speranza d’Israele che io sono legato da questa catena».</p>
<p class="C28 V21">Essi gli risposero: «Noi non abbiamo ricevuto alcuna lettera sul tuo conto dalla Giudea né alcuno dei fratelli è venuto a riferire o a parlar male di te.</p>
<p class="C28 V22">Ci sembra bene tuttavia ascoltare da te quello che pensi: di questa setta infatti sappiamo che ovunque essa trova opposizione».</p>
<p class="C28 V23">E, avendo fissato con lui un giorno, molti vennero da lui, nel suo alloggio. Dal mattino alla sera egli esponeva loro il regno di Dio, dando testimonianza, e cercava di convincerli riguardo a Gesù, partendo dalla legge di Mosè e dai Profeti.</p>
<p class="C28 V24">Alcuni erano persuasi delle cose che venivano dette, altri invece non credevano.</p>
<p class="C28 V25">Essendo in disaccordo fra di loro, se ne andavano via, mentre Paolo diceva quest’unica parola: «Ha detto bene lo Spirito Santo, per mezzo del profeta Isaia, ai vostri padri:</p>
<p class="C28 V26">Va’ da questo popolo e di’: Udrete, sì, ma non comprenderete; guarderete, sì, ma non vedrete.</p>
<p class="C28 V27">Perché il cuore di questo popolo è diventato insensibile, sono diventati duri di orecchi e hanno chiuso gli occhi, perché non vedano con gli occhi, non ascoltino con gli orecchi e non comprendano con il cuore e non si convertano, e io li guarisca!</p>
<p class="C28 V28">Sia dunque noto a voi che questa salvezza di Dio fu inviata alle nazioni, ed esse ascolteranno!». </p>
<p class="C28 V29">Paolo trascorse due anni interi nella casa che aveva preso in affitto e accoglieva tutti quelli che venivano da lui,</p>
<p class="C28 V30">annunciando il regno di Dio e insegnando le cose riguardanti il Signore Gesù Cristo, con tutta franchezza e senza impedimento.   </p>
</div>
</div>
<div class="edizione CEI1974">
<div class="libro At">
<p class="CCAPITOLO VVERSO">TESTO</p>
<p class="C1 V1">Nel mio primo libro ho già trattato, o Teòfilo, di tutto quello che Gesù fece e insegnò dal principio</p>
<p class="C1 V2">fino al giorno in cui, dopo aver dato istruzioni agli apostoli che si era scelti nello Spirito Santo, egli fu assunto in cielo.</p>
<p class="C1 V3">Egli si mostrò ad essi vivo, dopo la sua passione, con molte prove, apparendo loro per quaranta giorni e parlando del regno di Dio.</p>
<p class="C1 V4">Mentre si trovava a tavola con essi, ordinò loro di non allontanarsi da Gerusalemme, ma di attendere che si adempisse la promessa del Padre «quella, disse, che voi avete udito da me:</p>
<p class="C1 V5">Giovanni ha battezzato con acqua, voi invece sarete battezzati in Spirito Santo, fra non molti giorni».</p>
<p class="C1 V6">Così venutisi a trovare insieme gli domandarono: «Signore, è questo il tempo in cui ricostituirai il regno di Israele?».</p>
<p class="C1 V7">Ma egli rispose: «Non spetta a voi conoscere i tempi e i momenti che il Padre ha riservato alla sua scelta,</p>
<p class="C1 V8">ma avrete forza dallo Spirito Santo che scenderà su di voi e mi sarete testimoni a Gerusalemme, in tutta la Giudea e la Samaria e fino agli estremi confini della terra».</p>
<p class="C1 V9">Detto questo, fu elevato in alto sotto i loro occhi e una nube lo sottrasse al loro sguardo.</p>
<p class="C1 V10">E poiché essi stavano fissando il cielo mentre egli se n'andava, ecco due uomini in bianche vesti si presentarono a loro e dissero:</p>
<p class="C1 V11">«Uomini di Galilea, perché state a guardare il cielo? Questo Gesù, che è stato di tra voi assunto fino al cielo, tornerà un giorno allo stesso modo in cui l'avete visto andare in cielo».</p>
<p class="C1 V12">Allora ritornarono a Gerusalemme dal monte detto degli Ulivi, che è vicino a Gerusalemme quanto il cammino permesso in un sabato.</p>
<p class="C1 V13">Entrati in città salirono al piano superiore dove abitavano. C'erano Pietro e Giovanni, Giacomo e Andrea, Filippo e Tommaso, Bartolomeo e Matteo, Giacomo di Alfeo e Simone lo Zelòta e Giuda di Giacomo.</p>
<p class="C1 V14">Tutti questi erano assidui e concordi nella preghiera, insieme con alcune donne e con Maria, la madre di Gesù e con i fratelli di lui.</p>
<p class="C1 V15">In quei giorni Pietro si alzò in mezzo ai fratelli (il numero delle persone radunate era circa centoventi) e disse:</p>
<p class="C1 V16">«Fratelli, era necessario che si adempisse ciò che nella Scrittura fu predetto dallo Spirito Santo per bocca di Davide riguardo a Giuda, che fece da guida a quelli che arrestarono Gesù.</p>
<p class="C1 V17">Egli era stato del nostro numero e aveva avuto in sorte lo stesso nostro ministero.</p>
<p class="C1 V18">Giuda comprò un pezzo di terra con i proventi del suo delitto e poi precipitando in avanti si squarciò in mezzo e si sparsero fuori tutte le sue viscere.</p>
<p class="C1 V19">La cosa è divenuta così nota a tutti gli abitanti di Gerusalemme, che quel terreno è stato chiamato nella loro lingua Akeldamà, cioè Campo di sangue.</p>
<p class="C1 V20">Infatti sta scritto nel libro dei Salmi: La sua dimora diventi deserta, e nessuno vi abiti, il suo incarico lo prenda un altro.</p>
<p class="C1 V21">Bisogna dunque che tra coloro che ci furono compagni per tutto il tempo in cui il Signore Gesù ha vissuto in mezzo a noi,</p>
<p class="C1 V22">incominciando dal battesimo di Giovanni fino al giorno in cui è stato di tra noi assunto in cielo, uno divenga, insieme a noi, testimone della sua risurrezione».</p>
<p class="C1 V23">Ne furono proposti due, Giuseppe detto Barsabba, che era soprannominato Giusto, e Mattia.</p>
<p class="C1 V24">Allora essi pregarono dicendo: «Tu, Signore, che conosci il cuore di tutti, mostraci quale di questi due hai designato</p>
<p class="C1 V25">a prendere il posto in questo ministero e apostolato che Giuda ha abbandonato per andarsene al posto da lui scelto».</p>
<p class="C1 V26">Gettarono quindi le sorti su di loro e la sorte cadde su Mattia, che fu associato agli undici apostoli.</p>
<p class="C2 V1">Mentre il giorno di Pentecoste stava per finire, si trovavano tutti insieme nello stesso luogo.</p>
<p class="C2 V2">Venne all'improvviso dal cielo un rombo, come di vento che si abbatte gagliardo, e riempì tutta la casa dove si trovavano.</p>
<p class="C2 V3">Apparvero loro lingue come di fuoco che si dividevano e si posarono su ciascuno di loro;</p>
<p class="C2 V4">ed essi furono tutti pieni di Spirito Santo e cominciarono a parlare in altre lingue come lo Spirito dava loro il potere d'esprimersi.</p>
<p class="C2 V5">Si trovavano allora in Gerusalemme Giudei osservanti di ogni nazione che è sotto il cielo.</p>
<p class="C2 V6">Venuto quel fragore, la folla si radunò e rimase sbigottita perché ciascuno li sentiva parlare la propria lingua.</p>
<p class="C2 V7">Erano stupefatti e fuori di sé per lo stupore dicevano: «Costoro che parlano non sono forse tutti Galilei?</p>
<p class="C2 V8">E com'è che li sentiamo ciascuno parlare la nostra lingua nativa?</p>
<p class="C2 V9">Siamo Parti, Medi, Elamìti e abitanti della Mesopotamia, della Giudea, della Cappadòcia, del Ponto e dell'Asia,</p>
<p class="C2 V10">della Frigia e della Panfilia, dell'Egitto e delle parti della Libia vicino a Cirène, stranieri di Roma,</p>
<p class="C2 V11">Ebrei e prosèliti, Cretesi e Arabi e li udiamo annunziare nelle nostre lingue le grandi opere di Dio».</p>
<p class="C2 V12">Tutti erano stupiti e perplessi, chiedendosi l'un l'altro: «Che significa questo?».</p>
<p class="C2 V13">Altri invece li deridevano e dicevano: «Si sono ubriacati di mosto».</p>
<p class="C2 V14">Allora Pietro, levatosi in piedi con gli altri Undici, parlò a voce alta così: «Uomini di Giudea, e voi tutti che vi trovate a Gerusalemme, vi sia ben noto questo e fate attenzione alle mie parole:</p>
<p class="C2 V15">Questi uomini non sono ubriachi come voi sospettate, essendo appena le nove del mattino.</p>
<p class="C2 V16">Accade invece quello che predisse il profeta Gioele:</p>
<p class="C2 V17">Negli ultimi giorni, dice il Signore, Io effonderò il mio Spirito sopra ogni persona; i vostri figli e le vostre figlie profeteranno, i vostri giovani avranno visioni e i vostri anziani faranno dei sogni.</p>
<p class="C2 V18">E anche sui miei servi e sulle mie serve in quei giorni effonderò il mio Spirito ed essi profeteranno.</p>
<p class="C2 V19">Farò prodigi in alto nel cielo e segni in basso sulla terra, sangue, fuoco e nuvole di fumo.</p>
<p class="C2 V20">Il sole si muterà in tenebra e la luna in sangue, prima che giunga il giorno del Signore, giorno grande e splendido.</p>
<p class="C2 V21">Allora chiunque invocherà il nome del Signore sarà salvato.</p>
<p class="C2 V22">Uomini d'Israele, ascoltate queste parole: Gesù di Nazaret - uomo accreditato da Dio presso di voi per mezzo di miracoli, prodigi e segni, che Dio stesso operò fra di voi per opera sua, come voi ben sapete -,</p>
<p class="C2 V23">dopo che, secondo il prestabilito disegno e la prescienza di Dio, fu consegnato a voi, voi l'avete inchiodato sulla croce per mano di empi e l'avete ucciso.</p>
<p class="C2 V24">Ma Dio lo ha risuscitato, sciogliendolo dalle angosce della morte, perché non era possibile che questa lo tenesse in suo potere.</p>
<p class="C2 V25">Dice infatti Davide a suo riguardo: Contemplavo sempre il Signore innanzi a me; poiché egli sta alla mia destra, perché io non vacilli.</p>
<p class="C2 V26">Per questo si rallegrò il mio cuore ed esultò la mia lingua; ed anche la mia carne riposerà nella speranza,</p>
<p class="C2 V27">perché tu non abbandonerai l'anima mia negli inferi, né permetterai che il tuo Santo veda la corruzione.</p>
<p class="C2 V28">Mi hai fatto conoscere le vie della vita, mi colmerai di gioia con la tua presenza.</p>
<p class="C2 V29">Fratelli, mi sia lecito dirvi francamente, riguardo al patriarca Davide, che egli morì e fu sepolto e la sua tomba è ancora oggi fra noi.</p>
<p class="C2 V30">Poiché però era profeta e sapeva che Dio gli aveva giurato solennemente di far sedere sul suo trono un suo discendente,</p>
<p class="C2 V31">previde la risurrezione di Cristo e ne parlò: questi non fu abbandonato negli inferi, né la sua carne vide corruzione.</p>
<p class="C2 V32">Questo Gesù Dio l'ha risuscitato e noi tutti ne siamo testimoni.</p>
<p class="C2 V33">Innalzato pertanto alla destra di Dio e dopo aver ricevuto dal Padre lo Spirito Santo che egli aveva promesso, lo ha effuso, come voi stessi potete vedere e udire.</p>
<p class="C2 V34">Davide infatti non salì al cielo; tuttavia egli dice: Disse il Signore al mio Signore: siedi alla mia destra,</p>
<p class="C2 V35">finché io ponga i tuoi nemici come sgabello ai tuoi piedi.</p>
<p class="C2 V36">Sappia dunque con certezza tutta la casa di Israele che Dio ha costituito Signore e Cristo quel Gesù che voi avete crocifisso!».</p>
<p class="C2 V37">All'udir tutto questo si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?».</p>
<p class="C2 V38">E Pietro disse: «Pentitevi e ciascuno di voi si faccia battezzare nel nome di Gesù Cristo, per la remissione dei vostri peccati; dopo riceverete il dono dello Spirito Santo.</p>
<p class="C2 V39">Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro».</p>
<p class="C2 V40">Con molte altre parole li scongiurava e li esortava: «Salvatevi da questa generazione perversa».</p>
<p class="C2 V41">Allora coloro che accolsero la sua parola furono battezzati e quel giorno si unirono a loro circa tremila persone.</p>
<p class="C2 V42">Erano assidui nell'ascoltare l'insegnamento degli apostoli e nell'unione fraterna, nella frazione del pane e nelle preghiere.</p>
<p class="C2 V43">Un senso di timore era in tutti e prodigi e segni avvenivano per opera degli apostoli.</p>
<p class="C2 V44">Tutti coloro che erano diventati credenti stavano insieme e tenevano ogni cosa in comune;</p>
<p class="C2 V45">chi aveva proprietà e sostanze le vendeva e ne faceva parte a tutti, secondo il bisogno di ciascuno.</p>
<p class="C2 V46">Ogni giorno tutti insieme frequentavano il tempio e spezzavano il pane a casa prendendo i pasti con letizia e semplicità di cuore,</p>
<p class="C2 V47">lodando Dio e godendo la simpatia di tutto il popolo.</p>
<p class="C2 V48">Intanto il Signore ogni giorno aggiungeva alla comunità quelli che erano salvati.</p>
<p class="C3 V1">Un giorno Pietro e Giovanni salivano al tempio per la preghiera verso le tre del pomeriggio.</p>
<p class="C3 V2">Qui di solito veniva portato un uomo, storpio fin dalla nascita e lo ponevano ogni giorno presso la porta del tempio detta «Bella» a chiedere l'elemosina a coloro che entravano nel tempio.</p>
<p class="C3 V3">Questi, vedendo Pietro e Giovanni che stavano per entrare nel tempio, domandò loro l'elemosina.</p>
<p class="C3 V4">Allora Pietro fissò lo sguardo su di lui insieme a Giovanni e disse: «Guarda verso di noi».</p>
<p class="C3 V5">Ed egli si volse verso di loro, aspettandosi di ricevere qualche cosa.</p>
<p class="C3 V6">Ma Pietro gli disse: «Non possiedo né argento né oro, ma quello che ho te lo do: nel nome di Gesù Cristo, il Nazareno, cammina!».</p>
<p class="C3 V7">E, presolo per la mano destra, lo sollevò. Di colpo i suoi piedi e le caviglie si rinvigorirono</p>
<p class="C3 V8">e balzato in piedi camminava; ed entrò con loro nel tempio camminando, saltando e lodando Dio.</p>
<p class="C3 V9">Tutto il popolo lo vide camminare e lodare Dio</p>
<p class="C3 V10">e riconoscevano che era quello che sedeva a chiedere l'elemosina alla porta Bella del tempio ed erano meravigliati e stupiti per quello che gli era accaduto.</p>
<p class="C3 V11">Mentr'egli si teneva accanto a Pietro e Giovanni, tutto il popolo fuor di sé per lo stupore accorse verso di loro al portico detto di Salomone.</p>
<p class="C3 V12">Vedendo ciò, Pietro disse al popolo: «Uomini d'Israele, perché vi meravigliate di questo e continuate a fissarci come se per nostro potere e nostra pietà avessimo fatto camminare quest'uomo?</p>
<p class="C3 V13">Il Dio di Abramo, di Isacco e di Giacobbe, il Dio dei nostri padri ha glorificato il suo servo Gesù, che voi avete consegnato e rinnegato di fronte a Pilato, mentre egli aveva deciso di liberarlo;</p>
<p class="C3 V14">voi invece avete rinnegato il Santo e il Giusto, avete chiesto che vi fosse graziato un assassino</p>
<p class="C3 V15">e avete ucciso l'autore della vita. Ma Dio l'ha risuscitato dai morti e di questo noi siamo testimoni.</p>
<p class="C3 V16">Proprio per la fede riposta in lui il nome di Gesù ha dato vigore a quest'uomo che voi vedete e conoscete; la fede in lui ha dato a quest'uomo la perfetta guarigione alla presenza di tutti voi.</p>
<p class="C3 V17">Ora, fratelli, io so che voi avete agito per ignoranza, così come i vostri capi;</p>
<p class="C3 V18">Dio però ha adempiuto così ciò che aveva annunziato per bocca di tutti i profeti, che cioè il suo Cristo sarebbe morto.</p>
<p class="C3 V19">Pentitevi dunque e cambiate vita, perché siano cancellati i vostri peccati</p>
<p class="C3 V20">e così possano giungere i tempi della consolazione da parte del Signore ed egli mandi quello che vi aveva destinato come Messia, cioè Gesù.</p>
<p class="C3 V21">Egli dev'esser accolto in cielo fino ai tempi della restaurazione di tutte le cose, come ha detto Dio fin dall'antichità, per bocca dei suoi santi profeti.</p>
<p class="C3 V22">Mosè infatti disse: Il Signore vostro Dio vi farà sorgere un profeta come me in mezzo ai vostri fratelli; voi lo ascolterete in tutto quello che egli vi dirà.</p>
<p class="C3 V23">E chiunque non ascolterà quel profeta, sarà estirpato di mezzo al popolo.</p>
<p class="C3 V24">Tutti i profeti, a cominciare da Samuele e da quanti parlarono in seguito, annunziarono questi giorni.</p>
<p class="C3 V25">Voi siete i figli dei profeti e dell'alleanza che Dio stabilì con i vostri padri, quando disse ad Abramo: Nella tua discendenza saranno benedette tutte le famiglie della terra.</p>
<p class="C3 V26">Dio, dopo aver risuscitato il suo servo, l'ha mandato prima di tutto a voi per portarvi la benedizione e perché ciascuno si converta dalle sue iniquità».</p>
<p class="C4 V1">Stavano ancora parlando al popolo, quando sopraggiunsero i sacerdoti, il capitano del tempio e i sadducei,</p>
<p class="C4 V2">irritati per il fatto che essi insegnavano al popolo e annunziavano in Gesù la risurrezione dai morti.</p>
<p class="C4 V3">Li arrestarono e li portarono in prigione fino al giorno dopo, dato che era ormai sera.</p>
<p class="C4 V4">Molti però di quelli che avevano ascoltato il discorso credettero e il numero degli uomini raggiunse circa i cinquemila.</p>
<p class="C4 V5">Il giorno dopo si radunarono in Gerusalemme i capi, gli anziani e gli scribi,</p>
<p class="C4 V6">il sommo sacerdote Anna, Caifa, Giovanni, Alessandro e quanti appartenevano a famiglie di sommi sacerdoti.</p>
<p class="C4 V7">Fattili comparire davanti a loro, li interrogavano: «Con quale potere o in nome di chi avete fatto questo?».</p>
<p class="C4 V8">Allora Pietro, pieno di Spirito Santo, disse loro: «Capi del popolo e anziani,</p>
<p class="C4 V9">visto che oggi veniamo interrogati sul beneficio recato ad un uomo infermo e in qual modo egli abbia ottenuto la salute,</p>
<p class="C4 V10">la cosa sia nota a tutti voi e a tutto il popolo d'Israele: nel nome di Gesù Cristo il Nazareno, che voi avete crocifisso e che Dio ha risuscitato dai morti, costui vi sta innanzi sano e salvo.</p>
<p class="C4 V11">Questo Gesù è la pietra che, scartata da voi, costruttori, è diventata testata d'angolo.</p>
<p class="C4 V12">In nessun altro c'è salvezza; non vi è infatti altro nome dato agli uomini sotto il cielo nel quale è stabilito che possiamo essere salvati».</p>
<p class="C4 V13">Vedendo la franchezza di Pietro e di Giovanni e considerando che erano senza istruzione e popolani, rimanevano stupefatti riconoscendoli per coloro che erano stati con Gesù;</p>
<p class="C4 V14">quando poi videro in piedi vicino a loro l'uomo che era stato guarito, non sapevano che cosa rispondere.</p>
<p class="C4 V15">Li fecero uscire dal sinedrio e si misero a consultarsi fra loro dicendo:</p>
<p class="C4 V16">«Che dobbiamo fare a questi uomini? Un miracolo evidente è avvenuto per opera loro; esso è diventato talmente noto a tutti gli abitanti di Gerusalemme che non possiamo negarlo.</p>
<p class="C4 V17">Ma perché la cosa non si divulghi di più tra il popolo, diffidiamoli dal parlare più ad alcuno in nome di lui».</p>
<p class="C4 V18">E, richiamatili, ordinarono loro di non parlare assolutamente né di insegnare nel nome di Gesù.</p>
<p class="C4 V19">Ma Pietro e Giovanni replicarono: «Se sia giusto innanzi a Dio obbedire a voi più che a lui, giudicatelo voi stessi;</p>
<p class="C4 V20">noi non possiamo tacere quello che abbiamo visto e ascoltato».</p>
<p class="C4 V21">Quelli allora, dopo averli ulteriormente minacciati, non trovando motivi per punirli, li rilasciarono a causa del popolo, perché tutti glorificavano Dio per l'accaduto.</p>
<p class="C4 V22">L'uomo infatti sul quale era avvenuto il miracolo della guarigione aveva più di quarant'anni.</p>
<p class="C4 V23">Appena rimessi in libertà, andarono dai loro fratelli e riferirono quanto avevano detto i sommi sacerdoti e gli anziani.</p>
<p class="C4 V24">All'udire ciò, tutti insieme levarono la loro voce a Dio dicendo: «Signore, tu che hai creato il cielo, la terra, il mare e tutto ciò che è in essi,</p>
<p class="C4 V25">tu che per mezzo dello Spirito Santo dicesti per bocca del nostro padre, il tuo servo Davide: Perché si agitarono le genti e i popoli tramarono cose vane?</p>
<p class="C4 V26">Si sollevarono i re della terra e i principi si radunarono insieme, contro il Signore e contro il suo Cristo;</p>
<p class="C4 V27">davvero in questa città si radunarono insieme contro il tuo santo servo Gesù, che hai unto come Cristo, Erode e Ponzio Pilato con le genti e i popoli d'Israele,</p>
<p class="C4 V28">per compiere ciò che la tua mano e la tua volontà avevano preordinato che avvenisse.</p>
<p class="C4 V29">Ed ora, Signore, volgi lo sguardo alle loro minacce e concedi ai tuoi servi di annunziare con tutta franchezza la tua parola.</p>
<p class="C4 V30">Stendi la mano perché si compiano guarigioni, miracoli e prodigi nel nome del tuo santo servo Gesù».</p>
<p class="C4 V31">Quand'ebbero terminato la preghiera, il luogo in cui erano radunati tremò e tutti furono pieni di Spirito Santo e annunziavano la parola di Dio con franchezza.</p>
<p class="C4 V32">La moltitudine di coloro che eran venuti alla fede aveva un cuore solo e un'anima sola e nessuno diceva sua proprietà quello che gli apparteneva, ma ogni cosa era fra loro comune.</p>
<p class="C4 V33">Con grande forza gli apostoli rendevano testimonianza della risurrezione del Signore Gesù e tutti essi godevano di grande simpatia.</p>
<p class="C4 V34">Nessuno infatti tra loro era bisognoso, perché quanti possedevano campi o case li vendevano, portavano l'importo di ciò che era stato venduto</p>
<p class="C4 V35">e lo deponevano ai piedi degli apostoli; e poi veniva distribuito a ciascuno secondo il bisogno.</p>
<p class="C4 V36">Così Giuseppe, soprannominato dagli apostoli Barnaba, che significa «figlio dell'esortazione», un levita originario di Cipro,</p>
<p class="C4 V37">che era padrone di un campo, lo vendette e ne consegnò l'importo deponendolo ai piedi degli apostoli.</p>
<p class="C5 V1">Un uomo di nome Anania con la moglie Saffira vendette un suo podere</p>
<p class="C5 V2">e, tenuta per sé una parte dell'importo d'accordo con la moglie, consegnò l'altra parte deponendola ai piedi degli apostoli.</p>
<p class="C5 V3">Ma Pietro gli disse: «Anania, perché mai satana si è così impossessato del tuo cuore che tu hai mentito allo Spirito Santo e ti sei trattenuto parte del prezzo del terreno?</p>
<p class="C5 V4">Prima di venderlo, non era forse tua proprietà e, anche venduto, il ricavato non era sempre a tua disposizione? Perché hai pensato in cuor tuo a quest'azione? Tu non hai mentito agli uomini, ma a Dio».</p>
<p class="C5 V5">All'udire queste parole, Anania cadde a terra e spirò. E un timore grande prese tutti quelli che ascoltavano.</p>
<p class="C5 V6">Si alzarono allora i più giovani e, avvoltolo in un lenzuolo, lo portarono fuori e lo seppellirono.</p>
<p class="C5 V7">Avvenne poi che, circa tre ore più tardi, entrò anche sua moglie, ignara dell'accaduto.</p>
<p class="C5 V8">Pietro le chiese: «Dimmi: avete venduto il campo a tal prezzo?». Ed essa: «Sì, a tanto».</p>
<p class="C5 V9">Allora Pietro le disse: «Perché vi siete accordati per tentare lo Spirito del Signore? Ecco qui alla porta i passi di coloro che hanno seppellito tuo marito e porteranno via anche te».</p>
<p class="C5 V10">D'improvviso cadde ai piedi di Pietro e spirò. Quando i giovani entrarono, la trovarono morta e, portatala fuori, la seppellirono accanto a suo marito.</p>
<p class="C5 V11">E un grande timore si diffuse in tutta la Chiesa e in quanti venivano a sapere queste cose.</p>
<p class="C5 V12">Molti miracoli e prodigi avvenivano fra il popolo per opera degli apostoli. Tutti erano soliti stare insieme nel portico di Salomone;</p>
<p class="C5 V13">degli altri, nessuno osava associarsi a loro, ma il popolo li esaltava.</p>
<p class="C5 V14">Intanto andava aumentando il numero degli uomini e delle donne che credevano nel Signore</p>
<p class="C5 V15">fino al punto che portavano gli ammalati nelle piazze, ponendoli su lettucci e giacigli, perché, quando Pietro passava, anche solo la sua ombra coprisse qualcuno di loro.</p>
<p class="C5 V16">Anche la folla delle città vicine a Gerusalemme accorreva, portando malati e persone tormentate da spiriti immondi e tutti venivano guariti.</p>
<p class="C5 V17">Si alzò allora il sommo sacerdote e quelli della sua parte, cioè la setta dei sadducei, pieni di livore,</p>
<p class="C5 V18">e fatti arrestare gli apostoli li fecero gettare nella prigione pubblica.</p>
<p class="C5 V19">Ma durante la notte un angelo del Signore aprì le porte della prigione, li condusse fuori e disse:</p>
<p class="C5 V20">«Andate, e mettetevi a predicare al popolo nel tempio tutte queste parole di vita».</p>
<p class="C5 V21">Udito questo, entrarono nel tempio sul far del giorno e si misero a insegnare. Quando arrivò il sommo sacerdote con quelli della sua parte, convocarono il sinedrio e tutti gli anziani dei figli d'Israele; mandarono quindi a prelevare gli apostoli nella prigione.</p>
<p class="C5 V22">Ma gli incaricati, giunti sul posto, non li trovarono nella prigione e tornarono a riferire:</p>
<p class="C5 V23">«Abbiamo trovato il carcere scrupolosamente sbarrato e le guardie ai loro posti davanti alla porta, ma, dopo aver aperto, non abbiamo trovato dentro nessuno».</p>
<p class="C5 V24">Udite queste parole, il capitano del tempio e i sommi sacerdoti si domandavano perplessi che cosa mai significasse tutto questo,</p>
<p class="C5 V25">quando arrivò un tale ad annunziare: «Ecco, gli uomini che avete messo in prigione si trovano nel tempio a insegnare al popolo».</p>
<p class="C5 V26">Allora il capitano uscì con le sue guardie e li condusse via, ma senza violenza, per timore di esser presi a sassate dal popolo.</p>
<p class="C5 V27">Li condussero e li presentarono nel sinedrio; il sommo sacerdote cominciò a interrogarli dicendo:</p>
<p class="C5 V28">«Vi avevamo espressamente ordinato di non insegnare più nel nome di costui, ed ecco voi avete riempito Gerusalemme della vostra dottrina e volete far ricadere su di noi il sangue di quell'uomo».</p>
<p class="C5 V29">Rispose allora Pietro insieme agli apostoli: «Bisogna obbedire a Dio piuttosto che agli uomini.</p>
<p class="C5 V30">Il Dio dei nostri padri ha risuscitato Gesù, che voi avevate ucciso appendendolo alla croce.</p>
<p class="C5 V31">Dio lo ha innalzato con la sua destra facendolo capo e salvatore, per dare a Israele la grazia della conversione e il perdono dei peccati.</p>
<p class="C5 V32">E di questi fatti siamo testimoni noi e lo Spirito Santo, che Dio ha dato a coloro che si sottomettono a lui».</p>
<p class="C5 V33">All'udire queste cose essi si irritarono e volevano metterli a morte.</p>
<p class="C5 V34">Si alzò allora nel sinedrio un fariseo, di nome Gamaliele, dottore della legge, stimato presso tutto il popolo. Dato ordine di far uscire per un momento gli accusati,</p>
<p class="C5 V35">disse: «Uomini di Israele, badate bene a ciò che state per fare contro questi uomini.</p>
<p class="C5 V36">Qualche tempo fa venne Tèuda, dicendo di essere qualcuno, e a lui si aggregarono circa quattrocento uomini. Ma fu ucciso, e quanti s'erano lasciati persuadere da lui si dispersero e finirono nel nulla.</p>
<p class="C5 V37">Dopo di lui sorse Giuda il Galileo, al tempo del censimento, e indusse molta gente a seguirlo, ma anch'egli perì e quanti s'erano lasciati persuadere da lui furono dispersi.</p>
<p class="C5 V38">Per quanto riguarda il caso presente, ecco ciò che vi dico: Non occupatevi di questi uomini e lasciateli andare. Se infatti questa teoria o questa attività è di origine umana, verrà distrutta;</p>
<p class="C5 V39">ma se essa viene da Dio, non riuscirete a sconfiggerli; non vi accada di trovarvi a combattere contro Dio!».</p>
<p class="C5 V40">Seguirono il suo parere e, richiamati gli apostoli, li fecero fustigare e ordinarono loro di non continuare a parlare nel nome di Gesù; quindi li rimisero in libertà.</p>
<p class="C5 V41">Ma essi se ne andarono dal sinedrio lieti di essere stati oltraggiati per amore del nome di Gesù.</p>
<p class="C5 V42">E ogni giorno, nel tempio e a casa, non cessavano di insegnare e di portare il lieto annunzio che Gesù è il Cristo.</p>
<p class="C6 V1">In quei giorni, mentre aumentava il numero dei discepoli, sorse un malcontento fra gli ellenisti verso gli Ebrei, perché venivano trascurate le loro vedove nella distribuzione quotidiana.</p>
<p class="C6 V2">Allora i Dodici convocarono il gruppo dei discepoli e dissero: «Non è giusto che noi trascuriamo la parola di Dio per il servizio delle mense.</p>
<p class="C6 V3">Cercate dunque, fratelli, tra di voi sette uomini di buona reputazione, pieni di Spirito e di saggezza, ai quali affideremo quest'incarico.</p>
<p class="C6 V4">Noi, invece, ci dedicheremo alla preghiera e al ministero della parola».</p>
<p class="C6 V5">Piacque questa proposta a tutto il gruppo ed elessero Stefano, uomo pieno di fede e di Spirito Santo, Filippo, Pròcoro, Nicànore, Timòne, Parmenàs e Nicola, un proselito di Antiochia.</p>
<p class="C6 V6">Li presentarono quindi agli apostoli i quali, dopo aver pregato, imposero loro le mani.</p>
<p class="C6 V7">Intanto la parola di Dio si diffondeva e si moltiplicava grandemente il numero dei discepoli a Gerusalemme; anche un gran numero di sacerdoti aderiva alla fede.</p>
<p class="C6 V8">Stefano intanto, pieno di grazia e di fortezza, faceva grandi prodigi e miracoli tra il popolo.</p>
<p class="C6 V9">Sorsero allora alcuni della sinagoga detta dei «liberti» comprendente anche i Cirenei, gli Alessandrini e altri della Cilicia e dell'Asia, a disputare con Stefano,</p>
<p class="C6 V10">ma non riuscivano a resistere alla sapienza ispirata con cui egli parlava.</p>
<p class="C6 V11">Perciò sobillarono alcuni che dissero: «Lo abbiamo udito pronunziare espressioni blasfeme contro Mosè e contro Dio».</p>
<p class="C6 V12">E così sollevarono il popolo, gli anziani e gli scribi, gli piombarono addosso, lo catturarono e lo trascinarono davanti al sinedrio.</p>
<p class="C6 V13">Presentarono quindi dei falsi testimoni, che dissero: «Costui non cessa di proferire parole contro questo luogo sacro e contro la legge.</p>
<p class="C6 V14">Lo abbiamo udito dichiarare che Gesù il Nazareno distruggerà questo luogo e sovvertirà i costumi tramandatici da Mosè».</p>
<p class="C6 V15">E tutti quelli che sedevano nel sinedrio, fissando gli occhi su di lui, videro il suo volto come quello di un angelo.</p>
<p class="C7 V1">Gli disse allora il sommo sacerdote: «Queste cose stanno proprio così?».</p>
<p class="C7 V2">Ed egli rispose: «Fratelli e padri, ascoltate: il Dio della gloria apparve al nostro padre Abramo quando era ancora in Mesopotamia, prima che egli si stabilisse in Carran,</p>
<p class="C7 V3">e gli disse: Esci dalla tua terra e dalla tua gente e va' nella terra che io ti indicherò.</p>
<p class="C7 V4">Allora, uscito dalla terra dei Caldei, si stabilì in Carran; di là, dopo la morte del padre, Dio lo fece emigrare in questo paese dove voi ora abitate,</p>
<p class="C7 V5">ma non gli diede alcuna proprietà in esso, neppure quanto l'orma di un piede, ma gli promise di darlo in possesso a lui e alla sua discendenza dopo di lui, sebbene non avesse ancora figli.</p>
<p class="C7 V6">Poi Dio parlò così: La discendenza di Abramo sarà pellegrina in terra straniera, tenuta in schiavitù e oppressione per quattrocento anni.</p>
<p class="C7 V7">Ma del popolo di cui saranno schiavi io farò giustizia, disse Dio: dopo potranno uscire e mi adoreranno in questo luogo.</p>
<p class="C7 V8">E gli diede l'alleanza della circoncisione. E così Abramo generò Isacco e lo circoncise l'ottavo giorno e Isacco generò Giacobbe e Giacobbe i dodici patriarchi.</p>
<p class="C7 V9">Ma i patriarchi, gelosi di Giuseppe, lo vendettero schiavo in Egitto. Dio però era con lui</p>
<p class="C7 V10">e lo liberò da tutte le sue afflizioni e gli diede grazia e saggezza davanti al faraone re d'Egitto, il quale lo nominò amministratore dell'Egitto e di tutta la sua casa.</p>
<p class="C7 V11">Venne una carestia su tutto l'Egitto e in Canaan e una grande miseria, e i nostri padri non trovavano da mangiare.</p>
<p class="C7 V12">Avendo udito Giacobbe che in Egitto c'era del grano, vi inviò i nostri padri una prima volta;</p>
<p class="C7 V13">la seconda volta Giuseppe si fece riconoscere dai suoi fratelli e fu nota al faraone la sua origine.</p>
<p class="C7 V14">Giuseppe allora mandò a chiamare Giacobbe suo padre e tutta la sua parentela, settantacinque persone in tutto.</p>
<p class="C7 V15">E Giacobbe si recò in Egitto, e qui egli morì come anche i nostri padri;</p>
<p class="C7 V16">essi furono poi trasportati in Sichem e posti nel sepolcro che Abramo aveva acquistato e pagato in denaro dai figli di Emor, a Sichem.</p>
<p class="C7 V17">Mentre si avvicinava il tempo della promessa fatta da Dio ad Abramo, il popolo crebbe e si moltiplicò in Egitto,</p>
<p class="C7 V18">finché salì al trono d'Egitto un altro re, che non conosceva Giuseppe.</p>
<p class="C7 V19">Questi, adoperando l'astuzia contro la nostra gente, perseguitò i nostri padri fino a costringerli a esporre i loro figli, perché non sopravvivessero.</p>
<p class="C7 V20">In quel tempo nacque Mosè e piacque a Dio; egli fu allevato per tre mesi nella casa paterna, poi,</p>
<p class="C7 V21">essendo stato esposto, lo raccolse la figlia del faraone e lo allevò come figlio.</p>
<p class="C7 V22">Così Mosè venne istruito in tutta la sapienza degli Egiziani ed era potente nelle parole e nelle opere.</p>
<p class="C7 V23">Quando stava per compiere i quarant'anni, gli venne l'idea di far visita ai suoi fratelli, i figli di Israele,</p>
<p class="C7 V24">e vedendone uno trattato ingiustamente, ne prese le difese e vendicò l'oppresso, uccidendo l'Egiziano.</p>
<p class="C7 V25">Egli pensava che i suoi connazionali avrebbero capito che Dio dava loro salvezza per mezzo suo, ma essi non compresero.</p>
<p class="C7 V26">Il giorno dopo si presentò in mezzo a loro mentre stavano litigando e si adoperò per metterli d'accordo, dicendo: Siete fratelli; perché vi insultate l'un l'altro?</p>
<p class="C7 V27">Ma quello che maltrattava il vicino lo respinse, dicendo: Chi ti ha nominato capo e giudice sopra di noi?</p>
<p class="C7 V28">Vuoi forse uccidermi, come hai ucciso ieri l'Egiziano?</p>
<p class="C7 V29">Fuggì via Mosè a queste parole, e andò ad abitare nella terra di Madian, dove ebbe due figli.</p>
<p class="C7 V30">Passati quarant'anni, gli apparve nel deserto del monte Sinai un angelo, in mezzo alla fiamma di un roveto ardente.</p>
<p class="C7 V31">Mosè rimase stupito di questa visione; e mentre si avvicinava per veder meglio, si udì la voce del Signore:</p>
<p class="C7 V32">Io sono il Dio dei tuoi padri, il Dio di Abramo, di Isacco e di Giacobbe. Esterrefatto, Mosè non osava guardare.</p>
<p class="C7 V33">Allora il Signore gli disse: Togliti dai piedi i calzari, perché il luogo in cui stai è terra santa.</p>
<p class="C7 V34">Ho visto l'afflizione del mio popolo in Egitto, ho udito il loro gemito e sono sceso a liberarli; ed ora vieni, che ti mando in Egitto.</p>
<p class="C7 V35">Questo Mosè che avevano rinnegato dicendo: Chi ti ha nominato capo e giudice?, proprio lui Dio aveva mandato per esser capo e liberatore, parlando per mezzo dell'angelo che gli era apparso nel roveto.</p>
<p class="C7 V36">Egli li fece uscire, compiendo miracoli e prodigi nella terra d'Egitto, nel Mare Rosso, e nel deserto per quarant'anni.</p>
<p class="C7 V37">Egli è quel Mosè che disse ai figli d'Israele: Dio vi farà sorgere un profeta tra i vostri fratelli, al pari di me.</p>
<p class="C7 V38">Egli è colui che, mentre erano radunati nel deserto, fu mediatore tra l'angelo che gli parlava sul monte Sinai e i nostri padri; egli ricevette parole di vita da trasmettere a noi.</p>
<p class="C7 V39">Ma i nostri padri non vollero dargli ascolto, lo respinsero e si volsero in cuor loro verso l'Egitto,</p>
<p class="C7 V40">dicendo ad Aronne: Fa' per noi una divinità che ci vada innanzi, perché a questo Mosè che ci condusse fuori dall'Egitto non sappiamo che cosa sia accaduto.</p>
<p class="C7 V41">E in quei giorni fabbricarono un vitello e offrirono sacrifici all'idolo e si rallegrarono per l'opera delle loro mani.</p>
<p class="C7 V42">Ma Dio si ritrasse da loro e li abbandonò al culto dell'esercito del cielo, come è scritto nel libro dei Profeti:</p>
<p class="C7 V43">Mi avete forse offerto vittime e sacrifici per quarant'anni nel deserto, o casa d'Israele? Avete preso con voi la tenda di Mòloch, e la stella del dio Refàn, simulacri che vi siete fabbricati per adorarli! Perciò vi deporterò al di là di Babilonia.</p>
<p class="C7 V44">I nostri padri avevano nel deserto la tenda della testimonianza, come aveva ordinato colui che disse a Mosè di costruirla secondo il modello che aveva visto.</p>
<p class="C7 V45">E dopo averla ricevuta, i nostri padri con Giosuè se la portarono con sé nella conquista dei popoli che Dio scacciò davanti a loro, fino ai tempi di Davide.</p>
<p class="C7 V46">Questi trovò grazia innanzi a Dio e domandò di poter trovare una dimora per il Dio di Giacobbe;</p>
<p class="C7 V47">Salomone poi gli edificò una casa.</p>
<p class="C7 V48">Ma l'Altissimo non abita in costruzioni fatte da mano d'uomo, come dice il Profeta:</p>
<p class="C7 V49">Il cielo è il mio trono e la terra sgabello per i miei piedi. Quale casa potrete edificarmi, dice il Signore, o quale sarà il luogo del mio riposo?</p>
<p class="C7 V50">Non forse la mia mano ha creato tutte queste cose?</p>
<p class="C7 V51">O gente testarda e pagana nel cuore e nelle orecchie, voi sempre opponete resistenza allo Spirito Santo; come i vostri padri, così anche voi.</p>
<p class="C7 V52">Quale dei profeti i vostri padri non hanno perseguitato? Essi uccisero quelli che preannunciavano la venuta del Giusto, del quale voi ora siete divenuti traditori e uccisori;</p>
<p class="C7 V53">voi che avete ricevuto la legge per mano degli angeli e non l'avete osservata».</p>
<p class="C7 V54">All'udire queste cose, fremevano in cuor loro e digrignavano i denti contro di lui.</p>
<p class="C7 V55">Ma Stefano, pieno di Spirito Santo, fissando gli occhi al cielo, vide la gloria di Dio e Gesù che stava alla sua destra</p>
<p class="C7 V56">e disse: «Ecco, io contemplo i cieli aperti e il Figlio dell'uomo che sta alla destra di Dio».</p>
<p class="C7 V57">Proruppero allora in grida altissime turandosi gli orecchi; poi si scagliarono tutti insieme contro di lui,</p>
<p class="C7 V58">lo trascinarono fuori della città e si misero a lapidarlo. E i testimoni deposero il loro mantello ai piedi di un giovane, chiamato Saulo.</p>
<p class="C7 V59">E così lapidavano Stefano mentre pregava e diceva: «Signore Gesù, accogli il mio spirito».</p>
<p class="C7 V60">Poi piegò le ginocchia e gridò forte: «Signore, non imputar loro questo peccato». Detto questo, morì.</p>
<p class="C8 V1">Saulo era fra coloro che approvarono la sua uccisione. In quel giorno scoppiò una violenta persecuzione contro la Chiesa di Gerusalemme e tutti, ad eccezione degli apostoli, furono dispersi nelle regioni della Giudea e della Samaria.</p>
<p class="C8 V2">Persone pie seppellirono Stefano e fecero un grande lutto per lui.</p>
<p class="C8 V3">Saulo intanto infuriava contro la Chiesa ed entrando nelle case prendeva uomini e donne e li faceva mettere in prigione.</p>
<p class="C8 V4">Quelli però che erano stati dispersi andavano per il paese e diffondevano la parola di Dio.</p>
<p class="C8 V5">Filippo, sceso in una città della Samaria, cominciò a predicare loro il Cristo.</p>
<p class="C8 V6">E le folle prestavano ascolto unanimi alle parole di Filippo sentendolo parlare e vedendo i miracoli che egli compiva.</p>
<p class="C8 V7">Da molti indemoniati uscivano spiriti immondi, emettendo alte grida e molti paralitici e storpi furono risanati.</p>
<p class="C8 V8">E vi fu grande gioia in quella città.</p>
<p class="C8 V9">V'era da tempo in città un tale di nome Simone, dedito alla magia, il quale mandava in visibilio la popolazione di Samaria, spacciandosi per un gran personaggio.</p>
<p class="C8 V10">A lui aderivano tutti, piccoli e grandi, esclamando: «Questi è la potenza di Dio, quella che è chiamata Grande».</p>
<p class="C8 V11">Gli davano ascolto, perché per molto tempo li aveva fatti strabiliare con le sue magie.</p>
<p class="C8 V12">Ma quando cominciarono a credere a Filippo, che recava la buona novella del regno di Dio e del nome di Gesù Cristo, uomini e donne si facevano battezzare.</p>
<p class="C8 V13">Anche Simone credette, fu battezzato e non si staccava più da Filippo. Era fuori di sé nel vedere i segni e i grandi prodigi che avvenivano.</p>
<p class="C8 V14">Frattanto gli apostoli, a Gerusalemme, seppero che la Samaria aveva accolto la parola di Dio e vi inviarono Pietro e Giovanni.</p>
<p class="C8 V15">Essi discesero e pregarono per loro perché ricevessero lo Spirito Santo;</p>
<p class="C8 V16">non era infatti ancora sceso sopra nessuno di loro, ma erano stati soltanto battezzati nel nome del Signore Gesù.</p>
<p class="C8 V17">Allora imponevano loro le mani e quelli ricevevano lo Spirito Santo.</p>
<p class="C8 V18">Simone, vedendo che lo Spirito veniva conferito con l'imposizione delle mani degli apostoli, offrì loro del denaro</p>
<p class="C8 V19">dicendo: «Date anche a me questo potere perché a chiunque io imponga le mani, egli riceva lo Spirito Santo».</p>
<p class="C8 V20">Ma Pietro gli rispose: «Il tuo denaro vada con te in perdizione, perché hai osato pensare di acquistare con denaro il dono di Dio.</p>
<p class="C8 V21">Non v'è parte né sorte alcuna per te in questa cosa, perché il tuo cuore non è retto davanti a Dio.</p>
<p class="C8 V22">Pentiti dunque di questa tua iniquità e prega il Signore che ti sia perdonato questo pensiero.</p>
<p class="C8 V23">Ti vedo infatti chiuso in fiele amaro e in lacci d'iniquità».</p>
<p class="C8 V24">Rispose Simone: «Pregate voi per me il Signore, perché non mi accada nulla di ciò che avete detto».</p>
<p class="C8 V25">Essi poi, dopo aver testimoniato e annunziato la parola di Dio, ritornavano a Gerusalemme ed evangelizzavano molti villaggi della Samaria.</p>
<p class="C8 V26">Un angelo del Signore parlò intanto a Filippo: «Alzati, e va' verso il mezzogiorno, sulla strada che discende da Gerusalemme a Gaza; essa è deserta».</p>
<p class="C8 V27">Egli si alzò e si mise in cammino, quand'ecco un Etiope, un eunuco, funzionario di Candàce, regina di Etiopia, sovrintendente a tutti i suoi tesori, venuto per il culto a Gerusalemme,</p>
<p class="C8 V28">se ne ritornava, seduto sul suo carro da viaggio, leggendo il profeta Isaia.</p>
<p class="C8 V29">Disse allora lo Spirito a Filippo: «Va' avanti, e raggiungi quel carro».</p>
<p class="C8 V30">Filippo corse innanzi e, udito che leggeva il profeta Isaia, gli disse: «Capisci quello che stai leggendo?».</p>
<p class="C8 V31">Quegli rispose: «E come lo potrei, se nessuno mi istruisce?». E invitò Filippo a salire e a sedere accanto a lui.</p>
<p class="C8 V32">Il passo della Scrittura che stava leggendo era questo: Come una pecora fu condotto al macello e come un agnello senza voce innanzi a chi lo tosa, così egli non apre la sua bocca.</p>
<p class="C8 V33">Nella sua umiliazione il giudizio gli è stato negato, ma la sua posterità chi potrà mai descriverla? Poiché è stata recisa dalla terra la sua vita.</p>
<p class="C8 V34">E rivoltosi a Filippo l'eunuco disse: «Ti prego, di quale persona il profeta dice questo? Di se stesso o di qualcun altro?».</p>
<p class="C8 V35">Filippo, prendendo a parlare e partendo da quel passo della Scrittura, gli annunziò la buona novella di Gesù.</p>
<p class="C8 V36">Proseguendo lungo la strada, giunsero a un luogo dove c'era acqua e l'eunuco disse: «Ecco qui c'è acqua; che cosa mi impedisce di essere battezzato?».</p>
<p class="C8 V38">Fece fermare il carro e discesero tutti e due nell'acqua, Filippo e l'eunuco, ed egli lo battezzò.</p>
<p class="C8 V39">Quando furono usciti dall'acqua, lo Spirito del Signore rapì Filippo e l'eunuco non lo vide più e proseguì pieno di gioia il suo cammino.</p>
<p class="C8 V40">Quanto a Filippo, si trovò ad Azoto e, proseguendo, predicava il vangelo a tutte le città, finché giunse a Cesarèa.</p>
<p class="C9 V1">Saulo frattanto, sempre fremente minaccia e strage contro i discepoli del Signore, si presentò al sommo sacerdote</p>
<p class="C9 V2">e gli chiese lettere per le sinagoghe di Damasco al fine di essere autorizzato a condurre in catene a Gerusalemme uomini e donne, seguaci della dottrina di Cristo, che avesse trovati.</p>
<p class="C9 V3">E avvenne che, mentre era in viaggio e stava per avvicinarsi a Damasco, all'improvviso lo avvolse una luce dal cielo</p>
<p class="C9 V4">e cadendo a terra udì una voce che gli diceva: «Saulo, Saulo, perché mi perseguiti?».</p>
<p class="C9 V5">Rispose: «Chi sei, o Signore?». E la voce: «Io sono Gesù, che tu perseguiti!</p>
<p class="C9 V6">Orsù, alzati ed entra nella città e ti sarà detto ciò che devi fare».</p>
<p class="C9 V7">Gli uomini che facevano il cammino con lui si erano fermati ammutoliti, sentendo la voce ma non vedendo nessuno.</p>
<p class="C9 V8">Saulo si alzò da terra ma, aperti gli occhi, non vedeva nulla. Così, guidandolo per mano, lo condussero a Damasco,</p>
<p class="C9 V9">dove rimase tre giorni senza vedere e senza prendere né cibo né bevanda.</p>
<p class="C9 V10">Ora c'era a Damasco un discepolo di nome Anania e il Signore in una visione gli disse: «Anania!». Rispose: «Eccomi, Signore!».</p>
<p class="C9 V11">E il Signore a lui: «Su, va' sulla strada chiamata Diritta, e cerca nella casa di Giuda un tale che ha nome Saulo, di Tarso; ecco sta pregando,</p>
<p class="C9 V12">e ha visto in visione un uomo, di nome Anania, venire e imporgli le mani perché ricuperi la vista».</p>
<p class="C9 V13">Rispose Anania: «Signore, riguardo a quest'uomo ho udito da molti tutto il male che ha fatto ai tuoi fedeli in Gerusalemme.</p>
<p class="C9 V14">Inoltre ha l'autorizzazione dai sommi sacerdoti di arrestare tutti quelli che invocano il tuo nome».</p>
<p class="C9 V15">Ma il Signore disse: «Va', perché egli è per me uno strumento eletto per portare il mio nome dinanzi ai popoli, ai re e ai figli di Israele;</p>
<p class="C9 V16">e io gli mostrerò quanto dovrà soffrire per il mio nome».</p>
<p class="C9 V17">Allora Anania andò, entrò nella casa, gli impose le mani e disse: «Saulo, fratello mio, mi ha mandato a te il Signore Gesù, che ti è apparso sulla via per la quale venivi, perché tu riacquisti la vista e sia colmo di Spirito Santo».</p>
<p class="C9 V18">E improvvisamente gli caddero dagli occhi come delle squame e ricuperò la vista; fu subito battezzato,</p>
<p class="C9 V19">poi prese cibo e le forze gli ritornarono. Rimase alcuni giorni insieme ai discepoli che erano a Damasco,</p>
<p class="C9 V20">e subito nelle sinagoghe proclamava Gesù Figlio di Dio.</p>
<p class="C9 V21">E tutti quelli che lo ascoltavano si meravigliavano e dicevano: «Ma costui non è quel tale che a Gerusalemme infieriva contro quelli che invocano questo nome ed era venuto qua precisamente per condurli in catene dai sommi sacerdoti?».</p>
<p class="C9 V22">Saulo frattanto si rinfrancava sempre più e confondeva i Giudei residenti a Damasco, dimostrando che Gesù è il Cristo.</p>
<p class="C9 V23">Trascorsero così parecchi giorni e i Giudei fecero un complotto per ucciderlo;</p>
<p class="C9 V24">ma i loro piani vennero a conoscenza di Saulo. Essi facevano la guardia anche alle porte della città di giorno e di notte per sopprimerlo;</p>
<p class="C9 V25">ma i suoi discepoli di notte lo presero e lo fecero discendere dalle mura, calandolo in una cesta.</p>
<p class="C9 V26">Venuto a Gerusalemme, cercava di unirsi con i discepoli, ma tutti avevano paura di lui, non credendo ancora che fosse un discepolo.</p>
<p class="C9 V27">Allora Barnaba lo prese con sé, lo presentò agli apostoli e raccontò loro come durante il viaggio aveva visto il Signore che gli aveva parlato, e come in Damasco aveva predicato con coraggio nel nome di Gesù.</p>
<p class="C9 V28">Così egli potè stare con loro e andava e veniva a Gerusalemme, parlando apertamente nel nome del Signore</p>
<p class="C9 V29">e parlava e discuteva con gli Ebrei di lingua greca; ma questi tentarono di ucciderlo.</p>
<p class="C9 V30">Venutolo però a sapere i fratelli, lo condussero a Cesarèa e lo fecero partire per Tarso.</p>
<p class="C9 V31">La Chiesa era dunque in pace per tutta la Giudea, la Galilea e la Samaria; essa cresceva e camminava nel timore del Signore, colma del conforto dello Spirito Santo.</p>
<p class="C9 V32">E avvenne che mentre Pietro andava a far visita a tutti, si recò anche dai fedeli che dimoravano a Lidda.</p>
<p class="C9 V33">Qui trovò un uomo di nome Enea, che da otto anni giaceva su un lettuccio ed era paralitico.</p>
<p class="C9 V34">Pietro gli disse: «Enea, Gesù Cristo ti guarisce; alzati e rifatti il letto». E subito si alzò.</p>
<p class="C9 V35">Lo videro tutti gli abitanti di Lidda e del Saròn e si convertirono al Signore.</p>
<p class="C9 V36">A Giaffa c'era una discepola chiamata Tabità, nome che significa «Gazzella», la quale abbondava in opere buone e faceva molte elemosine.</p>
<p class="C9 V37">Proprio in quei giorni si ammalò e morì. La lavarono e la deposero in una stanza al piano superiore.</p>
<p class="C9 V38">E poiché Lidda era vicina a Giaffa i discepoli, udito che Pietro si trovava là, mandarono due uomini ad invitarlo: «Vieni subito da noi!».</p>
<p class="C9 V39">E Pietro subito andò con loro. Appena arrivato lo condussero al piano superiore e gli si fecero incontro tutte le vedove in pianto che gli mostravano le tuniche e i mantelli che Gazzella confezionava quando era fra loro.</p>
<p class="C9 V40">Pietro fece uscire tutti e si inginocchiò a pregare; poi rivolto alla salma disse: «Tabità, alzati!». Ed essa aprì gli occhi, vide Pietro e si mise a sedere.</p>
<p class="C9 V41">Egli le diede la mano e la fece alzare, poi chiamò i credenti e le vedove, e la presentò loro viva.</p>
<p class="C9 V42">La cosa si riseppe in tutta Giaffa, e molti credettero nel Signore.</p>
<p class="C9 V43">Pietro rimase a Giaffa parecchi giorni, presso un certo Simone conciatore.</p>
<p class="C10 V1">C'era in Cesarèa un uomo di nome Cornelio, centurione della coorte Italica,</p>
<p class="C10 V2">uomo pio e timorato di Dio con tutta la sua famiglia; faceva molte elemosine al popolo e pregava sempre Dio.</p>
<p class="C10 V3">Un giorno verso le tre del pomeriggio vide chiaramente in visione un angelo di Dio venirgli incontro e chiamarlo: «Cornelio!».</p>
<p class="C10 V4">Egli lo guardò e preso da timore disse: «Che c'è, Signore?». Gli rispose: «Le tue preghiere e le tue elemosine sono salite, in tua memoria, innanzi a Dio.</p>
<p class="C10 V5">E ora manda degli uomini a Giaffa e fa' venire un certo Simone detto anche Pietro.</p>
<p class="C10 V6">Egli è ospite presso un tal Simone conciatore, la cui casa è sulla riva del mare».</p>
<p class="C10 V7">Quando l'angelo che gli parlava se ne fu andato, Cornelio chiamò due dei suoi servitori e un pio soldato fra i suoi attendenti e,</p>
<p class="C10 V8">spiegata loro ogni cosa, li mandò a Giaffa.</p>
<p class="C10 V9">Il giorno dopo, mentre essi erano per via e si avvicinavano alla città, Pietro salì verso mezzogiorno sulla terrazza a pregare.</p>
<p class="C10 V10">Gli venne fame e voleva prendere cibo. Ma mentre glielo preparavano, fu rapito in estasi.</p>
<p class="C10 V11">Vide il cielo aperto e un oggetto che discendeva come una tovaglia grande, calata a terra per i quattro capi.</p>
<p class="C10 V12">In essa c'era ogni sorta di quadrupedi e rettili della terra e uccelli del cielo.</p>
<p class="C10 V13">Allora risuonò una voce che gli diceva: «Alzati, Pietro, uccidi e mangia!».</p>
<p class="C10 V14">Ma Pietro rispose: «No davvero, Signore, poiché io non ho mai mangiato nulla di profano e di immondo».</p>
<p class="C10 V15">E la voce di nuovo a lui: «Ciò che Dio ha purificato, tu non chiamarlo più profano».</p>
<p class="C10 V16">Questo accadde per tre volte; poi d'un tratto quell'oggetto fu risollevato al cielo.</p>
<p class="C10 V17">Mentre Pietro si domandava perplesso tra sé e sé che cosa significasse ciò che aveva visto, gli uomini inviati da Cornelio, dopo aver domandato della casa di Simone, si fermarono all'ingresso.</p>
<p class="C10 V18">Chiamarono e chiesero se Simone, detto anche Pietro, alloggiava colà.</p>
<p class="C10 V19">Pietro stava ancora ripensando alla visione, quando lo Spirito gli disse: «Ecco, tre uomini ti cercano;</p>
<p class="C10 V20">alzati, scendi e va' con loro senza esitazione, perché io li ho mandati».</p>
<p class="C10 V21">Pietro scese incontro agli uomini e disse: «Eccomi, sono io quello che cercate. Qual è il motivo per cui siete venuti?».</p>
<p class="C10 V22">Risposero: «Il centurione Cornelio, uomo giusto e timorato di Dio, stimato da tutto il popolo dei Giudei, è stato avvertito da un angelo santo di invitarti nella sua casa, per ascoltare ciò che hai da dirgli».</p>
<p class="C10 V23">Pietro allora li fece entrare e li ospitò. Il giorno seguente si mise in viaggio con loro e alcuni fratelli di Giaffa lo accompagnarono.</p>
<p class="C10 V24">Il giorno dopo arrivò a Cesarèa. Cornelio stava ad aspettarli ed aveva invitato i congiunti e gli amici intimi.</p>
<p class="C10 V25">Mentre Pietro stava per entrare, Cornelio andandogli incontro si gettò ai suoi piedi per adorarlo.</p>
<p class="C10 V26">Ma Pietro lo rialzò, dicendo: «Alzati: anch'io sono un uomo!».</p>
<p class="C10 V27">Poi, continuando a conversare con lui, entrò e trovate riunite molte persone disse loro:</p>
<p class="C10 V28">«Voi sapete che non è lecito per un Giudeo unirsi o incontrarsi con persone di altra razza; ma Dio mi ha mostrato che non si deve dire profano o immondo nessun uomo.</p>
<p class="C10 V29">Per questo sono venuto senza esitare quando mi avete mandato a chiamare. Vorrei dunque chiedere: per quale ragione mi avete fatto venire?».</p>
<p class="C10 V30">Cornelio allora rispose: «Quattro giorni or sono, verso quest'ora, stavo recitando la preghiera delle tre del pomeriggio nella mia casa, quando mi si presentò un uomo in splendida veste</p>
<p class="C10 V31">e mi disse: Cornelio, sono state esaudite le tue preghiere e ricordate le tue elemosine davanti a Dio.</p>
<p class="C10 V32">Manda dunque a Giaffa e fa' venire Simone chiamato anche Pietro; egli è ospite nella casa di Simone il conciatore, vicino al mare.</p>
<p class="C10 V33">Subito ho mandato a cercarti e tu hai fatto bene a venire. Ora dunque tutti noi, al cospetto di Dio, siamo qui riuniti per ascoltare tutto ciò che dal Signore ti è stato ordinato».</p>
<p class="C10 V34">Pietro prese la parola e disse: «In verità sto rendendomi conto che Dio non fa preferenze di persone,</p>
<p class="C10 V35">ma chi lo teme e pratica la giustizia, a qualunque popolo appartenga, è a lui accetto.</p>
<p class="C10 V36">Questa è la parola che egli ha inviato ai figli d'Israele, recando la buona novella della pace, per mezzo di Gesù Cristo, che è il Signore di tutti.</p>
<p class="C10 V37">Voi conoscete ciò che è accaduto in tutta la Giudea, incominciando dalla Galilea, dopo il battesimo predicato da Giovanni;</p>
<p class="C10 V38">cioè come Dio consacrò in Spirito Santo e potenza Gesù di Nazaret, il quale passò beneficando e risanando tutti coloro che stavano sotto il potere del diavolo, perché Dio era con lui.</p>
<p class="C10 V39">E noi siamo testimoni di tutte le cose da lui compiute nella regione dei Giudei e in Gerusalemme. Essi lo uccisero appendendolo a una croce,</p>
<p class="C10 V40">ma Dio lo ha risuscitato al terzo giorno e volle che apparisse,</p>
<p class="C10 V41">non a tutto il popolo, ma a testimoni prescelti da Dio, a noi, che abbiamo mangiato e bevuto con lui dopo la sua risurrezione dai morti.</p>
<p class="C10 V42">E ci ha ordinato di annunziare al popolo e di attestare che egli è il giudice dei vivi e dei morti costituito da Dio.</p>
<p class="C10 V43">Tutti i profeti gli rendono questa testimonianza: chiunque crede in lui ottiene la remissione dei peccati per mezzo del suo nome».</p>
<p class="C10 V44">Pietro stava ancora dicendo queste cose, quando lo Spirito Santo scese sopra tutti coloro che ascoltavano il discorso.</p>
<p class="C10 V45">E i fedeli circoncisi, che erano venuti con Pietro, si meravigliavano che anche sopra i pagani si effondesse il dono dello Spirito Santo;</p>
<p class="C10 V46">li sentivano infatti parlare lingue e glorificare Dio.</p>
<p class="C10 V47">Allora Pietro disse: «Forse che si può proibire che siano battezzati con l'acqua questi che hanno ricevuto lo Spirito Santo al pari di noi?».</p>
<p class="C10 V48">E ordinò che fossero battezzati nel nome di Gesù Cristo. Dopo tutto questo lo pregarono di fermarsi alcuni giorni.</p>
<p class="C11 V1">Gli apostoli e i fratelli che stavano nella Giudea vennero a sapere che anche i pagani avevano accolto la parola di Dio.</p>
<p class="C11 V2">E quando Pietro salì a Gerusalemme, i circoncisi lo rimproveravano dicendo:</p>
<p class="C11 V3">«Sei entrato in casa di uomini non circoncisi e hai mangiato insieme con loro!».</p>
<p class="C11 V4">Allora Pietro raccontò per ordine come erano andate le cose, dicendo:</p>
<p class="C11 V5">«Io mi trovavo in preghiera nella città di Giaffa e vidi in estasi una visione: un oggetto, simile a una grande tovaglia, scendeva come calato dal cielo per i quattro capi e giunse fino a me.</p>
<p class="C11 V6">Fissandolo con attenzione, vidi in esso quadrupedi, fiere e rettili della terra e uccelli del cielo.</p>
<p class="C11 V7">E sentii una voce che mi diceva: Pietro, àlzati, uccidi e mangia!</p>
<p class="C11 V8">Risposi: Non sia mai, Signore, poiché nulla di profano e di immondo è entrato mai nella mia bocca.</p>
<p class="C11 V9">Ribattè nuovamente la voce dal cielo: Quello che Dio ha purificato, tu non considerarlo profano.</p>
<p class="C11 V10">Questo avvenne per tre volte e poi tutto fu risollevato di nuovo nel cielo.</p>
<p class="C11 V11">Ed ecco, in quell'istante, tre uomini giunsero alla casa dove eravamo, mandati da Cesarèa a cercarmi.</p>
<p class="C11 V12">Lo Spirito mi disse di andare con loro senza esitare. Vennero con me anche questi sei fratelli ed entrammo in casa di quell'uomo.</p>
<p class="C11 V13">Egli ci raccontò che aveva visto un angelo presentarsi in casa sua e dirgli: Manda a Giaffa e fa' venire Simone detto anche Pietro;</p>
<p class="C11 V14">egli ti dirà parole per mezzo delle quali sarai salvato tu e tutta la tua famiglia.</p>
<p class="C11 V15">Avevo appena cominciato a parlare quando lo Spirito Santo scese su di loro, come in principio era sceso su di noi.</p>
<p class="C11 V16">Mi ricordai allora di quella parola del Signore che diceva: Giovanni battezzò con acqua, voi invece sarete battezzati in Spirito Santo.</p>
<p class="C11 V17">Se dunque Dio ha dato a loro lo stesso dono che a noi per aver creduto nel Signore Gesù Cristo, chi ero io per porre impedimento a Dio?».</p>
<p class="C11 V18">All'udir questo si calmarono e cominciarono a glorificare Dio dicendo: «Dunque anche ai pagani Dio ha concesso che si convertano perché abbiano la vita!».</p>
<p class="C11 V19">Intanto quelli che erano stati dispersi dopo la persecuzione scoppiata al tempo di Stefano, erano arrivati fin nella Fenicia, a Cipro e ad Antiochia e non predicavano la parola a nessuno fuorché ai Giudei.</p>
<p class="C11 V20">Ma alcuni fra loro, cittadini di Cipro e di Cirène, giunti ad Antiochia, cominciarono a parlare anche ai Greci, predicando la buona novella del Signore Gesù.</p>
<p class="C11 V21">E la mano del Signore era con loro e così un gran numero credette e si convertì al Signore.</p>
<p class="C11 V22">La notizia giunse agli orecchi della Chiesa di Gerusalemme, la quale mandò Barnaba ad Antiochia.</p>
<p class="C11 V23">Quando questi giunse e vide la grazia del Signore, si rallegrò e,</p>
<p class="C11 V24">da uomo virtuoso qual era e pieno di Spirito Santo e di fede, esortava tutti a perseverare con cuore risoluto nel Signore. E una folla considerevole fu condotta al Signore.</p>
<p class="C11 V25">Barnaba poi partì alla volta di Tarso per cercare Saulo e trovatolo lo condusse ad Antiochia.</p>
<p class="C11 V26">Rimasero insieme un anno intero in quella comunità e istruirono molta gente; ad Antiochia per la prima volta i discepoli furono chiamati Cristiani.</p>
<p class="C11 V27">In questo tempo alcuni profeti scesero ad Antiochia da Gerusalemme.</p>
<p class="C11 V28">E uno di loro, di nome Agabo, alzatosi in piedi, annunziò per impulso dello Spirito che sarebbe scoppiata una grave carestia su tutta la terra. Ciò che di fatto avvenne sotto l'impero di Claudio.</p>
<p class="C11 V29">Allora i discepoli si accordarono, ciascuno secondo quello che possedeva, di mandare un soccorso ai fratelli abitanti nella Giudea;</p>
<p class="C11 V30">questo fecero, indirizzandolo agli anziani, per mezzo di Barnaba e Saulo.</p>
<p class="C12 V1">In quel tempo il re Erode cominciò a perseguitare alcuni membri della Chiesa</p>
<p class="C12 V2">e fece uccidere di spada Giacomo, fratello di Giovanni.</p>
<p class="C12 V3">Vedendo che questo era gradito ai Giudei, decise di arrestare anche Pietro. Erano quelli i giorni degli Azzimi.</p>
<p class="C12 V4">Fattolo catturare, lo gettò in prigione, consegnandolo in custodia a quattro picchetti di quattro soldati ciascuno, col proposito di farlo comparire davanti al popolo dopo la Pasqua.</p>
<p class="C12 V5">Pietro dunque era tenuto in prigione, mentre una preghiera saliva incessantemente a Dio dalla Chiesa per lui.</p>
<p class="C12 V6">E in quella notte, quando poi Erode stava per farlo comparire davanti al popolo, Pietro piantonato da due soldati e legato con due catene stava dormendo, mentre davanti alla porta le sentinelle custodivano il carcere.</p>
<p class="C12 V7">Ed ecco gli si presentò un angelo del Signore e una luce sfolgorò nella cella. Egli toccò il fianco di Pietro, lo destò e disse: «Alzati, in fretta!». E le catene gli caddero dalle mani.</p>
<p class="C12 V8">E l'angelo a lui: «Mettiti la cintura e legati i sandali». E così fece. L'angelo disse: «Avvolgiti il mantello, e seguimi!».</p>
<p class="C12 V9">Pietro uscì e prese a seguirlo, ma non si era ancora accorto che era realtà ciò che stava succedendo per opera dell'angelo: credeva infatti di avere una visione.</p>
<p class="C12 V10">Essi oltrepassarono la prima guardia e la seconda e arrivarono alla porta di ferro che conduce in città: la porta si aprì da sé davanti a loro. Uscirono, percorsero una strada e a un tratto l'angelo si dileguò da lui.</p>
<p class="C12 V11">Pietro allora, rientrato in sé, disse: «Ora sono veramente certo che il Signore ha mandato il suo angelo e mi ha strappato dalla mano di Erode e da tutto ciò che si attendeva il popolo dei Giudei».</p>
<p class="C12 V12">Dopo aver riflettuto, si recò alla casa di Maria, madre di Giovanni detto anche Marco, dove si trovava un buon numero di persone raccolte in preghiera.</p>
<p class="C12 V13">Appena ebbe bussato alla porta esterna, una fanciulla di nome Rode si avvicinò per sentire chi era.</p>
<p class="C12 V14">Riconosciuta la voce di Pietro, per la gioia non aprì la porta, ma corse ad annunziare che fuori c'era Pietro.</p>
<p class="C12 V15">«Tu vaneggi!» le dissero. Ma essa insisteva che la cosa stava così. E quelli dicevano: «È l'angelo di Pietro».</p>
<p class="C12 V16">Questi intanto continuava a bussare e quando aprirono la porta e lo videro, rimasero stupefatti.</p>
<p class="C12 V17">Egli allora, fatto segno con la mano di tacere, narrò come il Signore lo aveva tratto fuori del carcere, e aggiunse: «Riferite questo a Giacomo e ai fratelli». Poi uscì e s'incamminò verso un altro luogo.</p>
<p class="C12 V18">Fattosi giorno, c'era non poco scompiglio tra i soldati: che cosa mai era accaduto di Pietro?</p>
<p class="C12 V19">Erode lo fece cercare accuratamente, ma non essendo riuscito a trovarlo, fece processare i soldati e ordinò che fossero messi a morte; poi scese dalla Giudea e soggiornò a Cesarèa.</p>
<p class="C12 V20">Egli era infuriato contro i cittadini di Tiro e Sidone. Questi però si presentarono a lui di comune accordo e, dopo aver tratto alla loro causa Blasto, ciambellano del re, chiedevano pace, perché il loro paese riceveva i viveri dal paese del re.</p>
<p class="C12 V21">Nel giorno fissato Erode, vestito del manto regale e seduto sul podio, tenne loro un discorso.</p>
<p class="C12 V22">Il popolo acclamava: «Parola di un dio e non di un uomo!».</p>
<p class="C12 V23">Ma improvvisamente un angelo del Signore lo colpì, perché non aveva dato gloria a Dio; e roso, dai vermi, spirò.</p>
<p class="C12 V24">Intanto la parola di Dio cresceva e si diffondeva.</p>
<p class="C12 V25">Barnaba e Saulo poi, compiuta la loro missione, tornarono da Gerusalemme prendendo con loro Giovanni, detto anche Marco.</p>
<p class="C13 V1">C'erano nella comunità di Antiochia profeti e dottori: Barnaba, Simeone soprannominato Niger, Lucio di Cirène, Manaèn, compagno d'infanzia di Erode tetrarca, e Saulo.</p>
<p class="C13 V2">Mentre essi stavano celebrando il culto del Signore e digiunando, lo Spirito Santo disse: «Riservate per me Barnaba e Saulo per l'opera alla quale li ho chiamati».</p>
<p class="C13 V3">Allora, dopo aver digiunato e pregato, imposero loro le mani e li accomiatarono.</p>
<p class="C13 V4">Essi dunque, inviati dallo Spirito Santo, discesero a Selèucia e di qui salparono verso Cipro.</p>
<p class="C13 V5">Giunti a Salamina cominciarono ad annunziare la parola di Dio nelle sinagoghe dei Giudei, avendo con loro anche Giovanni come aiutante.</p>
<p class="C13 V6">Attraversata tutta l'isola fino a Pafo, vi trovarono un tale, mago e falso profeta giudeo, di nome Bar-Iesus,</p>
<p class="C13 V7">al seguito del proconsole Sergio Paolo, persona di senno, che aveva fatto chiamare a sé Barnaba e Saulo e desiderava ascoltare la parola di Dio.</p>
<p class="C13 V8">Ma Elimas, il mago, - ciò infatti significa il suo nome - faceva loro opposizione cercando di distogliere il proconsole dalla fede.</p>
<p class="C13 V9">Allora Saulo, detto anche Paolo, pieno di Spirito Santo, fissò gli occhi su di lui e disse:</p>
<p class="C13 V10">«O uomo pieno di ogni frode e di ogni malizia, figlio del diavolo, nemico di ogni giustizia, quando cesserai di sconvolgere le vie diritte del Signore?</p>
<p class="C13 V11">Ecco la mano del Signore è sopra di te: sarai cieco e per un certo tempo non vedrai il sole». Di colpo piombò su di lui oscurità e tenebra, e brancolando cercava chi lo guidasse per mano.</p>
<p class="C13 V12">Quando vide l'accaduto, il proconsole credette, colpito dalla dottrina del Signore.</p>
<p class="C13 V13">Salpati da Pafo, Paolo e i suoi compagni giunsero a Perge di Panfilia. Giovanni si separò da loro e ritornò a Gerusalemme.</p>
<p class="C13 V14">Essi invece proseguendo da Perge, arrivarono ad Antiochia di Pisidia ed entrati nella sinagoga nel giorno di sabato, si sedettero.</p>
<p class="C13 V15">Dopo la lettura della Legge e dei Profeti, i capi della sinagoga mandarono a dire loro: «Fratelli, se avete qualche parola di esortazione per il popolo, parlate!».</p>
<p class="C13 V16">Si alzò Paolo e fatto cenno con la mano disse: «Uomini di Israele e voi timorati di Dio, ascoltate.</p>
<p class="C13 V17">Il Dio di questo popolo d'Israele scelse i nostri padri ed esaltò il popolo durante il suo esilio in terra d'Egitto, e con braccio potente li condusse via di là.</p>
<p class="C13 V18">Quindi, dopo essersi preso cura di loro per circa quarant'anni nel deserto,</p>
<p class="C13 V19">distrusse sette popoli nel paese di Canaan e concesse loro in eredità quelle terre,</p>
<p class="C13 V20">per circa quattrocentocinquanta anni. Dopo questo diede loro dei Giudici, fino al profeta Samuele.</p>
<p class="C13 V21">Allora essi chiesero un re e Dio diede loro Saul, figlio di Cis, della tribù di Beniamino, per quaranta anni.</p>
<p class="C13 V22">E, dopo averlo rimosso dal regno, suscitò per loro come re Davide, al quale rese questa testimonianza: Ho trovato Davide, figlio di Iesse, uomo secondo il mio cuore; egli adempirà tutti i miei voleri.</p>
<p class="C13 V23">Dalla discendenza di lui, secondo la promessa, Dio trasse per Israele un salvatore, Gesù.</p>
<p class="C13 V24">Giovanni aveva preparato la sua venuta predicando un battesimo di penitenza a tutto il popolo d'Israele.</p>
<p class="C13 V25">Diceva Giovanni sul finire della sua missione: Io non sono ciò che voi pensate che io sia! Ecco, viene dopo di me uno, al quale io non sono degno di sciogliere i sandali.</p>
<p class="C13 V26">Fratelli, figli della stirpe di Abramo, e quanti fra voi siete timorati di Dio, a noi è stata mandata questa parola di salvezza.</p>
<p class="C13 V27">Gli abitanti di Gerusalemme infatti e i loro capi non l'hanno riconosciuto e condannandolo hanno adempiuto le parole dei profeti che si leggono ogni sabato;</p>
<p class="C13 V28">e, pur non avendo trovato in lui nessun motivo di condanna a morte, chiesero a Pilato che fosse ucciso.</p>
<p class="C13 V29">Dopo aver compiuto tutto quanto era stato scritto di lui, lo deposero dalla croce e lo misero nel sepolcro.</p>
<p class="C13 V30">Ma Dio lo ha risuscitato dai morti</p>
<p class="C13 V31">ed egli è apparso per molti giorni a quelli che erano saliti con lui dalla Galilea a Gerusalemme, e questi ora sono i suoi testimoni davanti al popolo.</p>
<p class="C13 V32">E noi vi annunziamo la buona novella che la promessa fatta ai padri si è compiuta,</p>
<p class="C13 V33">poiché Dio l'ha attuata per noi, loro figli, risuscitando Gesù, come anche sta scritto nel salmo secondo: Mio figlio sei tu, oggi ti ho generato.</p>
<p class="C13 V34">E che Dio lo ha risuscitato dai morti, in modo che non abbia mai più a tornare alla corruzione, è quanto ha dichiarato: Darò a voi le cose sante promesse a Davide, quelle sicure.</p>
<p class="C13 V35">Per questo anche in un altro luogo dice: Non permetterai che il tuo santo subisca la corruzione.</p>
<p class="C13 V36">Ora Davide, dopo aver eseguito il volere di Dio nella sua generazione, morì e fu unito ai suoi padri e subì la corruzione.</p>
<p class="C13 V37">Ma colui che Dio ha risuscitato, non ha subìto la corruzione.</p>
<p class="C13 V38">Vi sia dunque noto, fratelli, che per opera di lui vi viene annunziata la remissione dei peccati</p>
<p class="C13 V39">e che per lui chiunque crede riceve giustificazione da tutto ciò da cui non vi fu possibile essere giustificati mediante la legge di Mosè.</p>
<p class="C13 V40">Guardate dunque che non avvenga su di voi ciò che è detto nei Profeti:</p>
<p class="C13 V41">Mirate, beffardi, stupite e nascondetevi, poiché un'opera io compio ai vostri giorni, un'opera che non credereste, se vi fosse raccontata!».</p>
<p class="C13 V42">E, mentre uscivano, li pregavano di esporre ancora queste cose nel prossimo sabato.</p>
<p class="C13 V43">Sciolta poi l'assemblea, molti Giudei e proseliti credenti in Dio seguirono Paolo e Barnaba ed essi, intrattenendosi con loro, li esortavano a perseverare nella grazia di Dio.</p>
<p class="C13 V44">Il sabato seguente quasi tutta la città si radunò per ascoltare la parola di Dio.</p>
<p class="C13 V45">Quando videro quella moltitudine, i Giudei furono pieni di gelosia e contraddicevano le affermazioni di Paolo, bestemmiando.</p>
<p class="C13 V46">Allora Paolo e Barnaba con franchezza dichiararono: «Era necessario che fosse annunziata a voi per primi la parola di Dio, ma poiché la respingete e non vi giudicate degni della vita eterna, ecco noi ci rivolgiamo ai pagani.</p>
<p class="C13 V47">Così infatti ci ha ordinato il Signore: Io ti ho posto come luce per le genti, perché tu porti la salvezza sino all'estremità della terra».</p>
<p class="C13 V48">Nell'udir ciò, i pagani si rallegravano e glorificavano la parola di Dio e abbracciarono la fede tutti quelli che erano destinati alla vita eterna.</p>
<p class="C13 V49">La parola di Dio si diffondeva per tutta la regione.</p>
<p class="C13 V50">Ma i Giudei sobillarono le donne pie di alto rango e i notabili della città e suscitarono una persecuzione contro Paolo e Barnaba e li scacciarono dal loro territorio.</p>
<p class="C13 V51">Allora essi, scossa contro di loro la polvere dei piedi, andarono a Icònio,</p>
<p class="C13 V52">mentre i discepoli erano pieni di gioia e di Spirito Santo.</p>
<p class="C14 V1">Anche ad Icònio essi entrarono nella sinagoga dei Giudei e vi parlarono in modo tale che un gran numero di Giudei e di Greci divennero credenti.</p>
<p class="C14 V2">Ma i Giudei rimasti increduli eccitarono e inasprirono gli animi dei pagani contro i fratelli.</p>
<p class="C14 V3">Rimasero tuttavia colà per un certo tempo e parlavano fiduciosi nel Signore, che rendeva testimonianza alla predicazione della sua grazia e concedeva che per mano loro si operassero segni e prodigi.</p>
<p class="C14 V4">E la popolazione della città si divise, schierandosi gli uni dalla parte dei Giudei, gli altri dalla parte degli apostoli.</p>
<p class="C14 V5">Ma quando ci fu un tentativo dei pagani e dei Giudei con i loro capi per maltrattarli e lapidarli,</p>
<p class="C14 V6">essi se ne accorsero e fuggirono nelle città della Licaònia, Listra e Derbe e nei dintorni,</p>
<p class="C14 V7">e là continuavano a predicare il vangelo.</p>
<p class="C14 V8">C'era a Listra un uomo paralizzato alle gambe, storpio sin dalla nascita, che non aveva mai camminato.</p>
<p class="C14 V9">Egli ascoltava il discorso di Paolo e questi, fissandolo con lo sguardo e notando che aveva fede di esser risanato,</p>
<p class="C14 V10">disse a gran voce: «Alzati diritto in piedi!». Egli fece un balzo e si mise a camminare.</p>
<p class="C14 V11">La gente allora, al vedere ciò che Paolo aveva fatto, esclamò in dialetto licaonio e disse: «Gli dèi sono scesi tra di noi in figura umana!».</p>
<p class="C14 V12">E chiamavano Barnaba Zeus e Paolo Hermes, perché era lui il più eloquente.</p>
<p class="C14 V13">Intanto il sacerdote di Zeus, il cui tempio era all'ingresso della città, recando alle porte tori e corone, voleva offrire un sacrificio insieme alla folla.</p>
<p class="C14 V14">Sentendo ciò, gli apostoli Barnaba e Paolo si strapparono le vesti e si precipitarono tra la folla, gridando:</p>
<p class="C14 V15">«Cittadini, perché fate questo? Anche noi siamo esseri umani, mortali come voi, e vi predichiamo di convertirvi da queste vanità al Dio vivente che ha fatto il cielo, la terra, il mare e tutte le cose che in essi si trovano.</p>
<p class="C14 V16">Egli, nelle generazioni passate, ha lasciato che ogni popolo seguisse la sua strada;</p>
<p class="C14 V17">ma non ha cessato di dar prova di sé beneficando, concedendovi dal cielo piogge e stagioni ricche di frutti, fornendovi il cibo e riempiendo di letizia i vostri cuori».</p>
<p class="C14 V18">E così dicendo, riuscirono a fatica a far desistere la folla dall'offrire loro un sacrificio.</p>
<p class="C14 V19">Ma giunsero da Antiochia e da Icònio alcuni Giudei, i quali trassero dalla loro parte la folla; essi presero Paolo a sassate e quindi lo trascinarono fuori della città, credendolo morto.</p>
<p class="C14 V20">Allora gli si fecero attorno i discepoli ed egli, alzatosi, entrò in città. Il giorno dopo partì con Barnaba alla volta di Derbe.</p>
<p class="C14 V21">Dopo aver predicato il vangelo in quella città e fatto un numero considerevole di discepoli, ritornarono a Listra, Icònio e Antiochia,</p>
<p class="C14 V22">rianimando i discepoli ed esortandoli a restare saldi nella fede poiché, dicevano, è necessario attraversare molte tribolazioni per entrare nel regno di Dio.</p>
<p class="C14 V23">Costituirono quindi per loro in ogni comunità alcuni anziani e dopo avere pregato e digiunato li affidarono al Signore, nel quale avevano creduto.</p>
<p class="C14 V24">Attraversata poi la Pisidia, raggiunsero la Panfilia</p>
<p class="C14 V25">e dopo avere predicato la parola di Dio a Perge, scesero ad Attalìa;</p>
<p class="C14 V26">di qui fecero vela per Antiochia là dove erano stati affidati alla grazia del Signore per l'impresa che avevano compiuto.</p>
<p class="C14 V27">Non appena furono arrivati, riunirono la comunità e riferirono tutto quello che Dio aveva compiuto per mezzo loro e come aveva aperto ai pagani la porta della fede.</p>
<p class="C14 V28">E si fermarono per non poco tempo insieme ai discepoli.</p>
<p class="C15 V1">Ora alcuni, venuti dalla Giudea, insegnavano ai fratelli questa dottrina: «Se non vi fate circoncidere secondo l'uso di Mosè, non potete esser salvi».</p>
<p class="C15 V2">Poiché Paolo e Barnaba si opponevano risolutamente e discutevano animatamente contro costoro, fu stabilito che Paolo e Barnaba e alcuni altri di loro andassero a Gerusalemme dagli apostoli e dagli anziani per tale questione.</p>
<p class="C15 V3">Essi dunque, scortati per un tratto dalla comunità, attraversarono la Fenicia e la Samaria raccontando la conversione dei pagani e suscitando grande gioia in tutti i fratelli.</p>
<p class="C15 V4">Giunti poi a Gerusalemme, furono ricevuti dalla Chiesa, dagli apostoli e dagli anziani e riferirono tutto ciò che Dio aveva compiuto per mezzo loro.</p>
<p class="C15 V5">Ma si alzarono alcuni della setta dei farisei, che erano diventati credenti, affermando: è necessario circonciderli e ordinar loro di osservare la legge di Mosè.</p>
<p class="C15 V6">Allora si riunirono gli apostoli e gli anziani per esaminare questo problema.</p>
<p class="C15 V7">Dopo lunga discussione, Pietro si alzò e disse: «Fratelli, voi sapete che già da molto tempo Dio ha fatto una scelta fra voi, perché i pagani ascoltassero per bocca mia la parola del vangelo e venissero alla fede.</p>
<p class="C15 V8">E Dio, che conosce i cuori, ha reso testimonianza in loro favore concedendo anche a loro lo Spirito Santo, come a noi;</p>
<p class="C15 V9">e non ha fatto nessuna discriminazione tra noi e loro, purificandone i cuori con la fede.</p>
<p class="C15 V10">Or dunque, perché continuate a tentare Dio, imponendo sul collo dei discepoli un giogo che né i nostri padri, né noi siamo stati in grado di portare?</p>
<p class="C15 V11">Noi crediamo che per la grazia del Signore Gesù siamo salvati e nello stesso modo anche loro».</p>
<p class="C15 V12">Tutta l'assemblea tacque e stettero ad ascoltare Barnaba e Paolo che riferivano quanti miracoli e prodigi Dio aveva compiuto tra i pagani per mezzo loro.</p>
<p class="C15 V13">Quand'essi ebbero finito di parlare, Giacomo aggiunse:</p>
<p class="C15 V14">«Fratelli, ascoltatemi. Simone ha riferito come fin da principio Dio ha voluto scegliere tra i pagani un popolo per consacrarlo al suo nome.</p>
<p class="C15 V15">Con questo si accordano le parole dei profeti, come sta scritto:</p>
<p class="C15 V16">Dopo queste cose ritornerò e riedificherò la tenda di Davide che era caduta; ne riparerò le rovine e la rialzerò,</p>
<p class="C15 V17">perché anche gli altri uomini cerchino il Signore e tutte le genti sulle quali è stato invocato il mio nome,</p>
<p class="C15 V18">dice il Signore che fa queste cose da lui conosciute dall'eternità.</p>
<p class="C15 V19">Per questo io ritengo che non si debba importunare quelli che si convertono a Dio tra i pagani,</p>
<p class="C15 V20">ma solo si ordini loro di astenersi dalle sozzure degli idoli, dalla impudicizia, dagli animali soffocati e dal sangue.</p>
<p class="C15 V21">Mosè infatti, fin dai tempi antichi, ha chi lo predica in ogni città, poiché viene letto ogni sabato nelle sinagoghe».</p>
<p class="C15 V22">Allora gli apostoli, gli anziani e tutta la Chiesa decisero di eleggere alcuni di loro e di inviarli ad Antiochia insieme a Paolo e Barnaba: Giuda chiamato Barsabba e Sila, uomini tenuti in grande considerazione tra i fratelli.</p>
<p class="C15 V23">E consegnarono loro la seguente lettera: «Gli apostoli e gli anziani ai fratelli di Antiochia, di Siria e di Cilicia che provengono dai pagani, salute!</p>
<p class="C15 V24">Abbiamo saputo che alcuni da parte nostra, ai quali non avevamo dato nessun incarico, sono venuti a turbarvi con i loro discorsi sconvolgendo i vostri animi.</p>
<p class="C15 V25">Abbiamo perciò deciso tutti d'accordo di eleggere alcune persone e inviarle a voi insieme ai nostri carissimi Barnaba e Paolo,</p>
<p class="C15 V26">uomini che hanno votato la loro vita al nome del nostro Signore Gesù Cristo.</p>
<p class="C15 V27">Abbiamo mandato dunque Giuda e Sila, che vi riferiranno anch'essi queste stesse cose a voce.</p>
<p class="C15 V28">Abbiamo deciso, lo Spirito Santo e noi, di non imporvi nessun altro obbligo al di fuori di queste cose necessarie:</p>
<p class="C15 V29">astenervi dalle carni offerte agli idoli, dal sangue, dagli animali soffocati e dalla impudicizia. Farete cosa buona perciò a guardarvi da queste cose. State bene».</p>
<p class="C15 V30">Essi allora, congedatisi, discesero ad Antiochia e riunita la comunità consegnarono la lettera.</p>
<p class="C15 V31">Quando l'ebbero letta, si rallegrarono per l'incoraggiamento che infondeva.</p>
<p class="C15 V32">Giuda e Sila, essendo anch'essi profeti, parlarono molto per incoraggiare i fratelli e li fortificarono.</p>
<p class="C15 V33">Dopo un certo tempo furono congedati con auguri di pace dai fratelli, per tornare da quelli che li avevano inviati.</p>
<p class="C15 V35">Paolo invece e Barnaba rimasero ad Antiochia, insegnando e annunziando, insieme a molti altri, la parola del Signore.</p>
<p class="C15 V36">Dopo alcuni giorni Paolo disse a Barnaba: «Ritorniamo a far visita ai fratelli in tutte le città nelle quali abbiamo annunziato la parola del Signore, per vedere come stanno».</p>
<p class="C15 V37">Barnaba voleva prendere insieme anche Giovanni, detto Marco,</p>
<p class="C15 V38">ma Paolo riteneva che non si dovesse prendere uno che si era allontanato da loro nella Panfilia e non aveva voluto partecipare alla loro opera.</p>
<p class="C15 V39">Il dissenso fu tale che si separarono l'uno dall'altro; Barnaba, prendendo con sé Marco, s'imbarcò per Cipro.</p>
<p class="C15 V40">Paolo invece scelse Sila e partì, raccomandato dai fratelli alla grazia del Signore.</p>
<p class="C15 V41">E attraversando la Siria e la Cilicia, dava nuova forza alle comunità.</p>
<p class="C16 V1">Paolo si recò a Derbe e a Listra. C'era qui un discepolo chiamato Timòteo, figlio di una donna giudea credente e di padre greco;</p>
<p class="C16 V2">egli era assai stimato dai fratelli di Listra e di Icònio.</p>
<p class="C16 V3">Paolo volle che partisse con lui, lo prese e lo fece circoncidere per riguardo ai Giudei che si trovavano in quelle regioni; tutti infatti sapevano che suo padre era greco.</p>
<p class="C16 V4">Percorrendo le città, trasmettevano loro le decisioni prese dagli apostoli e dagli anziani di Gerusalemme, perché le osservassero.</p>
<p class="C16 V5">Le comunità intanto si andavano fortificando nella fede e crescevano di numero ogni giorno.</p>
<p class="C16 V6">Attraversarono quindi la Frigia e la regione della Galazia, avendo lo Spirito Santo vietato loro di predicare la parola nella provincia di Asia.</p>
<p class="C16 V7">Raggiunta la Misia, si dirigevano verso la Bitinia, ma lo Spirito di Gesù non lo permise loro;</p>
<p class="C16 V8">così, attraversata la Misia, discesero a Troade.</p>
<p class="C16 V9">Durante la notte apparve a Paolo una visione: gli stava davanti un Macedone e lo supplicava: «Passa in Macedonia e aiutaci!».</p>
<p class="C16 V10">Dopo che ebbe avuto questa visione, subito cercammo di partire per la Macedonia, ritenendo che Dio ci aveva chiamati ad annunziarvi la parola del Signore.</p>
<p class="C16 V11">Salpati da Troade, facemmo vela verso Samotracia e il giorno dopo verso Neapoli e</p>
<p class="C16 V12">di qui a Filippi, colonia romana e città del primo distretto della Macedonia. Restammo in questa città alcuni giorni;</p>
<p class="C16 V13">il sabato uscimmo fuori della porta lungo il fiume, dove ritenevamo che si facesse la preghiera, e sedutici rivolgevamo la parola alle donne colà riunite.</p>
<p class="C16 V14">C'era ad ascoltare anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo.</p>
<p class="C16 V15">Dopo esser stata battezzata insieme alla sua famiglia, ci invitò: «Se avete giudicato ch'io sia fedele al Signore, venite ad abitare nella mia casa». E ci costrinse ad accettare.</p>
<p class="C16 V16">Mentre andavamo alla preghiera, venne verso di noi una giovane schiava, che aveva uno spirito di divinazione e procurava molto guadagno ai suoi padroni facendo l'indovina.</p>
<p class="C16 V17">Essa seguiva Paolo e noi gridando: «Questi uomini sono servi del Dio Altissimo e vi annunziano la via della salvezza».</p>
<p class="C16 V18">Questo fece per molti giorni finché Paolo, mal sopportando la cosa, si volse e disse allo spirito: «In nome di Gesù Cristo ti ordino di partire da lei». E lo spirito partì all'istante.</p>
<p class="C16 V19">Ma vedendo i padroni che era partita anche la speranza del loro guadagno, presero Paolo e Sila e li trascinarono nella piazza principale davanti ai capi della città;</p>
<p class="C16 V20">presentandoli ai magistrati dissero: «Questi uomini gettano il disordine nella nostra città; sono Giudei</p>
<p class="C16 V21">e predicano usanze che a noi Romani non è lecito accogliere né praticare».</p>
<p class="C16 V22">La folla allora insorse contro di loro, mentre i magistrati, fatti strappare loro i vestiti, ordinarono di bastonarli</p>
<p class="C16 V23">e dopo averli caricati di colpi, li gettarono in prigione e ordinarono al carceriere di far buona guardia.</p>
<p class="C16 V24">Egli, ricevuto quest'ordine, li gettò nella cella più interna della prigione e strinse i loro piedi nei ceppi.</p>
<p class="C16 V25">Verso mezzanotte Paolo e Sila, in preghiera, cantavano inni a Dio, mentre i carcerati stavano ad ascoltarli.</p>
<p class="C16 V26">D'improvviso venne un terremoto così forte che furono scosse le fondamenta della prigione; subito tutte le porte si aprirono e si sciolsero le catene di tutti.</p>
<p class="C16 V27">Il carceriere si svegliò e vedendo aperte le porte della prigione, tirò fuori la spada per uccidersi, pensando che i prigionieri fossero fuggiti.</p>
<p class="C16 V28">Ma Paolo gli gridò forte: «Non farti del male, siamo tutti qui».</p>
<p class="C16 V29">Quegli allora chiese un lume, si precipitò dentro e tremando si gettò ai piedi di Paolo e Sila;</p>
<p class="C16 V30">poi li condusse fuori e disse: «Signori, cosa devo fare per esser salvato?».</p>
<p class="C16 V31">Risposero: «Credi nel Signore Gesù e sarai salvato tu e la tua famiglia».</p>
<p class="C16 V32">E annunziarono la parola del Signore a lui e a tutti quelli della sua casa.</p>
<p class="C16 V33">Egli li prese allora in disparte a quella medesima ora della notte, ne lavò le piaghe e subito si fece battezzare con tutti i suoi;</p>
<p class="C16 V34">poi li fece salire in casa, apparecchiò la tavola e fu pieno di gioia insieme a tutti i suoi per avere creduto in Dio.</p>
<p class="C16 V35">Fattosi giorno, i magistrati inviarono le guardie a dire: «Libera quegli uomini!».</p>
<p class="C16 V36">Il carceriere annunziò a Paolo questo messaggio: «I magistrati hanno ordinato di lasciarvi andare! Potete dunque uscire e andarvene in pace».</p>
<p class="C16 V37">Ma Paolo disse alle guardie: «Ci hanno percosso in pubblico e senza processo, sebbene siamo cittadini romani, e ci hanno gettati in prigione; e ora ci fanno uscire di nascosto? No davvero! Vengano di persona a condurci fuori!».</p>
<p class="C16 V38">E le guardie riferirono ai magistrati queste parole. All'udire che erano cittadini romani, si spaventarono;</p>
<p class="C16 V39">vennero e si scusarono con loro; poi li fecero uscire e li pregarono di partire dalla città.</p>
<p class="C16 V40">Usciti dalla prigione, si recarono a casa di Lidia dove, incontrati i fratelli, li esortarono e poi partirono.</p>
<p class="C17 V1">Seguendo la via di Anfipoli e Apollonia, giunsero a Tessalonica, dove c'era una sinagoga dei Giudei.</p>
<p class="C17 V2">Come era sua consuetudine Paolo vi andò e per tre sabati discusse con loro sulla base delle Scritture,</p>
<p class="C17 V3">spiegandole e dimostrando che il Cristo doveva morire e risuscitare dai morti; il Cristo, diceva, è quel Gesù che io vi annunzio.</p>
<p class="C17 V4">Alcuni di loro furono convinti e aderirono a Paolo e a Sila, come anche un buon numero di Greci credenti in Dio e non poche donne della nobiltà.</p>
<p class="C17 V5">Ma i Giudei, ingelositi, trassero dalla loro parte alcuni pessimi individui di piazza e, radunata gente, mettevano in subbuglio la città. Presentatisi alla casa di Giasone, cercavano Paolo e Sila per condurli davanti al popolo.</p>
<p class="C17 V6">Ma non avendoli trovati, trascinarono Giasone e alcuni fratelli dai capi della città gridando: «Quei tali che mettono il mondo in agitazione sono anche qui e Giasone li ha ospitati.</p>
<p class="C17 V7">Tutti costoro vanno contro i decreti dell'imperatore, affermando che c'è un altro re, Gesù».</p>
<p class="C17 V8">Così misero in agitazione la popolazione e i capi della città che udivano queste cose;</p>
<p class="C17 V9">tuttavia, dopo avere ottenuto una cauzione da Giasone e dagli altri, li rilasciarono.</p>
<p class="C17 V10">Ma i fratelli subito, durante la notte, fecero partire Paolo e Sila verso Berèa. Giunti colà entrarono nella sinagoga dei Giudei.</p>
<p class="C17 V11">Questi erano di sentimenti più nobili di quelli di Tessalonica ed accolsero la parola con grande entusiasmo, esaminando ogni giorno le Scritture per vedere se le cose stavano davvero così.</p>
<p class="C17 V12">Molti di loro credettero e anche alcune donne greche della nobiltà e non pochi uomini.</p>
<p class="C17 V13">Ma quando i Giudei di Tessalonica vennero a sapere che anche a Berèa era stata annunziata da Paolo la parola di Dio, andarono anche colà ad agitare e sobillare il popolo.</p>
<p class="C17 V14">Allora i fratelli fecero partire subito Paolo per la strada verso il mare, mentre Sila e Timòteo rimasero in città.</p>
<p class="C17 V15">Quelli che scortavano Paolo lo accompagnarono fino ad Atene e se ne ripartirono con l'ordine per Sila e Timòteo di raggiungerlo al più presto.</p>
<p class="C17 V16">Mentre Paolo li attendeva ad Atene, fremeva nel suo spirito al vedere la città piena di idoli.</p>
<p class="C17 V17">Discuteva frattanto nella sinagoga con i Giudei e i pagani credenti in Dio e ogni giorno sulla piazza principale con quelli che incontrava.</p>
<p class="C17 V18">Anche certi filosofi epicurei e stoici discutevano con lui e alcuni dicevano: «Che cosa vorrà mai insegnare questo ciarlatano?». E altri: «Sembra essere un annunziatore di divinità straniere»; poiché annunziava Gesù e la risurrezione.</p>
<p class="C17 V19">Presolo con sé, lo condussero sull'Areòpago e dissero: «Possiamo dunque sapere qual è questa nuova dottrina predicata da te?</p>
<p class="C17 V20">Cose strane per vero ci metti negli orecchi; desideriamo dunque conoscere di che cosa si tratta».</p>
<p class="C17 V21">Tutti gli Ateniesi infatti e gli stranieri colà residenti non avevano passatempo più gradito che parlare e sentir parlare.</p>
<p class="C17 V22">Allora Paolo, alzatosi in mezzo all'Areòpago, disse: «Cittadini ateniesi, vedo che in tutto siete molto timorati degli dèi.</p>
<p class="C17 V23">Passando infatti e osservando i monumenti del vostro culto, ho trovato anche un'ara con l'iscrizione: Al Dio ignoto. Quello che voi adorate senza conoscere, io ve lo annunzio.</p>
<p class="C17 V24">Il Dio che ha fatto il mondo e tutto ciò che contiene, che è signore del cielo e della terra, non dimora in templi costruiti dalle mani dell'uomo</p>
<p class="C17 V25">né dalle mani dell'uomo si lascia servire come se avesse bisogno di qualche cosa, essendo lui che dà a tutti la vita e il respiro e ogni cosa.</p>
<p class="C17 V26">Egli creò da uno solo tutte le nazioni degli uomini, perché abitassero su tutta la faccia della terra. Per essi ha stabilito l'ordine dei tempi e i confini del loro spazio,</p>
<p class="C17 V27">perché cercassero Dio, se mai arrivino a trovarlo andando come a tentoni, benché non sia lontano da ciascuno di noi.</p>
<p class="C17 V28">In lui infatti viviamo, ci muoviamo ed esistiamo, come anche alcuni dei vostri poeti hanno detto: Poiché di lui stirpe noi siamo.</p>
<p class="C17 V29">Essendo noi dunque stirpe di Dio, non dobbiamo pensare che la divinità sia simile all'oro, all'argento e alla pietra, che porti l'impronta dell'arte e dell'immaginazione umana.</p>
<p class="C17 V30">Dopo esser passato sopra ai tempi dell'ignoranza, ora Dio ordina a tutti gli uomini di tutti i luoghi di ravvedersi,</p>
<p class="C17 V31">poiché egli ha stabilito un giorno nel quale dovrà giudicare la terra con giustizia per mezzo di un uomo che egli ha designato, dandone a tutti prova sicura col risuscitarlo dai morti».</p>
<p class="C17 V32">Quando sentirono parlare di risurrezione di morti, alcuni lo deridevano, altri dissero: «Ti sentiremo su questo un'altra volta».</p>
<p class="C17 V33">Così Paolo uscì da quella riunione.</p>
<p class="C17 V34">Ma alcuni aderirono a lui e divennero credenti, fra questi anche Dionigi membro dell'Areòpago, una donna di nome Dàmaris e altri con loro.</p>
<p class="C18 V1">Dopo questi fatti Paolo lasciò Atene e si recò a Corinto.</p>
<p class="C18 V2">Qui trovò un Giudeo chiamato Aquila, oriundo del Ponto, arrivato poco prima dall'Italia con la moglie Priscilla, in seguito all'ordine di Claudio che allontanava da Roma tutti i Giudei. Paolo si recò da loro</p>
<p class="C18 V3">e poiché erano del medesimo mestiere, si stabilì nella loro casa e lavorava. Erano infatti di mestiere fabbricatori di tende.</p>
<p class="C18 V4">Ogni sabato poi discuteva nella sinagoga e cercava di persuadere Giudei e Greci.</p>
<p class="C18 V5">Quando giunsero dalla Macedonia Sila e Timòteo, Paolo si dedicò tutto alla predicazione, affermando davanti ai Giudei che Gesù era il Cristo.</p>
<p class="C18 V6">Ma poiché essi gli si opponevano e bestemmiavano, scuotendosi le vesti, disse: «Il vostro sangue ricada sul vostro capo: io sono innocente; da ora in poi io andrò dai pagani».</p>
<p class="C18 V7">E andatosene di là, entrò nella casa di un tale chiamato Tizio Giusto, che onorava Dio, la cui abitazione era accanto alla sinagoga.</p>
<p class="C18 V8">Crispo, capo della sinagoga, credette nel Signore insieme a tutta la sua famiglia; e anche molti dei Corinzi, udendo Paolo, credevano e si facevano battezzare.</p>
<p class="C18 V9">E una notte in visione il Signore disse a Paolo: «Non aver paura, ma continua a parlare e non tacere,</p>
<p class="C18 V10">perché io sono con te e nessuno cercherà di farti del male, perché io ho un popolo numeroso in questa città».</p>
<p class="C18 V11">Così Paolo si fermò un anno e mezzo, insegnando fra loro la parola di Dio.</p>
<p class="C18 V12">Mentre era proconsole dell'Acaia Gallione, i Giudei insorsero in massa contro Paolo e lo condussero al tribunale dicendo:</p>
<p class="C18 V13">«Costui persuade la gente a rendere un culto a Dio in modo contrario alla legge».</p>
<p class="C18 V14">Paolo stava per rispondere, ma Gallione disse ai Giudei: «Se si trattasse di un delitto o di un'azione malvagia, o Giudei, io vi ascolterei, come di ragione.</p>
<p class="C18 V15">Ma se sono questioni di parole o di nomi o della vostra legge, vedetevela voi; io non voglio essere giudice di queste faccende».</p>
<p class="C18 V16">E li fece cacciare dal tribunale.</p>
<p class="C18 V17">Allora tutti afferrarono Sòstene, capo della sinagoga, e lo percossero davanti al tribunale ma Gallione non si curava affatto di tutto ciò.</p>
<p class="C18 V18">Paolo si trattenne ancora parecchi giorni, poi prese congedo dai fratelli e s'imbarcò diretto in Siria, in compagnia di Priscilla e Aquila. A Cencre si era fatto tagliare i capelli a causa di un voto che aveva fatto.</p>
<p class="C18 V19">Giunsero a Efeso, dove lasciò i due coniugi, ed entrato nella sinagoga si mise a discutere con i Giudei.</p>
<p class="C18 V20">Questi lo pregavano di fermarsi più a lungo, ma non acconsentì.</p>
<p class="C18 V21">Tuttavia prese congedo dicendo: «Ritornerò di nuovo da voi, se Dio lo vorrà», quindi partì da Efeso.</p>
<p class="C18 V22">Giunto a Cesarèa, si recò a salutare la Chiesa di Gerusalemme e poi scese ad Antiochia.</p>
<p class="C18 V23">Trascorso colà un po' di tempo, partì di nuovo percorrendo di seguito le regioni della Galazia e della Frigia, confermando nella fede tutti i discepoli.</p>
<p class="C18 V24">Arrivò a Efeso un Giudeo, chiamato Apollo, nativo di Alessandria, uomo colto, versato nelle Scritture.</p>
<p class="C18 V25">Questi era stato ammaestrato nella via del Signore e pieno di fervore parlava e insegnava esattamente ciò che si riferiva a Gesù, sebbene conoscesse soltanto il battesimo di Giovanni.</p>
<p class="C18 V26">Egli intanto cominciò a parlare francamente nella sinagoga. Priscilla e Aquila lo ascoltarono, poi lo presero con sé e gli esposero con maggiore accuratezza la via di Dio.</p>
<p class="C18 V27">Poiché egli desiderava passare nell'Acaia, i fratelli lo incoraggiarono e scrissero ai discepoli di fargli buona accoglienza. Giunto colà, fu molto utile a quelli che per opera della grazia erano divenuti credenti;</p>
<p class="C18 V28">confutava infatti vigorosamente i Giudei, dimostrando pubblicamente attraverso le Scritture che Gesù è il Cristo.</p>
<p class="C19 V1">Mentre Apollo era a Corinto, Paolo, attraversate le regioni dell'altopiano, giunse a Efeso. Qui trovò alcuni discepoli</p>
<p class="C19 V2">e disse loro: «Avete ricevuto lo Spirito Santo quando siete venuti alla fede?». Gli risposero: «Non abbiamo nemmeno sentito dire che ci sia uno Spirito Santo».</p>
<p class="C19 V3">Ed egli disse: «Quale battesimo avete ricevuto?». «Il battesimo di Giovanni», risposero.</p>
<p class="C19 V4">Disse allora Paolo: «Giovanni ha amministrato un battesimo di penitenza, dicendo al popolo di credere in colui che sarebbe venuto dopo di lui, cioè in Gesù».</p>
<p class="C19 V5">Dopo aver udito questo, si fecero battezzare nel nome del Signore Gesù</p>
<p class="C19 V6">e, non appena Paolo ebbe imposto loro le mani, scese su di loro lo Spirito Santo e parlavano in lingue e profetavano.</p>
<p class="C19 V7">Erano in tutto circa dodici uomini.</p>
<p class="C19 V8">Entrato poi nella sinagoga, vi potè parlare liberamente per tre mesi, discutendo e cercando di persuadere gli ascoltatori circa il regno di Dio.</p>
<p class="C19 V9">Ma poiché alcuni si ostinavano e si rifiutavano di credere dicendo male in pubblico di questa nuova dottrina, si staccò da loro separando i discepoli e continuò a discutere ogni giorno nella scuola di un certo Tiranno.</p>
<p class="C19 V10">Questo durò due anni, col risultato che tutti gli abitanti della provincia d'Asia, Giudei e Greci, poterono ascoltare la parola del Signore.</p>
<p class="C19 V11">Dio intanto operava prodigi non comuni per opera di Paolo,</p>
<p class="C19 V12">al punto che si mettevano sopra i malati fazzoletti o grembiuli che erano stati a contatto con lui e le malattie cessavano e gli spiriti cattivi fuggivano.</p>
<p class="C19 V13">Alcuni esorcisti ambulanti giudei si provarono a invocare anch'essi il nome del Signore Gesù sopra quanti avevano spiriti cattivi, dicendo: «Vi scongiuro per quel Gesù che Paolo predica».</p>
<p class="C19 V14">Facevano questo sette figli di un certo Sceva, un sommo sacerdote giudeo.</p>
<p class="C19 V15">Ma lo spirito cattivo rispose loro: «Conosco Gesù e so chi è Paolo, ma voi chi siete?».</p>
<p class="C19 V16">E l'uomo che aveva lo spirito cattivo, slanciatosi su di loro, li afferrò e li trattò con tale violenza che essi fuggirono da quella casa nudi e coperti di ferite.</p>
<p class="C19 V17">Il fatto fu risaputo da tutti i Giudei e dai Greci che abitavano a Efeso e tutti furono presi da timore e si magnificava il nome del Signore Gesù.</p>
<p class="C19 V18">Molti di quelli che avevano abbracciato la fede venivano a confessare in pubblico le loro pratiche magiche</p>
<p class="C19 V19">e un numero considerevole di persone che avevano esercitato le arti magiche portavano i propri libri e li bruciavano alla vista di tutti. Ne fu calcolato il valore complessivo e trovarono che era di cinquantamila dramme d'argento.</p>
<p class="C19 V20">Così la parola del Signore cresceva e si rafforzava.</p>
<p class="C19 V21">Dopo questi fatti, Paolo si mise in animo di attraversare la Macedonia e l'Acaia e di recarsi a Gerusalemme dicendo: «Dopo essere stato là devo vedere anche Roma».</p>
<p class="C19 V22">Inviati allora in Macedonia due dei suoi aiutanti, Timòteo ed Erasto, si trattenne ancora un po' di tempo nella provincia di Asia.</p>
<p class="C19 V23">Verso quel tempo scoppiò un gran tumulto riguardo alla nuova dottrina.</p>
<p class="C19 V24">Un tale, chiamato Demetrio, argentiere, che fabbricava tempietti di Artèmide in argento e procurava in tal modo non poco guadagno agli artigiani,</p>
<p class="C19 V25">li radunò insieme agli altri che si occupavano di cose del genere e disse: «Cittadini, voi sapete che da questa industria proviene il nostro benessere;</p>
<p class="C19 V26">ora potete osservare e sentire come questo Paolo ha convinto e sviato una massa di gente, non solo di Efeso, ma si può dire di tutta l'Asia, affermando che non sono dèi quelli fabbricati da mani d'uomo.</p>
<p class="C19 V27">Non soltanto c'è il pericolo che la nostra categoria cada in discredito, ma anche che il santuario della grande dea Artèmide non venga stimato più nulla e venga distrutta la grandezza di colei che l'Asia e il mondo intero adorano».</p>
<p class="C19 V28">All'udire ciò s'infiammarono d'ira e si misero a gridare: «Grande è l'Artèmide degli Efesini!».</p>
<p class="C19 V29">Tutta la città fu in subbuglio e tutti si precipitarono in massa nel teatro, trascinando con sé Gaio e Aristarco macèdoni, compagni di viaggio di Paolo.</p>
<p class="C19 V30">Paolo voleva presentarsi alla folla, ma i discepoli non glielo permisero.</p>
<p class="C19 V31">Anche alcuni dei capi della provincia, che gli erano amici, mandarono a pregarlo di non avventurarsi nel teatro.</p>
<p class="C19 V32">Intanto, chi gridava una cosa, chi un'altra; l'assemblea era confusa e i più non sapevano il motivo per cui erano accorsi.</p>
<p class="C19 V33">Alcuni della folla fecero intervenire un certo Alessandro, che i Giudei avevano spinto avanti, ed egli, fatto cenno con la mano, voleva tenere un discorso di difesa davanti al popolo.</p>
<p class="C19 V34">Appena s'accorsero che era Giudeo, si misero tutti a gridare in coro per quasi due ore: «Grande è l'Artèmide degli Efesini!».</p>
<p class="C19 V35">Alla fine il cancelliere riuscì a calmare la folla e disse: «Cittadini di Efeso, chi fra gli uomini non sa che la città di Efeso è custode del tempio della grande Artèmide e della sua statua caduta dal cielo?</p>
<p class="C19 V36">Poiché questi fatti sono incontestabili, è necessario che stiate calmi e non compiate gesti inconsulti.</p>
<p class="C19 V37">Voi avete condotto qui questi uomini che non hanno profanato il tempio, né hanno bestemmiato la nostra dea.</p>
<p class="C19 V38">Perciò se Demetrio e gli artigiani che sono con lui hanno delle ragioni da far valere contro qualcuno, ci sono per questo i tribunali e vi sono i proconsoli: si citino in giudizio l'un l'altro.</p>
<p class="C19 V39">Se poi desiderate qualche altra cosa, si deciderà nell'assemblea ordinaria.</p>
<p class="C19 V40">C'è il rischio di essere accusati di sedizione per l'accaduto di oggi, non essendoci alcun motivo per cui possiamo giustificare questo assembramento».</p>
<p class="C19 V41">E con queste parole sciolse l'assemblea.</p>
<p class="C20 V1">Appena cessato il tumulto, Paolo mandò a chiamare i discepoli e, dopo averli incoraggiati, li salutò e si mise in viaggio per la Macedonia.</p>
<p class="C20 V2">Dopo aver attraversato quelle regioni, esortando con molti discorsi i fedeli, arrivò in Grecia.</p>
<p class="C20 V3">Trascorsi tre mesi, poiché ci fu un complotto dei Giudei contro di lui, mentre si apprestava a salpare per la Siria, decise di far ritorno attraverso la Macedonia.</p>
<p class="C20 V4">Lo accompagnarono Sòpatro di Berèa, figlio di Pirro, Aristarco e Secondo di Tessalonica, Gaio di Derbe e Timòteo, e gli asiatici Tìchico e Tròfimo.</p>
<p class="C20 V5">Questi però, partiti prima di noi ci attendevano a Troade;</p>
<p class="C20 V6">noi invece salpammo da Filippi dopo i giorni degli Azzimi e li raggiungemmo in capo a cinque giorni a Troade dove ci trattenemmo una settimana.</p>
<p class="C20 V7">Il primo giorno della settimana ci eravamo riuniti a spezzare il pane e Paolo conversava con loro; e poiché doveva partire il giorno dopo, prolungò la conversazione fino a mezzanotte.</p>
<p class="C20 V8">C'era un buon numero di lampade nella stanza al piano superiore, dove eravamo riuniti;</p>
<p class="C20 V9">un ragazzo chiamato Eutico, che stava seduto sulla finestra, fu preso da un sonno profondo mentre Paolo continuava a conversare e, sopraffatto dal sonno, cadde dal terzo piano e venne raccolto morto.</p>
<p class="C20 V10">Paolo allora scese giù, si gettò su di lui, lo abbracciò e disse: «Non vi turbate; è ancora in vita!».</p>
<p class="C20 V11">Poi risalì, spezzò il pane e ne mangiò e dopo aver parlato ancora molto fino all'alba, partì.</p>
<p class="C20 V12">Intanto avevano ricondotto il ragazzo vivo, e si sentirono molto consolati.</p>
<p class="C20 V13">Noi poi, che eravamo partiti per nave, facemmo vela per Asso, dove dovevamo prendere a bordo Paolo; così infatti egli aveva deciso, intendendo di fare il viaggio a piedi.</p>
<p class="C20 V14">Quando ci ebbe raggiunti ad Asso, lo prendemmo con noi e arrivammo a Mitilène.</p>
<p class="C20 V15">Salpati da qui il giorno dopo, ci trovammo di fronte a Chio; l'indomani toccammo Samo e il giorno dopo giungemmo a Milèto.</p>
<p class="C20 V16">Paolo aveva deciso di passare al largo di Efeso per evitare di subire ritardi nella provincia d'Asia: gli premeva di essere a Gerusalemme, se possibile, per il giorno della Pentecoste.</p>
<p class="C20 V17">Da Milèto mandò a chiamare subito ad Efeso gli anziani della Chiesa.</p>
<p class="C20 V18">Quando essi giunsero disse loro: «Voi sapete come mi sono comportato con voi fin dal primo giorno in cui arrivai in Asia e per tutto questo tempo:</p>
<p class="C20 V19">ho servito il Signore con tutta umiltà, tra le lacrime e tra le prove che mi hanno procurato le insidie dei Giudei.</p>
<p class="C20 V20">Sapete come non mi sono mai sottratto a ciò che poteva essere utile, al fine di predicare a voi e di istruirvi in pubblico e nelle vostre case,</p>
<p class="C20 V21">scongiurando Giudei e Greci di convertirsi a Dio e di credere nel Signore nostro Gesù.</p>
<p class="C20 V22">Ed ecco ora, avvinto dallo Spirito, io vado a Gerusalemme senza sapere ciò che là mi accadrà.</p>
<p class="C20 V23">So soltanto che lo Spirito Santo in ogni città mi attesta che mi attendono catene e tribolazioni.</p>
<p class="C20 V24">Non ritengo tuttavia la mia vita meritevole di nulla, purché conduca a termine la mia corsa e il servizio che mi fu affidato dal Signore Gesù, di rendere testimonianza al messaggio della grazia di Dio.</p>
<p class="C20 V25">Ecco, ora so che non vedrete più il mio volto, voi tutti tra i quali sono passato annunziando il regno di Dio.</p>
<p class="C20 V26">Per questo dichiaro solennemente oggi davanti a voi che io sono senza colpa riguardo a coloro che si perdessero,</p>
<p class="C20 V27">perché non mi sono sottratto al compito di annunziarvi tutta la volontà di Dio.</p>
<p class="C20 V28">Vegliate su voi stessi e su tutto il gregge, in mezzo al quale lo Spirito Santo vi ha posti come vescovi a pascere la Chiesa di Dio, che egli si è acquistata con il suo sangue.</p>
<p class="C20 V29">Io so che dopo la mia partenza entreranno fra voi lupi rapaci, che non risparmieranno il gregge;</p>
<p class="C20 V30">perfino di mezzo a voi sorgeranno alcuni a insegnare dottrine perverse per attirare discepoli dietro di sé.</p>
<p class="C20 V31">Per questo vigilate, ricordando che per tre anni, notte e giorno, io non ho cessato di esortare fra le lacrime ciascuno di voi.</p>
<p class="C20 V32">Ed ora vi affido al Signore e alla parola della sua grazia che ha il potere di edificare e di concedere l'eredità con tutti i santificati.</p>
<p class="C20 V33">Non ho desiderato né argento, né oro, né la veste di nessuno.</p>
<p class="C20 V34">Voi sapete che alle necessità mie e di quelli che erano con me hanno provveduto queste mie mani.</p>
<p class="C20 V35">In tutte le maniere vi ho dimostrato che lavorando così si devono soccorrere i deboli, ricordandoci delle parole del Signore Gesù, che disse: Vi è più gioia nel dare che nel ricevere!».</p>
<p class="C20 V36">Detto questo, si inginocchiò con tutti loro e pregò.</p>
<p class="C20 V37">Tutti scoppiarono in un gran pianto e gettandosi al collo di Paolo lo baciavano,</p>
<p class="C20 V38">addolorati soprattutto perché aveva detto che non avrebbero più rivisto il suo volto. E lo accompagnarono fino alla nave.</p>
<p class="C21 V1">Appena ci fummo separati da loro, salpammo e per la via diretta giungemmo a Cos, il giorno seguente a Rodi e di qui a Pàtara.</p>
<p class="C21 V2">Trovata qui una nave che faceva la traversata per la Fenicia, vi salimmo e prendemmo il largo.</p>
<p class="C21 V3">Giunti in vista di Cipro, ce la lasciammo a sinistra e, continuando a navigare verso la Siria, giungemmo a Tiro, dove la nave doveva scaricare.</p>
<p class="C21 V4">Avendo ritrovati i discepoli, rimanemmo colà una settimana, ed essi, mossi dallo Spirito, dicevano a Paolo di non andare a Gerusalemme.</p>
<p class="C21 V5">Ma quando furon passati quei giorni, uscimmo e ci mettemmo in viaggio, accompagnati da tutti loro con le mogli e i figli sin fuori della città. Inginocchiati sulla spiaggia pregammo, poi ci salutammo a vicenda;</p>
<p class="C21 V6">noi salimmo sulla nave ed essi tornarono alle loro case.</p>
<p class="C21 V7">Terminata la navigazione, da Tiro approdammo a Tolemàide, dove andammo a salutare i fratelli e restammo un giorno con loro.</p>
<p class="C21 V8">Ripartiti il giorno seguente, giungemmo a Cesarèa; ed entrati nella casa dell'evangelista Filippo, che era uno dei Sette, sostammo presso di lui.</p>
<p class="C21 V9">Egli aveva quattro figlie nubili, che avevano il dono della profezia.</p>
<p class="C21 V10">Eravamo qui da alcuni giorni, quando giunse dalla Giudea un profeta di nome Agabo.</p>
<p class="C21 V11">Egli venne da noi e, presa la cintura di Paolo, si legò i piedi e le mani e disse: «Questo dice lo Spirito Santo: l'uomo a cui appartiene questa cintura sarà legato così dai Giudei a Gerusalemme e verrà quindi consegnato nelle mani dei pagani».</p>
<p class="C21 V12">All'udir queste cose, noi e quelli del luogo pregammo Paolo di non andare più a Gerusalemme.</p>
<p class="C21 V13">Ma Paolo rispose: «Perché fate così, continuando a piangere e a spezzarmi il cuore? Io sono pronto non soltanto a esser legato, ma a morire a Gerusalemme per il nome del Signore Gesù».</p>
<p class="C21 V14">E poiché non si lasciava persuadere, smettemmo di insistere dicendo: «Sia fatta la volontà del Signore!».</p>
<p class="C21 V15">Dopo questi giorni, fatti i preparativi, salimmo verso Gerusalemme.</p>
<p class="C21 V16">Vennero con noi anche alcuni discepoli da Cesarèa, i quali ci condussero da un certo Mnasone di Cipro, discepolo della prima ora, dal quale ricevemmo ospitalità.</p>
<p class="C21 V17">Arrivati a Gerusalemme, i fratelli ci accolsero festosamente.</p>
<p class="C21 V18">L'indomani Paolo fece visita a Giacomo insieme con noi: c'erano anche tutti gli anziani.</p>
<p class="C21 V19">Dopo aver rivolto loro il saluto, egli cominciò a esporre nei particolari quello che Dio aveva fatto tra i pagani per mezzo suo.</p>
<p class="C21 V20">Quand'ebbero ascoltato, essi davano gloria a Dio; quindi dissero a Paolo: «Tu vedi, o fratello, quante migliaia di Giudei sono venuti alla fede e tutti sono gelosamente attaccati alla legge.</p>
<p class="C21 V21">Ora hanno sentito dire di te che vai insegnando a tutti i Giudei sparsi tra i pagani che abbandonino Mosè, dicendo di non circoncidere più i loro figli e di non seguire più le nostre consuetudini.</p>
<p class="C21 V22">Che facciamo? Senza dubbio verranno a sapere che sei arrivato.</p>
<p class="C21 V23">Fa' dunque quanto ti diciamo: vi sono fra noi quattro uomini che hanno un voto da sciogliere.</p>
<p class="C21 V24">Prendili con te, compi la purificazione insieme con loro e paga tu la spesa per loro perché possano radersi il capo. Così tutti verranno a sapere che non c'è nulla di vero in ciò di cui sono stati informati, ma che invece anche tu ti comporti bene osservando la legge.</p>
<p class="C21 V25">Quanto ai pagani che sono venuti alla fede, noi abbiamo deciso ed abbiamo loro scritto che si astengano dalle carni offerte agli idoli, dal sangue, da ogni animale soffocato e dalla impudicizia».</p>
<p class="C21 V26">Allora Paolo prese con sé quegli uomini e il giorno seguente, fatta insieme con loro la purificazione, entrò nel tempio per comunicare il compimento dei giorni della purificazione, quando sarebbe stata presentata l'offerta per ciascuno di loro.</p>
<p class="C21 V27">Stavano ormai per finire i sette giorni, quando i Giudei della provincia d'Asia, vistolo nel tempio, aizzarono tutta la folla e misero le mani su di lui gridando:</p>
<p class="C21 V28">«Uomini d'Israele, aiuto! Questo è l'uomo che va insegnando a tutti e dovunque contro il popolo, contro la legge e contro questo luogo; ora ha introdotto perfino dei Greci nel tempio e ha profanato il luogo santo!».</p>
<p class="C21 V29">Avevano infatti veduto poco prima Tròfimo di Efeso in sua compagnia per la città, e pensavano che Paolo lo avesse fatto entrare nel tempio.</p>
<p class="C21 V30">Allora tutta la città fu in subbuglio e il popolo accorse da ogni parte. Impadronitisi di Paolo, lo trascinarono fuori del tempio e subito furono chiuse le porte.</p>
<p class="C21 V31">Stavano già cercando di ucciderlo, quando fu riferito al tribuno della coorte che tutta Gerusalemme era in rivolta.</p>
<p class="C21 V32">Immediatamente egli prese con sé dei soldati e dei centurioni e si precipitò verso i rivoltosi. Alla vista del tribuno e dei soldati, cessarono di percuotere Paolo.</p>
<p class="C21 V33">Allora il tribuno si avvicinò, lo arrestò e ordinò che fosse legato con due catene; intanto s'informava chi fosse e che cosa avesse fatto.</p>
<p class="C21 V34">Tra la folla però chi diceva una cosa, chi un'altra. Nell'impossibilità di accertare la realtà dei fatti a causa della confusione, ordinò di condurlo nella fortezza.</p>
<p class="C21 V35">Quando fu alla gradinata, dovette essere portato a spalla dai soldati a causa della violenza della folla.</p>
<p class="C21 V36">La massa della gente infatti veniva dietro, urlando: «A morte!».</p>
<p class="C21 V37">Sul punto di esser condotto nella fortezza, Paolo disse al tribuno: «Posso dirti una parola?». «Conosci il greco?, disse quello,</p>
<p class="C21 V38">Allora non sei quell'Egiziano che in questi ultimi tempi ha sobillato e condotto nel deserto i quattromila ribelli?».</p>
<p class="C21 V39">Rispose Paolo: «Io sono un Giudeo di Tarso di Cilicia, cittadino di una città non certo senza importanza. Ma ti prego, lascia che rivolga la parola a questa gente».</p>
<p class="C21 V40">Avendo egli acconsentito, Paolo, stando in piedi sui gradini, fece cenno con la mano al popolo e, fattosi un grande silenzio, rivolse loro la parola in ebraico dicendo:</p>
<p class="C22 V1">«Fratelli e padri, ascoltate la mia difesa davanti a voi».</p>
<p class="C22 V2">Quando sentirono che parlava loro in lingua ebraica, fecero silenzio ancora di più.</p>
<p class="C22 V3">Ed egli continuò: «Io sono un Giudeo, nato a Tarso di Cilicia, ma cresciuto in questa città, formato alla scuola di Gamaliele nelle più rigide norme della legge paterna, pieno di zelo per Dio, come oggi siete tutti voi.</p>
<p class="C22 V4">Io perseguitai a morte questa nuova dottrina, arrestando e gettando in prigione uomini e donne,</p>
<p class="C22 V5">come può darmi testimonianza il sommo sacerdote e tutto il collegio degli anziani. Da loro ricevetti lettere per i nostri fratelli di Damasco e partii per condurre anche quelli di là come prigionieri a Gerusalemme, per essere puniti.</p>
<p class="C22 V6">Mentre ero in viaggio e mi avvicinavo a Damasco, verso mezzogiorno, all'improvviso una gran luce dal cielo rifulse attorno a me;</p>
<p class="C22 V7">caddi a terra e sentii una voce che mi diceva: Saulo, Saulo, perché mi perseguiti?</p>
<p class="C22 V8">Risposi: Chi sei, o Signore? Mi disse: Io sono Gesù il Nazareno, che tu perseguiti.</p>
<p class="C22 V9">Quelli che erano con me videro la luce, ma non udirono colui che mi parlava.</p>
<p class="C22 V10">Io dissi allora: Che devo fare, Signore? E il Signore mi disse: Alzati e prosegui verso Damasco; là sarai informato di tutto ciò che è stabilito che tu faccia.</p>
<p class="C22 V11">E poiché non ci vedevo più, a causa del fulgore di quella luce, guidato per mano dai miei compagni, giunsi a Damasco.</p>
<p class="C22 V12">Un certo Anania, un devoto osservante della legge e in buona reputazione presso tutti i Giudei colà residenti,</p>
<p class="C22 V13">venne da me, mi si accostò e disse: Saulo, fratello, torna a vedere! E in quell'istante io guardai verso di lui e riebbi la vista.</p>
<p class="C22 V14">Egli soggiunse: Il Dio dei nostri padri ti ha predestinato a conoscere la sua volontà, a vedere il Giusto e ad ascoltare una parola dalla sua stessa bocca,</p>
<p class="C22 V15">perché gli sarai testimone davanti a tutti gli uomini delle cose che hai visto e udito.</p>
<p class="C22 V16">E ora perché aspetti? Alzati, ricevi il battesimo e lavati dai tuoi peccati, invocando il suo nome.</p>
<p class="C22 V17">Dopo il mio ritorno a Gerusalemme, mentre pregavo nel tempio, fui rapito in estasi</p>
<p class="C22 V18">e vidi Lui che mi diceva: Affrettati ed esci presto da Gerusalemme, perché non accetteranno la tua testimonianza su di me.</p>
<p class="C22 V19">E io dissi: Signore, essi sanno che facevo imprigionare e percuotere nella sinagoga quelli che credevano in te;</p>
<p class="C22 V20">quando si versava il sangue di Stefano, tuo testimone, anch'io ero presente e approvavo e custodivo i vestiti di quelli che lo uccidevano.</p>
<p class="C22 V21">Allora mi disse: Va', perché io ti manderò lontano, tra i pagani».</p>
<p class="C22 V22">Fino a queste parole erano stati ad ascoltarlo, ma allora alzarono la voce gridando: «Toglilo di mezzo; non deve più vivere!».</p>
<p class="C22 V23">E poiché continuavano a urlare, a gettar via i mantelli e a lanciar polvere in aria,</p>
<p class="C22 V24">il tribuno ordinò di portarlo nella fortezza, prescrivendo di interrogarlo a colpi di flagello al fine di sapere per quale motivo gli gridavano contro in tal modo.</p>
<p class="C22 V25">Ma quando l'ebbero legato con le cinghie, Paolo disse al centurione che gli stava accanto: «Potete voi flagellare un cittadino romano, non ancora giudicato?».</p>
<p class="C22 V26">Udito ciò, il centurione corse a riferire al tribuno: «Che cosa stai per fare? Quell'uomo è un romano!».</p>
<p class="C22 V27">Allora il tribuno si recò da Paolo e gli domandò: «Dimmi, tu sei cittadino romano?». Rispose: «Sì».</p>
<p class="C22 V28">Replicò il tribuno: «Io questa cittadinanza l'ho acquistata a caro prezzo». Paolo disse: «Io, invece, lo sono di nascita!».</p>
<p class="C22 V29">E subito si allontanarono da lui quelli che dovevano interrogarlo. Anche il tribuno ebbe paura, rendendosi conto che Paolo era cittadino romano e che lui lo aveva messo in catene.</p>
<p class="C22 V30">Il giorno seguente, volendo conoscere la realtà dei fatti, cioè il motivo per cui veniva accusato dai Giudei, gli fece togliere le catene e ordinò che si riunissero i sommi sacerdoti e tutto il sinedrio; vi fece condurre Paolo e lo presentò davanti a loro.</p>
<p class="C23 V1">Con lo sguardo fisso al sinedrio Paolo disse: «Fratelli, io ho agito fino ad oggi davanti a Dio in perfetta rettitudine di coscienza».</p>
<p class="C23 V2">Ma il sommo sacerdote Anania ordinò ai suoi assistenti di percuoterlo sulla bocca.</p>
<p class="C23 V3">Paolo allora gli disse: «Dio percuoterà te, muro imbiancato! Tu siedi a giudicarmi secondo la legge e contro la legge comandi di percuotermi?».</p>
<p class="C23 V4">E i presenti dissero: «Osi insultare il sommo sacerdote di Dio?».</p>
<p class="C23 V5">Rispose Paolo: «Non sapevo, fratelli, che è il sommo sacerdote; sta scritto infatti: Non insulterai il capo del tuo popolo».</p>
<p class="C23 V6">Paolo sapeva che nel sinedrio una parte era di sadducei e una parte di farisei; disse a gran voce: «Fratelli, io sono un fariseo, figlio di farisei; io sono chiamato in giudizio a motivo della speranza nella risurrezione dei morti».</p>
<p class="C23 V7">Appena egli ebbe detto ciò, scoppiò una disputa tra i farisei e i sadducei e l'assemblea si divise.</p>
<p class="C23 V8">I sadducei infatti affermano che non c'è risurrezione, né angeli, né spiriti; i farisei invece professano tutte queste cose.</p>
<p class="C23 V9">Ne nacque allora un grande clamore e alcuni scribi del partito dei farisei, alzatisi in piedi, protestavano dicendo: «Non troviamo nulla di male in quest'uomo. E se uno spirito o un angelo gli avesse parlato davvero?».</p>
<p class="C23 V10">La disputa si accese a tal punto che il tribuno, temendo che Paolo venisse linciato da costoro, ordinò che scendesse la truppa a portarlo via di mezzo a loro e ricondurlo nella fortezza.</p>
<p class="C23 V11">La notte seguente gli venne accanto il Signore e gli disse: «Coraggio! Come hai testimoniato per me a Gerusalemme, così è necessario che tu mi renda testimonianza anche a Roma».</p>
<p class="C23 V12">Fattosi giorno, i Giudei ordirono una congiura e fecero voto con giuramento esecratorio di non toccare né cibo né bevanda, sino a che non avessero ucciso Paolo.</p>
<p class="C23 V13">Erano più di quaranta quelli che fecero questa congiura.</p>
<p class="C23 V14">Si presentarono ai sommi sacerdoti e agli anziani e dissero: «Ci siamo obbligati con giuramento esecratorio di non assaggiare nulla sino a che non avremo ucciso Paolo.</p>
<p class="C23 V15">Voi dunque ora, insieme al sinedrio, fate dire al tribuno che ve lo riporti, col pretesto di esaminare più attentamente il suo caso; noi intanto ci teniamo pronti a ucciderlo prima che arrivi».</p>
<p class="C23 V16">Ma il figlio della sorella di Paolo venne a sapere del complotto; si recò alla fortezza, entrò e ne informò Paolo.</p>
<p class="C23 V17">Questi allora chiamò uno dei centurioni e gli disse: «Conduci questo giovane dal tribuno, perché ha qualche cosa da riferirgli».</p>
<p class="C23 V18">Il centurione lo prese e lo condusse dal tribuno dicendo: «Il prigioniero Paolo mi ha fatto chiamare e mi ha detto di condurre da te questo giovanetto, perché ha da dirti qualche cosa».</p>
<p class="C23 V19">Il tribuno lo prese per mano, lo condusse in disparte e gli chiese: «Che cosa è quello che hai da riferirmi?».</p>
<p class="C23 V20">Rispose: «I Giudei si sono messi d'accordo per chiederti di condurre domani Paolo nel sinedrio, col pretesto di informarsi più accuratamente nei suoi riguardi.</p>
<p class="C23 V21">Tu però non lasciarti convincere da loro, poiché più di quaranta dei loro uomini hanno ordito un complotto, facendo voto con giuramento esecratorio di non prendere cibo né bevanda finché non l'abbiano ucciso; e ora stanno pronti, aspettando che tu dia il tuo consenso».</p>
<p class="C23 V22">Il tribuno congedò il giovanetto con questa raccomandazione: «Non dire a nessuno che mi hai dato queste informazioni».</p>
<p class="C23 V23">Fece poi chiamare due dei centurioni e disse: «Preparate duecento soldati per andare a Cesarèa insieme con settanta cavalieri e duecento lancieri, tre ore dopo il tramonto.</p>
<p class="C23 V24">Siano pronte anche delle cavalcature e fatevi montare Paolo, perché sia condotto sano e salvo dal governatore Felice».</p>
<p class="C23 V25">Scrisse anche una lettera in questi termini:</p>
<p class="C23 V26">«Claudio Lisia all'eccellentissimo governatore Felice, salute.</p>
<p class="C23 V27">Quest'uomo è stato assalito dai Giudei e stava per essere ucciso da loro; ma sono intervenuto con i soldati e l'ho liberato, perché ho saputo che è cittadino romano.</p>
<p class="C23 V28">Desideroso di conoscere il motivo per cui lo accusavano, lo condussi nel loro sinedrio.</p>
<p class="C23 V29">Ho trovato che lo si accusava per questioni relative alla loro legge, ma che in realtà non c'erano a suo carico imputazioni meritevoli di morte o di prigionia.</p>
<p class="C23 V30">Sono stato però informato di un complotto contro quest'uomo da parte loro, e così l'ho mandato da te, avvertendo gli accusatori di deporre davanti a te quello che hanno contro di lui. Sta' bene».</p>
<p class="C23 V31">Secondo gli ordini ricevuti, i soldati presero Paolo e lo condussero di notte ad Antipàtride.</p>
<p class="C23 V32">Il mattino dopo, lasciato ai cavalieri il compito di proseguire con lui, se ne tornarono alla fortezza.</p>
<p class="C23 V33">I cavalieri, giunti a Cesarèa, consegnarono la lettera al governatore e gli presentarono Paolo.</p>
<p class="C23 V34">Dopo averla letta, domandò a Paolo di quale provincia fosse e, saputo che era della Cilicia, disse:</p>
<p class="C23 V35">«Ti ascolterò quando saranno qui anche i tuoi accusatori». E diede ordine di custodirlo nel pretorio di Erode.</p>
<p class="C24 V1">Cinque giorni dopo arrivò il sommo sacerdote Anania insieme con alcuni anziani e a un avvocato di nome Tertullo e si presentarono al governatore per accusare Paolo.</p>
<p class="C24 V2">Quando questi fu fatto venire, Tertullo cominciò l'accusa dicendo:</p>
<p class="C24 V3">«La lunga pace di cui godiamo grazie a te e le riforme che ci sono state in favore di questo popolo grazie alla tua provvidenza, le accogliamo in tutto e per tutto, eccellentissimo Felice, con profonda gratitudine.</p>
<p class="C24 V4">Ma per non trattenerti troppo a lungo, ti prego di darci ascolto brevemente nella tua benevolenza.</p>
<p class="C24 V5">Abbiamo scoperto che quest'uomo è una peste, fomenta continue rivolte tra tutti i Giudei che sono nel mondo ed è capo della setta dei Nazorei.</p>
<p class="C24 V6">Ha perfino tentato di profanare il tempio e noi l'abbiamo arrestato.</p>
<p class="C24 V8">Interrogandolo personalmente, potrai renderti conto da lui di tutte queste cose delle quali lo accusiamo».</p>
<p class="C24 V9">Si associarono nell'accusa anche i Giudei, affermando che i fatti stavano così.</p>
<p class="C24 V10">Quando il governatore fece cenno a Paolo di parlare, egli rispose: «So che da molti anni sei giudice di questo popolo e parlo in mia difesa con fiducia.</p>
<p class="C24 V11">Tu stesso puoi accertare che non sono più di dodici giorni da quando mi sono recato a Gerusalemme per il culto.</p>
<p class="C24 V12">Essi non mi hanno mai trovato nel tempio a discutere con qualcuno o a incitare il popolo alla sommossa, né nelle sinagoghe, né per la città</p>
<p class="C24 V13">e non possono provare nessuna delle cose delle quali ora mi accusano.</p>
<p class="C24 V14">Ammetto invece che adoro il Dio dei miei padri, secondo quella dottrina che essi chiamano setta, credendo in tutto ciò che è conforme alla Legge e sta scritto nei Profeti,</p>
<p class="C24 V15">nutrendo in Dio la speranza, condivisa pure da costoro, che ci sarà una risurrezione dei giusti e degli ingiusti.</p>
<p class="C24 V16">Per questo mi sforzo di conservare in ogni momento una coscienza irreprensibile davanti a Dio e davanti agli uomini.</p>
<p class="C24 V17">Ora, dopo molti anni, sono venuto a portare elemosine al mio popolo e per offrire sacrifici;</p>
<p class="C24 V18">in occasione di questi essi mi hanno trovato nel tempio dopo che avevo compiuto le purificazioni. Non c'era folla né tumulto.</p>
<p class="C24 V19">Furono dei Giudei della provincia d'Asia a trovarmi, e loro dovrebbero comparire qui davanti a te ad accusarmi, se hanno qualche cosa contro di me;</p>
<p class="C24 V20">oppure dicano i presenti stessi quale colpa han trovato in me quando sono comparso davanti al sinedrio,</p>
<p class="C24 V21">se non questa sola frase che gridai stando in mezzo a loro: A motivo della risurrezione dei morti io vengo giudicato oggi davanti a voi!».</p>
<p class="C24 V22">Allora Felice, che era assai bene informato circa la nuova dottrina, li rimandò dicendo: «Quando verrà il tribuno Lisia, esaminerò il vostro caso».</p>
<p class="C24 V23">E ordinò al centurione di tenere Paolo sotto custodia, concedendogli però una certa libertà e senza impedire a nessuno dei suoi amici di dargli assistenza.</p>
<p class="C24 V24">Dopo alcuni giorni Felice arrivò in compagnia della moglie Drusilla, che era giudea; fatto chiamare Paolo, lo ascoltava intorno alla fede in Cristo Gesù.</p>
<p class="C24 V25">Ma quando egli si mise a parlare di giustizia, di continenza e del giudizio futuro, Felice si spaventò e disse: «Per il momento puoi andare; ti farò chiamare di nuovo quando ne avrò il tempo».</p>
<p class="C24 V26">Sperava frattanto che Paolo gli avrebbe dato del denaro; per questo abbastanza spesso lo faceva chiamare e conversava con lui.</p>
<p class="C24 V27">Trascorsi due anni, Felice ebbe come successore Porcio Festo; ma Felice, volendo dimostrare benevolenza verso i Giudei, lasciò Paolo in prigione.</p>
<p class="C25 V1">Festo dunque, raggiunta la provincia, tre giorni dopo salì da Cesarèa a Gerusalemme.</p>
<p class="C25 V2">I sommi sacerdoti e i capi dei Giudei gli si presentarono per accusare Paolo e cercavano di persuaderlo,</p>
<p class="C25 V3">chiedendo come un favore, in odio a Paolo, che lo facesse venire a Gerusalemme; e intanto disponevano un tranello per ucciderlo lungo il percorso.</p>
<p class="C25 V4">Festo rispose che Paolo stava sotto custodia a Cesarèa e che egli stesso sarebbe partito fra breve.</p>
<p class="C25 V5">«Quelli dunque che hanno autorità tra voi, disse, vengano con me e se vi è qualche colpa in quell'uomo, lo denuncino».</p>
<p class="C25 V6">Dopo essersi trattenuto fra loro non più di otto o dieci giorni, discese a Cesarèa e il giorno seguente, sedendo in tribunale, ordinò che gli si conducesse Paolo.</p>
<p class="C25 V7">Appena giunse, lo attorniarono i Giudei discesi da Gerusalemme, imputandogli numerose e gravi colpe, senza però riuscire a provarle.</p>
<p class="C25 V8">Paolo a sua difesa disse: «Non ho commesso alcuna colpa, né contro la legge dei Giudei, né contro il tempio, né contro Cesare».</p>
<p class="C25 V9">Ma Festo volendo fare un favore ai Giudei, si volse a Paolo e disse: «Vuoi andare a Gerusalemme per essere là giudicato di queste cose, davanti a me?».</p>
<p class="C25 V10">Paolo rispose: «Mi trovo davanti al tribunale di Cesare, qui mi si deve giudicare. Ai Giudei non ho fatto alcun torto, come anche tu sai perfettamente.</p>
<p class="C25 V11">Se dunque sono in colpa e ho commesso qualche cosa che meriti la morte, non rifiuto di morire; ma se nelle accuse di costoro non c'è nulla di vero, nessuno ha il potere di consegnarmi a loro. Io mi appello a Cesare».</p>
<p class="C25 V12">Allora Festo, dopo aver conferito con il consiglio, rispose: «Ti sei appellato a Cesare, a Cesare andrai».</p>
<p class="C25 V13">Erano trascorsi alcuni giorni, quando arrivarono a Cesarèa il re Agrippa e Berenìce, per salutare Festo.</p>
<p class="C25 V14">E poiché si trattennero parecchi giorni, Festo espose al re il caso di Paolo: «C'è un uomo, lasciato qui prigioniero da Felice, contro il quale,</p>
<p class="C25 V15">durante la mia visita a Gerusalemme, si presentarono con accuse i sommi sacerdoti e gli anziani dei Giudei per reclamarne la condanna.</p>
<p class="C25 V16">Risposi che i Romani non usano consegnare una persona, prima che l'accusato sia stato messo a confronto con i suoi accusatori e possa aver modo di difendersi dall'accusa.</p>
<p class="C25 V17">Allora essi convennero qui e io senza indugi il giorno seguente sedetti in tribunale e ordinai che vi fosse condotto quell'uomo.</p>
<p class="C25 V18">Gli accusatori gli si misero attorno, ma non addussero nessuna delle imputazioni criminose che io immaginavo;</p>
<p class="C25 V19">avevano solo con lui alcune questioni relative la loro particolare religione e riguardanti un certo Gesù, morto, che Paolo sosteneva essere ancora in vita.</p>
<p class="C25 V20">Perplesso di fronte a simili controversie, gli chiesi se voleva andare a Gerusalemme ed esser giudicato là di queste cose.</p>
<p class="C25 V21">Ma Paolo si appellò perché la sua causa fosse riservata al giudizio dell'imperatore, e così ordinai che fosse tenuto sotto custodia fino a quando potrò inviarlo a Cesare».</p>
<p class="C25 V22">E Agrippa a Festo: «Vorrei anch'io ascoltare quell'uomo!». «Domani, rispose, lo potrai ascoltare».</p>
<p class="C25 V23">Il giorno dopo, Agrippa e Berenìce vennero con gran pompa ed entrarono nella sala dell'udienza, accompagnati dai tribuni e dai cittadini più in vista; per ordine di Festo fu fatto entrare anche Paolo.</p>
<p class="C25 V24">Allora Festo disse: «Re Agrippa e cittadini tutti qui presenti con noi, voi avete davanti agli occhi colui sul conto del quale tutto il popolo dei Giudei si è appellato a me, in Gerusalemme e qui, per chiedere a gran voce che non resti più in vita.</p>
<p class="C25 V25">Io però mi sono convinto che egli non ha commesso alcuna cosa meritevole di morte ed essendosi appellato all'imperatore ho deciso di farlo partire.</p>
<p class="C25 V26">Ma sul suo conto non ho nulla di preciso da scrivere al sovrano; per questo l'ho condotto davanti a voi e soprattutto davanti a te, o re Agrippa, per avere, dopo questa udienza, qualcosa da scrivere.</p>
<p class="C25 V27">Mi sembra assurdo infatti mandare un prigioniero, senza indicare le accuse che si muovono contro di lui».</p>
<p class="C26 V1">Agrippa disse a Paolo: «Ti è concesso di parlare a tua difesa». Allora Paolo, stesa la mano, si difese così:</p>
<p class="C26 V2">«Mi considero fortunato, o re Agrippa, di potermi discolpare da tutte le accuse di cui sono incriminato dai Giudei, oggi qui davanti a te,</p>
<p class="C26 V3">che conosci a perfezione tutte le usanze e questioni riguardanti i Giudei. Perciò ti prego di ascoltarmi con pazienza.</p>
<p class="C26 V4">La mia vita fin dalla mia giovinezza, vissuta tra il mio popolo e a Gerusalemme, la conoscono tutti i Giudei;</p>
<p class="C26 V5">essi sanno pure da tempo, se vogliono renderne testimonianza, che, come fariseo, sono vissuto nella setta più rigida della nostra religione.</p>
<p class="C26 V6">Ed ora mi trovo sotto processo a causa della speranza nella promessa fatta da Dio ai nostri padri,</p>
<p class="C26 V7">e che le nostre dodici tribù sperano di vedere compiuta, servendo Dio notte e giorno con perseveranza. Di questa speranza, o re, sono ora incolpato dai Giudei!</p>
<p class="C26 V8">Perché è considerato inconcepibile fra di voi che Dio risusciti i morti?</p>
<p class="C26 V9">Anch'io credevo un tempo mio dovere di lavorare attivamente contro il nome di Gesù il Nazareno,</p>
<p class="C26 V10">come in realtà feci a Gerusalemme; molti dei fedeli li rinchiusi in prigione con l'autorizzazione avuta dai sommi sacerdoti e, quando venivano condannati a morte, anch'io ho votato contro di loro.</p>
<p class="C26 V11">In tutte le sinagoghe cercavo di costringerli con le torture a bestemmiare e, infuriando all'eccesso contro di loro, davo loro la caccia fin nelle città straniere.</p>
<p class="C26 V12">In tali circostanze, mentre stavo andando a Damasco con autorizzazione e pieni poteri da parte dei sommi sacerdoti, verso mezzogiorno</p>
<p class="C26 V13">vidi sulla strada, o re, una luce dal cielo, più splendente del sole, che avvolse me e i miei compagni di viaggio.</p>
<p class="C26 V14">Tutti cademmo a terra e io udii dal cielo una voce che mi diceva in ebraico: Saulo, Saulo, perché mi perseguiti? Duro è per te ricalcitrare contro il pungolo.</p>
<p class="C26 V15">E io dissi: Chi sei, o Signore? E il Signore rispose: Io sono Gesù, che tu perseguiti.</p>
<p class="C26 V16">Su, alzati e rimettiti in piedi; ti sono apparso infatti per costituirti ministro e testimone di quelle cose che hai visto e di quelle per cui ti apparirò ancora.</p>
<p class="C26 V17">Per questo ti libererò dal popolo e dai pagani, ai quali ti mando</p>
<p class="C26 V18">ad aprir loro gli occhi, perché passino dalle tenebre alla luce e dal potere di satana a Dio e ottengano la remissione dei peccati e l'eredità in mezzo a coloro che sono stati santificati per la fede in me.</p>
<p class="C26 V19">Pertanto, o re Agrippa, io non ho disobbedito alla visione celeste;</p>
<p class="C26 V20">ma prima a quelli di Damasco, poi a quelli di Gerusalemme e in tutta la regione della Giudea e infine ai pagani, predicavo di convertirsi e di rivolgersi a Dio, comportandosi in maniera degna della conversione.</p>
<p class="C26 V21">Per queste cose i Giudei mi assalirono nel tempio e tentarono di uccidermi.</p>
<p class="C26 V22">Ma l'aiuto di Dio mi ha assistito fino a questo giorno, e posso ancora rendere testimonianza agli umili e ai grandi. Null'altro io affermo se non quello che i profeti e Mosè dichiararono che doveva accadere,</p>
<p class="C26 V23">che cioè il Cristo sarebbe morto, e che, primo tra i risorti da morte, avrebbe annunziato la luce al popolo e ai pagani».</p>
<p class="C26 V24">Mentr'egli parlava così in sua difesa, Festo a gran voce disse: «Sei pazzo, Paolo; la troppa scienza ti ha dato al cervello!».</p>
<p class="C26 V25">E Paolo: «Non sono pazzo, disse, eccellentissimo Festo, ma sto dicendo parole vere e sagge.</p>
<p class="C26 V26">Il re è al corrente di queste cose e davanti a lui parlo con franchezza. Penso che niente di questo gli sia sconosciuto, poiché non sono fatti accaduti in segreto.</p>
<p class="C26 V27">Credi, o re Agrippa, nei profeti? So che ci credi».</p>
<p class="C26 V28">E Agrippa a Paolo: «Per poco non mi convinci a farmi cristiano!».</p>
<p class="C26 V29">E Paolo: «Per poco o per molto, io vorrei supplicare Dio che non soltanto tu, ma quanti oggi mi ascoltano diventassero così come sono io, eccetto queste catene!».</p>
<p class="C26 V30">Si alzò allora il re e con lui il governatore, Berenìce, e quelli che avevano preso parte alla seduta</p>
<p class="C26 V31">e avviandosi conversavano insieme e dicevano: «Quest'uomo non ha fatto nulla che meriti la morte o le catene».</p>
<p class="C26 V32">E Agrippa disse a Festo: «Costui poteva essere rimesso in libertà, se non si fosse appellato a Cesare».</p>
<p class="C27 V1">Quando fu deciso che ci imbarcassimo per l'Italia, consegnarono Paolo, insieme ad alcuni altri prigionieri, a un centurione di nome Giulio della coorte Augusta.</p>
<p class="C27 V2">Salimmo su una nave di Adramitto, che stava per partire verso i porti della provincia d'Asia e salpammo, avendo con noi Aristarco, un Macèdone di Tessalonica.</p>
<p class="C27 V3">Il giorno dopo facemmo scalo a Sidone e Giulio, con gesto cortese verso Paolo, gli permise di recarsi dagli amici e di riceverne le cure.</p>
<p class="C27 V4">Salpati di là, navigammo al riparo di Cipro a motivo dei venti contrari</p>
<p class="C27 V5">e, attraversato il mare della Cilicia e della Panfilia, giungemmo a Mira di Licia.</p>
<p class="C27 V6">Qui il centurione trovò una nave di Alessandria in partenza per l'Italia e ci fece salire a bordo.</p>
<p class="C27 V7">Navigammo lentamente parecchi giorni, giungendo a fatica all'altezza di Cnido. Poi, siccome il vento non ci permetteva di approdare, prendemmo a navigare al riparo di Creta, dalle parti di Salmone,</p>
<p class="C27 V8">e costeggiandola a fatica giungemmo in una località chiamata Buoni Porti, vicino alla quale era la città di Lasèa.</p>
<p class="C27 V9">Essendo trascorso molto tempo ed essendo ormai pericolosa la navigazione poiché era già passata la festa dell'Espiazione, Paolo li ammoniva dicendo:</p>
<p class="C27 V10">«Vedo, o uomini, che la navigazione comincia a essere di gran rischio e di molto danno non solo per il carico e per la nave, ma anche per le nostre vite».</p>
<p class="C27 V11">Il centurione però dava più ascolto al pilota e al capitano della nave che alle parole di Paolo.</p>
<p class="C27 V12">E poiché quel porto era poco adatto a trascorrervi l'inverno, i più furono del parere di salpare di là nella speranza di andare a svernare a Fenice, un porto di Creta esposto a libeccio e a maestrale.</p>
<p class="C27 V13">Appena cominciò a soffiare un leggero scirocco, convinti di potere ormai realizzare il progetto, levarono le ancore e costeggiavano da vicino Creta.</p>
<p class="C27 V14">Ma dopo non molto tempo si scatenò contro l'isola un vento d'uragano, detto allora «Euroaquilone».</p>
<p class="C27 V15">La nave fu travolta nel turbine e, non potendo più resistere al vento, abbandonati in sua balìa, andavamo alla deriva.</p>
<p class="C27 V16">Mentre passavamo sotto un isolotto chiamato Càudas, a fatica riuscimmo a padroneggiare la scialuppa;</p>
<p class="C27 V17">la tirarono a bordo e adoperarono gli attrezzi per fasciare di gòmene la nave. Quindi, per timore di finire incagliati nelle Sirti, calarono il galleggiante e si andava così alla deriva.</p>
<p class="C27 V18">Sbattuti violentemente dalla tempesta, il giorno seguente cominciarono a gettare a mare il carico;</p>
<p class="C27 V19">il terzo giorno con le proprie mani buttarono via l'attrezzatura della nave.</p>
<p class="C27 V20">Da vari giorni non comparivano più né sole, né stelle e la violenta tempesta continuava a infuriare, per cui ogni speranza di salvarci sembrava ormai perduta.</p>
<p class="C27 V21">Da molto tempo non si mangiava, quando Paolo, alzatosi in mezzo a loro, disse: «Sarebbe stato bene, o uomini, dar retta a me e non salpare da Creta; avreste evitato questo pericolo e questo danno.</p>
<p class="C27 V22">Tuttavia ora vi esorto a non perdervi di coraggio, perché non ci sarà alcuna perdita di vite in mezzo a voi, ma solo della nave.</p>
<p class="C27 V23">Mi è apparso infatti questa notte un angelo del Dio al quale appartengo e che servo,</p>
<p class="C27 V24">dicendomi: Non temere, Paolo; tu devi comparire davanti a Cesare ed ecco, Dio ti ha fatto grazia di tutti i tuoi compagni di navigazione.</p>
<p class="C27 V25">Perciò non perdetevi di coraggio, uomini; ho fiducia in Dio che avverrà come mi è stato annunziato.</p>
<p class="C27 V26">Ma è inevitabile che andiamo a finire su qualche isola».</p>
<p class="C27 V27">Come giunse la quattordicesima notte da quando andavamo alla deriva nell'Adriatico, verso mezzanotte i marinai ebbero l'impressione che una qualche terra si avvicinava.</p>
<p class="C27 V28">Gettato lo scandaglio, trovarono venti braccia; dopo un breve intervallo, scandagliando di nuovo, trovarono quindici braccia.</p>
<p class="C27 V29">Nel timore di finire contro gli scogli, gettarono da poppa quattro ancore, aspettando con ansia che spuntasse il giorno.</p>
<p class="C27 V30">Ma poiché i marinai cercavano di fuggire dalla nave e già stavano calando la scialuppa in mare, col pretesto di gettare le ancore da prora, Paolo disse al centurione e ai soldati:</p>
<p class="C27 V31">«Se costoro non rimangono sulla nave, voi non potrete mettervi in salvo».</p>
<p class="C27 V32">Allora i soldati recisero le gòmene della scialuppa e la lasciarono cadere in mare.</p>
<p class="C27 V33">Finché non spuntò il giorno, Paolo esortava tutti a prendere cibo: «Oggi è il quattordicesimo giorno che passate digiuni nell'attesa, senza prender nulla.</p>
<p class="C27 V34">Per questo vi esorto a prender cibo; è necessario per la vostra salvezza. Neanche un capello del vostro capo andrà perduto».</p>
<p class="C27 V35">Ciò detto, prese il pane, rese grazie a Dio davanti a tutti, lo spezzò e cominciò a mangiare.</p>
<p class="C27 V36">Tutti si sentirono rianimati, e anch'essi presero cibo.</p>
<p class="C27 V37">Eravamo complessivamente sulla nave duecentosettantasei persone.</p>
<p class="C27 V38">Quando si furono rifocillati, alleggerirono la nave, gettando il frumento in mare.</p>
<p class="C27 V39">Fattosi giorno non riuscivano a riconoscere quella terra, ma notarono un'insenatura con spiaggia e decisero, se possibile, di spingere la nave verso di essa.</p>
<p class="C27 V40">Levarono le ancore e le lasciarono andare in mare; al tempo stesso allentarono i legami dei timoni e spiegata al vento la vela maestra, mossero verso la spiaggia.</p>
<p class="C27 V41">Ma incapparono in una secca e la nave vi si incagliò; mentre la prua arenata rimaneva immobile, la poppa minacciava di sfasciarsi sotto la violenza delle onde.</p>
<p class="C27 V42">I soldati pensarono allora di uccidere i prigionieri, perché nessuno sfuggisse gettandosi a nuoto,</p>
<p class="C27 V43">ma il centurione, volendo salvare Paolo, impedì loro di attuare questo progetto; diede ordine che si gettassero per primi quelli che sapevano nuotare e raggiunsero la terra;</p>
<p class="C27 V44">poi gli altri, chi su tavole, chi su altri rottami della nave. E così tutti poterono mettersi in salvo a terra.</p>
<p class="C28 V1">Una volta in salvo, venimmo a sapere che l'isola si chiamava Malta.</p>
<p class="C28 V2">Gli indigeni ci trattarono con rara umanità; ci accolsero tutti attorno a un gran fuoco, che avevano acceso perché era sopraggiunta la pioggia ed era freddo.</p>
<p class="C28 V3">Mentre Paolo raccoglieva un fascio di sarmenti e lo gettava sul fuoco, una vipera, risvegliata dal calore, lo morse a una mano.</p>
<p class="C28 V4">Al vedere la serpe pendergli dalla mano, gli indigeni dicevano tra loro: «Certamente costui è un assassino, se, anche scampato dal mare, la Giustizia non lo lascia vivere».</p>
<p class="C28 V5">Ma egli scosse la serpe nel fuoco e non ne patì alcun male.</p>
<p class="C28 V6">Quella gente si aspettava di vederlo gonfiare e cadere morto sul colpo, ma, dopo avere molto atteso senza vedere succedergli nulla di straordinario, cambiò parere e diceva che era un dio.</p>
<p class="C28 V7">Nelle vicinanze di quel luogo c'era un terreno appartenente al «primo» dell'isola, chiamato Publio; questi ci accolse e ci ospitò con benevolenza per tre giorni.</p>
<p class="C28 V8">Avvenne che il padre di Publio dovette mettersi a letto colpito da febbri e da dissenteria; Paolo l'andò a visitare e dopo aver pregato gli impose le mani e lo guarì.</p>
<p class="C28 V9">Dopo questo fatto, anche gli altri isolani che avevano malattie accorrevano e venivano sanati;</p>
<p class="C28 V10">ci colmarono di onori e al momento della partenza ci rifornirono di tutto il necessario.</p>
<p class="C28 V11">Dopo tre mesi salpammo su una nave di Alessandria che aveva svernato nell'isola, recante l'insegna dei Diòscuri.</p>
<p class="C28 V12">Approdammo a Siracusa, dove rimanemmo tre giorni</p>
<p class="C28 V13">e di qui, costeggiando, giungemmo a Reggio. Il giorno seguente si levò lo scirocco e così l'indomani arrivammo a Pozzuoli.</p>
<p class="C28 V14">Qui trovammo alcuni fratelli, i quali ci invitarono a restare con loro una settimana. Partimmo quindi alla volta di Roma.</p>
<p class="C28 V15">I fratelli di là, avendo avuto notizie di noi, ci vennero incontro fino al Foro di Appio e alle Tre Taverne. Paolo, al vederli, rese grazie a Dio e prese coraggio.</p>
<p class="C28 V16">Arrivati a Roma, fu concesso a Paolo di abitare per suo conto con un soldato di guardia.</p>
<p class="C28 V17">Dopo tre giorni, egli convocò a sé i più in vista tra i Giudei e venuti che furono, disse loro: «Fratelli, senza aver fatto nulla contro il mio popolo e contro le usanze dei padri, sono stato arrestato a Gerusalemme e consegnato in mano dei Romani.</p>
<p class="C28 V18">Questi, dopo avermi interrogato, volevano rilasciarmi, non avendo trovato in me alcuna colpa degna di morte.</p>
<p class="C28 V19">Ma continuando i Giudei ad opporsi, sono stato costretto ad appellarmi a Cesare, senza intendere con questo muovere accuse contro il mio popolo.</p>
<p class="C28 V20">Ecco perché vi ho chiamati, per vedervi e parlarvi, poiché è a causa della speranza d'Israele che io sono legato da questa catena».</p>
<p class="C28 V21">Essi gli risposero: «Noi non abbiamo ricevuto nessuna lettera sul tuo conto dalla Giudea né alcuno dei fratelli è venuto a riferire o a parlar male di te.</p>
<p class="C28 V22">Ci sembra bene tuttavia ascoltare da te quello che pensi; di questa setta infatti sappiamo che trova dovunque opposizione».</p>
<p class="C28 V23">E fissatogli un giorno, vennero in molti da lui nel suo alloggio; egli dal mattino alla sera espose loro accuratamente, rendendo la sua testimonianza, il regno di Dio, cercando di convincerli riguardo a Gesù, in base alla Legge di Mosè e ai Profeti.</p>
<p class="C28 V24">Alcuni aderirono alle cose da lui dette, ma altri non vollero credere</p>
<p class="C28 V25">e se ne andavano discordi tra loro, mentre Paolo diceva questa sola frase: «Ha detto bene lo Spirito Santo, per bocca del profeta Isaia, ai nostri padri:</p>
<p class="C28 V26">Va' da questo popolo e di' loro: Udrete con i vostri orecchi, ma non comprenderete; guarderete con i vostri occhi, ma non vedrete.</p>
<p class="C28 V27">Perché il cuore di questo popolo si è indurito: e hanno ascoltato di mala voglia con gli orecchi; hanno chiuso i loro occhi per non vedere con gli occhi, non ascoltare con gli orecchi, non comprendere nel loro cuore e non convertirsi, perché io li risani.</p>
<p class="C28 V28">Sia dunque noto a voi che questa salvezza di Dio viene ora rivolta ai pagani ed essi l'ascolteranno!».</p>
<p class="C28 V30">Paolo trascorse due anni interi nella casa che aveva preso a pigione e accoglieva tutti quelli che venivano a lui,</p>
<p class="C28 V31">annunziando il regno di Dio e insegnando le cose riguardanti il Signore Gesù Cristo, con tutta franchezza e senza impedimento.</p>
</div>
</div>
<div class="edizione DIODATI">
<div class="libro At">
<p class="CCAPITOLO VVERSO">TESTO</p>
<p class="C1 V1">Io ho fatto il primo trattato, o Teofilo, circa tutte le cose che Gesú prese a fare e ad insegnare,</p>
<p class="C1 V2">fino al giorno in cui fu portato in cielo dopo aver dato dei comandamenti per mezzo dello Spirito Santo agli apostoli che egli aveva scelto.</p>
<p class="C1 V3">Ad essi, dopo aver sofferto, si presentò vivente con molte prove convincenti, facendosi da loro vedere per quaranta giorni e parlando delle cose riguardanti il regno di Dio.</p>
<p class="C1 V4">E, ritrovandosi assieme a loro, comandò loro che non si allontanassero da Gerusalemme, ma che aspettassero la promessa del Padre: «Che, egli disse, voi avete udito da me.</p>
<p class="C1 V5">Perché Giovanni battezzò con acqua, ma voi sarete battezzati con lo Spirito Santo, fra non molti giorni».</p>
<p class="C1 V6">Cosí quelli che erano riuniti assieme lo interrogarono, dicendo: «Signore, è in questo tempo che ristabilirai il regno a Israele?».</p>
<p class="C1 V7">Ma egli disse loro: «Non sta a voi di sapere i tempi e i momenti adatti, che il Padre ha stabilito di sua propria autorità.</p>
<p class="C1 V8">Ma voi riceverete potenza quando lo Spirito Santo verrà su di voi, e mi sarete testimoni in Gerusalemme e in tutta la Giudea, in Samaria e fino all'estremità della terra».</p>
<p class="C1 V9">Dette queste cose, mentre essi guardavano, fu sollevato in alto; e una nuvola lo accolse e lo sottrasse dai loro occhi.</p>
<p class="C1 V10">Come essi avevano gli occhi fissi in cielo, mentre egli se ne andava, ecco due uomini in bianche vesti si presentarono loro,</p>
<p class="C1 V11">e dissero: «Uomini Galilei, perché state a guardare verso il cielo? Questo Gesú, che è stato portato in cielo di mezzo a voi, ritornerà nella medesima maniera in cui lo avete visto andare in cielo».</p>
<p class="C1 V12">Allora essi ritornarono a Gerusalemme, dal monte chiamato dell'Uliveto, che è vicino a Gerusalemme quanto un cammin di sabato.</p>
<p class="C1 V13">Rientrati in città, salirono nella sala di sopra, dove si trattenevano Pietro e Giacomo, Giovanni e Andrea, Filippo e Tommaso, Bartolomeo e Matteo, Giacomo d'Alfeo e Simone lo Zelota, e Giuda di Giacomo.</p>
<p class="C1 V14">Tutti costoro perseveravano con una sola mente nella preghiera e supplica con le donne, con Maria, madre di Gesú, e con i fratelli di lui.</p>
<p class="C1 V15">In quei giorni Pietro, alzatosi in mezzo ai discepoli (or il numero delle persone riunite era di circa centoventi), disse:</p>
<p class="C1 V16">«Fratelli, era necessario che si adempisse questa Scrittura, che lo Spirito Santo predisse per bocca di Davide riguardo a Giuda, che fu la guida di coloro che arrestarono Gesú.</p>
<p class="C1 V17">Perché egli era stato annoverato tra noi e aveva avuto parte in questo ministero.</p>
<p class="C1 V18">Egli dunque acquistò un campo col compenso dell'iniquità e, essendo caduto in avanti, si squarciò in mezzo, e tutte le sue viscere si sparsero.</p>
<p class="C1 V19">Questo divenne noto a tutti gli abitanti di Gerusalemme, cosicché quel campo nel loro proprio linguaggio è chiamato Akeldama, che vuol dire: «Campo di sangue».</p>
<p class="C1 V20">E' scritto infatti nel libro dei Salmi: «Divenga la sua abitazione deserta e non vi sia chi abiti in essa», e: «Un altro prenda il suo ufficio».</p>
<p class="C1 V21">Bisogna dunque che tra gli uomini che sono stati in nostra compagnia per tutto il tempo in cui il Signor Gesú è andato e venuto tra noi,</p>
<p class="C1 V22">cominciando dal battesimo di Giovanni fino al giorno in cui egli fu portato in cielo da mezzo a noi, uno di questi diventi testimone con noi della sua risurrezione».</p>
<p class="C1 V23">Or ne furono presentati due: Giuseppe, detto Barsaba, che era soprannominato Giusto, e Mattia.</p>
<p class="C1 V24">E pregando, dissero: «Tu, Signore, che conosci i cuori di tutti, mostra quale di questi due hai scelto,</p>
<p class="C1 V25">per ricevere la sorte di questo ministero e apostolato, dal quale Giuda si è sviato per andare al suo luogo».</p>
<p class="C1 V26">Cosí tirarono a sorte, e la sorte cadde su Mattia; ed egli fu aggiunto agli undici apostoli.</p>
<p class="C2 V1">Come giunse il giorno della Pentecoste, essi erano tutti riuniti con una sola mente nello stesso luogo.</p>
<p class="C2 V2">E all'improvviso venne dal cielo un suono come di vento impetuoso che soffia, e riempí tutta la casa dove essi sedevano.</p>
<p class="C2 V3">E apparvero loro delle lingue come di fuoco che si dividevano, e andarono a posarsi su ciascuno di loro.</p>
<p class="C2 V4">Cosí furono tutti ripieni di Spirito Santo e cominciarono a parlare in altre lingue, secondo che lo Spirito dava loro di esprimersi.</p>
<p class="C2 V5">Or a Gerusalemme dimoravano dei Giudei, uomini pii, da ogni nazione sotto il cielo.</p>
<p class="C2 V6">Quando si fece quel suono, la folla si radunò e fu confusa, perché ciascuno di loro li udiva parlare nella sua propria lingua.</p>
<p class="C2 V7">E tutti stupivano e si meravigliavano, e si dicevano l'un l'altro: «Ecco, non sono Galilei tutti questi che parlano?</p>
<p class="C2 V8">Come mai ciascuno di noi li ode parlare nella propria lingua natìa?</p>
<p class="C2 V9">Noi Parti, Medi, Elamiti e abitanti della Mesopotamia, della Giudea e della Cappadocia, del Ponto e dell'Asia,</p>
<p class="C2 V10">della Frigia e della Panfilia, dell'Egitto e delle parti della Libia che è di fronte a Cirene e noi residenti di passaggio da Roma, Giudei e proseliti,</p>
<p class="C2 V11">Cretesi ed Arabi, li udiamo parlare delle grandi cose di Dio nelle nostre lingue!».</p>
<p class="C2 V12">E tutti stupivano ed erano perplessi, e si dicevano l'un l'altro: «Che vuol dire questo?».</p>
<p class="C2 V13">Altri invece li schernivano e diceva no: «Sono ripieni di vin dolce!».</p>
<p class="C2 V14">Ma Pietro si alzò in piedi con gli undici e ad alta voce parlò loro: «Giudei e voi tutti che abitate in Gerusalemme, vi sia noto questo e prestate attenzione alle mie parole.</p>
<p class="C2 V15">Costoro non sono ubriachi, come voi ritenete, poiché è solo la terza ora del giorno.</p>
<p class="C2 V16">Ma questo è ciò che fu detto dal profeta Gioele:</p>
<p class="C2 V17">E avverrà negli ultimi giorni, dice Dio, che spanderò del mio Spirito sopra ogni carne; e i vostri figli e le vostre figlie profetizzeranno, i vostri giovani avranno delle visioni e i vostri vecchi sogneranno dei sogni.</p>
<p class="C2 V18">In quei giorni spanderò del mio Spirito sopra i miei servi e sopra le mie serve, e profetizzeranno.</p>
<p class="C2 V19">E farò prodigi su nel cielo e segni giú sulla terra: sangue, fuoco e vapore di fumo.</p>
<p class="C2 V20">Il sole sarà mutato in tenebre e la luna in sangue, prima che venga il grande e glorioso giorno del Signore.</p>
<p class="C2 V21">E avverrà che chiunque avrà invocato il nome del Signore sarà salvato".</p>
<p class="C2 V22">Uomini d'Israele, ascoltate queste parole: Gesú il Nazareno, uomo accreditato da Dio tra di voi per mezzo di potenti operazioni, prodigi e segni che Dio fece tra di voi per mezzo di lui, come anche voi sapete,</p>
<p class="C2 V23">egli, dico, secondo il determinato consiglio e prescienza di Dio, vi fu dato nelle mani e voi lo prendeste, e per mani di iniqui lo inchiodaste alla croce e lo uccideste,</p>
<p class="C2 V24">Ma Dio lo ha risuscitato, avendolo sciolto dalle angosce della morte, poiché non era possibile che fosse da essa trattenuto.</p>
<p class="C2 V25">Infatti Davide dice di lui: «Io ho avuto del continuo il Signore davanti a me, perché egli è alla mia destra, affinché io non sia smosso.</p>
<p class="C2 V26">Per questo si è rallegrato il cuore mio e ha giubilato la mia lingua, e anche la mia carne dimorerà nella speranza.</p>
<p class="C2 V27">Poiché tu non lascerai l'anima mia nell'Ades e non permetterai che il tuo Santo veda la corruzione.</p>
<p class="C2 V28">Tu mi hai fatto conoscere le vie della vita, tu mi riempirai di gioia alla tua presenza".</p>
<p class="C2 V29">Fratelli, si può ben liberamente dire intorno al patriarca Davide che egli morí e fu sepolto; e il suo sepolcro si trova tra di noi fino al giorno d'oggi.</p>
<p class="C2 V30">Egli dunque, essendo profeta, sapeva che Dio gli aveva con giuramento promesso che dal frutto dei suoi lombi, secondo la carne, avrebbe suscitato il Cristo per farlo sedere sul suo trono;</p>
<p class="C2 V31">e, prevedendo le cose a venire, parlò della risurrezione di Cristo, dicendo che l'anima sua non sarebbe stata lasciata nell'Ades e che la sua carne non avrebbe visto la corruzione.</p>
<p class="C2 V32">Questo Gesú, Dio lo ha risuscitato; e di questo noi tutti siamo testimoni.</p>
<p class="C2 V33">Egli dunque, essendo stato innalzato alla destra di Dio e avendo ricevuto dal Padre la promessa dello Spirito Santo, ha sparso quello che ora voi vedete e udite.</p>
<p class="C2 V34">Poiché Davide non è salito in cielo anzi egli stesso dice: «Il Signore ha detto al mio Signore: Siedi alla mia destra,</p>
<p class="C2 V35">finché io abbia posto i tuoi nemici come sgabello dei tuoi piedi</p>
<p class="C2 V36">Sappia dunque con certezza tutta la casa d'Israele che quel Gesú che voi avete crocifisso, Dio lo ha fatto Signore e Cristo»,</p>
<p class="C2 V37">Or essi, udite queste cose, furono compunti nel cuore e chiesero a Pietro e agli apostoli: «Fratelli, che dobbiamo fare?».</p>
<p class="C2 V38">Allora Pietro disse loro: «Ravvedetevi e ciascuno di voi sia battezzato nel nome di Gesú Cristo per il perdono dei peccati, e voi riceverete il dono dello Spirito Santo.</p>
<p class="C2 V39">Poiché la promessa è per voi e per i vostri figli e per tutti coloro che sono lontani, per quanti il Signore Dio nostro ne chiamerà».</p>
<p class="C2 V40">E con molte altre parole li scongiurava e li esortava, dicendo: «Salvatevi da questa perversa generazione».</p>
<p class="C2 V41">Quelli dunque che ricevettero la sua parola lietamente furono battezzati; in quel giorno furono aggiunte circa tremila persone.</p>
<p class="C2 V42">Essi erano perseveranti nel seguire l'insegnamento degli apostoli, nella comunione, nel rompere il pane e nelle preghiere.</p>
<p class="C2 V43">Ed erano tutti presi da timore; e molti segni e miracoli si facevano per mano degli apostoli.</p>
<p class="C2 V44">Or tutti coloro che credevano stavano insieme ed avevano ogni cosa in comune.</p>
<p class="C2 V45">E vendevano i poderi e i beni e li distribuivano a tutti, secondo il bisogno di ciascuno.</p>
<p class="C2 V46">E perseveravano con una sola mente tutti i giorni nel tempio e rompendo il pane di casa in casa, prendevano il cibo insieme con gioia e semplicità di cuore,</p>
<p class="C2 V47">lodando Dio e godendo il favore di tutto il popolo. E il Signore aggiungeva alla chiesa ogni giorno coloro che erano salvati.</p>
<p class="C3 V1">Or Pietro e Giovanni salivano insieme al tempio verso l'ora nona, l'ora della preghiera.</p>
<p class="C3 V2">E vi era un uomo zoppo fin dalla nascita, che veniva ogni giorno portato e deposto presso la porta del tempio, detta Bella, per chiedere l'elemosina a coloro che entravano nel tempio.</p>
<p class="C3 V3">Costui, avendo visto Pietro e Giovanni che stavano per entrare nel tempio, chiese loro l'elemosina.</p>
<p class="C3 V4">Allora Pietro, con Giovanni, fissando gli occhi su di lui, disse: «Guarda noi».</p>
<p class="C3 V5">Ed egli li guardava attentamente, sperando di ricevere qualche cosa da loro.</p>
<p class="C3 V6">Ma Pietro disse: «Io non ho né argento né oro, ma quello che ho te lo do: nel nome di Gesú Cristo il Nazareno, alzati, e cammina!».</p>
<p class="C3 V7">E presolo per la mano destra, lo sollevò; e in quell'istante i suoi piedi e le caviglie si rafforzarono.</p>
<p class="C3 V8">E con un balzo si rizzò in piedi e si mise a camminare; ed entrò con loro nel tempio, camminando, saltando e lodando Dio.</p>
<p class="C3 V9">E tutto il popolo lo vide camminare e lodare Dio,</p>
<p class="C3 V10">e lo riconobbero per quel tale che sedeva alla porta Bella del tempio chiedere l'elemosina, e furono ripieni di sbigottimento e di stupore per ciò che gli era accaduto.</p>
<p class="C3 V11">Ora, mentre quello zoppo che era stato guarito si teneva stretto a Pietro e a Giovanni, tutto il popolo attònito accorse verso loro al portico, detto di Salomone.</p>
<p class="C3 V12">E Pietro, vedendo ciò, parlò al popolo dicendo: «Uomini d'Israele, perché vi meravigliate di questo? O perché fissate su di noi gli occhi come se per la nostra propria potenza o pietà avessimo fatto camminare costui?</p>
<p class="C3 V13">Il Dio di Abrahamo, di Isacco e di Giacobbe, il Dio dei nostri padri ha glorificato il suo Figlio Gesú che voi consegnaste nelle mani di Pilato e rinnegaste davanti a lui, nonostante egli avesse deciso di liberarlo.</p>
<p class="C3 V14">Ma voi rinnegaste il Santo, il Giusto, e chiedeste che vi fosse dato un assassino</p>
<p class="C3 V15">e uccideste l'autore della vita, che Dio ha risuscitato dai morti e del quale noi siamo testimoni!</p>
<p class="C3 V16">E per la fede nel nome di Gesú, quest'uomo che voi vedete e conoscete è stato fortificato dal suo nome; e la fede, che si ha per mezzo suo, gli ha dato la completa guarigione delle membra, in presenza di tutti voi.</p>
<p class="C3 V17">Ma ora, fratelli, io so che lo avete fatto per ignoranza, come hanno fatto pure i vostri capi.</p>
<p class="C3 V18">Ma Dio ha cosí adempiuto le cose che egli aveva predetto per bocca di tutti i suoi profeti, e cioè, che il suo Cristo avrebbe sofferto.</p>
<p class="C3 V19">Ravvedetevi dunque e convertitevi, affinché i vostri peccati siano cancellati, e perché vengano dei tempi di refrigerio dalla presenza del Signore,</p>
<p class="C3 V20">ed egli mandi Gesú Cristo che è stato predicato prima a voi,</p>
<p class="C3 V21">che il cielo deve ritenere fino ai tempi della restaurazione di tutte le cose, dei quali Dio ha parlato per bocca di tutti i suoi santi profeti fin dal principio del mondo.</p>
<p class="C3 V22">Mosè stesso infatti disse ai padri: «Il Signore Dio vostro susciterà per voi un profeta come me in mezzo ai vostri fratelli; ascoltatelo in tutte le cose che egli vi dirà.</p>
<p class="C3 V23">E avverrà che chiunque non ascolterà quel profeta, sarà distrutto tra il popolo.</p>
<p class="C3 V24">E parimenti tutti i profeti, tutti quelli che hanno parlato da Samuele in poi; hanno in realtà annunziato questi giorni.</p>
<p class="C3 V25">Voi siete i figli dei profeti e del patto che Dio stabilí con i nostri padri, dicendo ad Abrahamo: «E nella tua progenie tutte le nazioni della terra saranno benedette».</p>
<p class="C3 V26">A voi per primi Dio, dopo aver risuscitato il suo Figlio Gesú, lo ha mandato per benedirvi, allontanando ciascuno di voi dalle sue iniquità».</p>
<p class="C4 V1">Ora, mentre essi parlavano al popolo, i sacerdoti, il comandante del tempio e i sadducei, piombarono su di loro,</p>
<p class="C4 V2">indignati perché ammaestravano il popolo e annunziavano in Gesú la risurrezione dai morti.</p>
<p class="C4 V3">E misero loro le mani addosso e li gettarono in prigione fino al giorno seguente, perché era già sera.</p>
<p class="C4 V4">Or molti di coloro che avevano udito la parola credettero; e il numero degli uomini raggiunse circa i cinquemila.</p>
<p class="C4 V5">Il giorno dopo i capi, gli anziani e gli scribi si radunarono in Gerusalemme,</p>
<p class="C4 V6">insieme con Anna, sommo sacerdote, e con Caiafa, Giovanni, Alessandro e tutti quelli che appartenevano alla parentela dei sommi sacerdoti.</p>
<p class="C4 V7">E, fatti comparire là in mezzo Pietro e Giovanni, domandarono loro: «Con quale potere o in nome di chi avete fatto questo?».</p>
<p class="C4 V8">Allora Pietro, ripieno di Spirito Santo, disse loro: «Capi del popolo e anziani d'Israele,</p>
<p class="C4 V9">se oggi noi siamo giudicati intorno ad un beneficio fatto a un uomo infermo, per sapere come egli è stato guarito,</p>
<p class="C4 V10">sia noto a tutti voi e a tutto il popolo d'Israele che ciò è stato fatto nel nome di Gesú Cristo il Nazareno, che voi avete crocifisso e che Dio ha risuscitato dai morti; in virtú di lui compare davanti a voi quest'uomo completamente guarito.</p>
<p class="C4 V11">Questi è la pietra che è stata da voi edificatori rigettata e che è divenuta la testata d'angolo,</p>
<p class="C4 V12">E in nessun altro vi è la salvezza, poiché non c'è alcun altro nome sotto il cielo che sia dato agli uomini, per mezzo del quale dobbiamo essere salvati».</p>
<p class="C4 V13">Or essi, vista la franchezza di Pietro e di Giovanni e avendo capito che erano uomini illetterati e senza istruzione, si meravigliavano e riconoscevano che erano stati con Gesú.</p>
<p class="C4 V14">Vedendo poi in piedi accanto a loro l'uomo che era stato guarito, non potevano dire nulla contro.</p>
<p class="C4 V15">E, dopo aver comandato loro di uscire dal sinedrio, si consultarono fra loro,</p>
<p class="C4 V16">dicendo: «Che faremo a questi uomini? Perché è noto a tutti gli abitanti di Gerusalemme che un evidente miracolo è stato fatto da loro, e noi non lo possiamo negare;</p>
<p class="C4 V17">ma affinché questo non si divulghi maggiormente fra il popolo, imponiamo loro con severe minacce di non parlare più a nessun uomo in questo nome».</p>
<p class="C4 V18">E, chiamatili, comandarono loro di non parlare affatto, né di insegnare nel nome di Gesú,</p>
<p class="C4 V19">Ma Pietro e Giovanni, rispondendo loro, dissero: «Giudicate voi, se è giusto davanti a Dio ubbidire a voi, piuttosto che a Dio.</p>
<p class="C4 V20">Poiché, quanto a noi, non possiamo non parlare delle cose che abbiamo visto e udito».</p>
<p class="C4 V21">Ed essi, minacciatili di nuovo, li lasciarono andare, non trovando alcun modo per poterli punire, a motivo del popolo, poiché tutti glorificavano Dio per ciò che era accaduto.</p>
<p class="C4 V22">Infatti l'uomo, in cui si era prodotta quella guarigione miracolosa, aveva piú di quarant'anni.</p>
<p class="C4 V23">Quando furono rilasciati, ritornarono dai loro e riferirono tutte le cose che i capi dei sacerdoti e gli anziani avevano loro detto.</p>
<p class="C4 V24">All'udire ciò, alzarono all'unanimità la voce a Dio e dissero: «Signore, tu sei il Dio che hai fatto il cielo, la terra, il mare e tutte le cose che sono in essi,</p>
<p class="C4 V25">e che mediante lo Spirito Santo hai detto, per bocca di Davide tuo servo: «Perché si sono adirate le genti e i popoli hanno macchinato cose vane?</p>
<p class="C4 V26">I re della terra si sono sollevati e i principi si sono radunati insieme contro il Signore e contro il suo Cristo</p>
<p class="C4 V27">Poiché proprio contro il tuo santo Figlio Gesú, che tu hai unto, si sono radunati Erode e Ponzio Pilato con i gentili e il popolo d'Israele,</p>
<p class="C4 V28">per fare tutte le cose che la tua mano e il tuo consiglio avevano prestabilito che avvenissero.</p>
<p class="C4 V29">Ed ora, Signore, considera le loro minacce e concedi ai tuoi servi di annunziare la tua parola con ogni franchezza,</p>
<p class="C4 V30">stendendo la tua mano per guarire e perché si compiano segni e prodigi nel nome del tuo santo Figlio Gesú».</p>
<p class="C4 V31">E, dopo che ebbero pregato, il luogo dove erano radunati tremò; e furono tutti ripieni di Spirito Santo, e annunziavano la parola di Dio con franchezza.</p>
<p class="C4 V32">E il gran numero di coloro che avevano creduto era di un sol cuore e di una sola anima; nessuno diceva esser suo quello che aveva, ma tutte le cose erano in comune fra di loro.</p>
<p class="C4 V33">E gli apostoli con grande potenza rendevano testimonianza della risurrezione del Signore Gesú; e grande grazia era sopra tutti loro.</p>
<p class="C4 V34">Infatti non vi era alcun bisognoso fra di loro, perché tutti coloro che possedevano poderi o case li vendevano e portavano il ricavato delle cose vendute,</p>
<p class="C4 V35">e lo deponevano ai piedi degli apostoli, poi veniva distribuito a ciascuno, secondo il suo particolare bisogno.</p>
<p class="C4 V36">Or Iose, soprannominato dagli apostoli Barnaba (che significa: «figlio di consolazione»), levita, originario di Cipro.</p>
<p class="C4 V37">avendo un campo lo vendette e portò il ricavato e lo depose ai piedi degli apostoli.</p>
<p class="C5 V1">Ma un certo uomo, di nome Anania, con sua moglie Saffira, vendette un podere,</p>
<p class="C5 V2">e trattenne per sé una parte dell'importo d'accordo con la moglie, e andò a deporre il resto ai piedi degli apostoli.</p>
<p class="C5 V3">Ma Pietro disse: «Anania, perché ha Satana riempito il tuo cuore per farti mentire allo Spirito Santo e trattenere una parte del prezzo del podere?</p>
<p class="C5 V4">Se questo restava invenduto, non rimaneva tuo? E il ricavato della vendita non era forse a tua disposizione? Perché ti sei messo in cuore questa cosa? Tu non hai mentito agli uomini, ma a Dio!».</p>
<p class="C5 V5">All'udire queste cose, Anania cadde e spirò. E una grande paura venne su tutti coloro che udirono queste cose.</p>
<p class="C5 V6">Allora si alzarono alcuni giovani, lo avvolsero, lo portarono fuori e lo seppellirono.</p>
<p class="C5 V7">Or circa tre ore piú tardi entrò anche sua moglie, ignara dell'accaduto.</p>
<p class="C5 V8">E Pietro le rivolse la parola, dicendo: «Dimmi avete voi venduto il podere per tanto?». Ed ella rispose: «Sí, per tanto».</p>
<p class="C5 V9">Allora Pietro le disse: «Perché vi siete messi d'accordo di tentare lo Spirito del Signore? Ecco, i piedi di coloro che hanno sepolto tuo marito sono all'uscio e porteranno via anche te».</p>
<p class="C5 V10">In quel momento ella cadde ai suoi piedi e spirò. E i giovani, entrati, la trovarono morta, la portarono via e la seppellirono accanto a suo marito.</p>
<p class="C5 V11">Cosí una grande paura venne su tutta la chiesa e su tutti coloro che udivano queste cose.</p>
<p class="C5 V12">Or molti segni e prodigi erano fatti fra il popolo per le mani degli apostoli. Tutti con una sola mente si ritrovavano sotto il portico di Salomone.</p>
<p class="C5 V13">E nessuno degli altri ardiva unirsi a loro; ma il popolo li magnificava.</p>
<p class="C5 V14">Cosí si aggiungeva al Signore un numero sempre maggiore di credenti, moltitudini di uomini e donne</p>
<p class="C5 V15">tanto che portavano i malati nelle piazze, li mettevano su letti e giacigli perché, quando Pietro passava, almeno la sua ombra coprisse qualcuno di loro.</p>
<p class="C5 V16">Anche la folla delle città intorno accorreva a Gerusalemme, portando i malati e quelli che erano tormentati da spiriti immondi, e tutti erano guariti.</p>
<p class="C5 V17">Allora si alzarono il sommo sacerdote e tutti coloro che erano con lui, cioè la setta dei sadducei, ripieni di invidia,</p>
<p class="C5 V18">e misero le mani addosso agli apostoli e li gettarono nella prigione pubblica.</p>
<p class="C5 V19">Ma un angelo del Signore di notte aprí le porte della prigione e, condottili fuori, disse:</p>
<p class="C5 V20">«Andate, presentatevi nel tempio e annunziate al popolo tutte le parole di questa vita».</p>
<p class="C5 V21">Ed essi, udito ciò, entrarono nel tempio sul far del giorno ed insegnavano. Intanto il sommo sacerdote e coloro che erano con lui vennero e convocarono il sinedrio e tutti gli anziani dei figli d'Israele; quindi mandarono le guardie alla prigione per prelevare gli apostoli.</p>
<p class="C5 V22">Ma le guardie, giunte alla prigione, non li trovarono; e, ritornate, fecero il loro rapporto,</p>
<p class="C5 V23">dicendo: «Noi abbiamo trovato la prigione ben chiusa con ogni precauzione e le guardie in piedi davanti alle porte; ma, avendole aperte, non vi abbiamo trovato dentro nessuno».</p>
<p class="C5 V24">Ora, come il sommo sacerdote, il comandante del tempio e i capi dei sacerdoti udirono queste cose, rimasero perplessi nei loro confronti, non sapendo che cosa significasse tutto questo.</p>
<p class="C5 V25">Ma sopraggiunse uno che riferí loro dicendo: «Ecco, quegli uomini che metteste in prigione sono nel tempio e stanno ammaestrando il popolo».</p>
<p class="C5 V26">Allora il comandante del tempio andò con le guardie e li ricondusse, senza far loro violenza, per paura di essere lapidati dal popolo.</p>
<p class="C5 V27">Cosí essi li portarono e li presentarono davanti al sinedrio e il sommo sacerdote li interrogò,</p>
<p class="C5 V28">dicendo: «Non vi abbiamo severamente proibito di insegnare in questo nome? Ed ecco, voi avete riempito Gerusalemme della vostra dottrina e volete far ricadere su di noi il sangue di quest'uomo».</p>
<p class="C5 V29">Ma Pietro e gli altri apostoli, rispondendo, dissero: «Bisogna ubbidire a Dio piuttosto che agli uomini.</p>
<p class="C5 V30">Il Dio dei nostri padri ha risuscitato Gesú, che voi uccideste, appendendolo al legno.</p>
<p class="C5 V31">Dio lo ha esaltato con la sua destra e lo ha fatto principe e salvatore per dare ad Israele ravvedimento e perdono dei peccati.</p>
<p class="C5 V32">E di queste cose noi gli siamo testimoni, come pure lo Spirito Santo, che Dio ha dato a coloro che gli ubbidiscono».</p>
<p class="C5 V33">All'udire queste cose, essi si infuriarono e deliberarono di ucciderli.</p>
<p class="C5 V34">Ma un certo fariseo, di nome Gamaliele, un dottore della legge onorato da tutto il popolo, si alzò in piedi nel sinedrio e comandò di far uscire un momento gli apostoli.</p>
<p class="C5 V35">Poi disse a quelli del sinedrio: «Uomini d'Israele, badate bene a ciò che state per fare a questi uomini.</p>
<p class="C5 V36">Poiché un po' di tempo fa sorse Teuda, che diceva di essere qualcuno; accanto a lui si raccolsero circa quattrocento uomini; ma egli fu ucciso, e tutti coloro che l'avevano seguito furono dispersi.</p>
<p class="C5 V37">Dopo di lui, al tempo del censimento, sorse Giuda il Galileo che trascinò dietro a sé molta gente; anch'egli perì, e tutti coloro che lo seguirono furono dispersi.</p>
<p class="C5 V38">Ora dunque io vi dico state alla larga da questi uomini e lasciateli stare, perché se questo progetto o quest'opera è dagli uomini sarà distrutta,</p>
<p class="C5 V39">ma se è da Dio, voi non la potete distruggere, perché vi trovereste a combattere contro Dio stesso!».</p>
<p class="C5 V40">Ed essi gli diedero ascolto. E, chiamati gli apostoli, li batterono e comandarono loro di non parlare nel nome di Gesú; poi li lasciarono andare.</p>
<p class="C5 V41">Cosí essi si allontanarono dal sinedrio, rallegrandosi di essere stati ritenuti degni di essere vituperati per il nome di Gesú.</p>
<p class="C5 V42">E ogni giorno, nel tempio e per le case, non cessavano di insegnare e di annunziare la buona novella: che Gesú è il Cristo.</p>
<p class="C6 V1">Or in quei giorni, moltiplicandosi il numero dei discepoli, sorse un mormorio da parte degli Ellenisti contro gli Ebrei, perché le loro vedove veni vano trascurate nel servizio di assistenza quotidiana.</p>
<p class="C6 V2">Allora i dodici, radunato il gran numero dei discepoli, dissero: «Non è bene che noi, lasciata la parola di Dio, serviamo alle mense.</p>
<p class="C6 V3">Perciò, fratelli, cercate fra voi sette uomini, di cui si abbia buona testimonianza, ripieni di Spirito Santo e di sapienza, a cui noi affideremo questo compito.</p>
<p class="C6 V4">Ma noi continueremo a dedicarci alla preghiera e al ministero della parola».</p>
<p class="C6 V5">Questa proposta piacque a tutti i discepoli. Ed elessero Stefano, uomo ripieno di fede e di Spirito Santo, Filippo, Procoro, Nicanore, Timone, Parmena e Nicola, un proselito, di Antiochia.</p>
<p class="C6 V6">Li presentarono poi davanti agli apostoli, i quali, dopo aver pregato, imposero loro le mani.</p>
<p class="C6 V7">Intanto la parola di Dio si diffondeva, e il numero dei discepoli si moltiplicava grandemente in Gerusalemme; e anche un gran numero di sacerdoti ubbidiva alla fede.</p>
<p class="C6 V8">Or Stefano, ripieno di fede e di potenza, faceva grandi prodigi e segni fra il popolo.</p>
<p class="C6 V9">E alcuni della sinagoga, detta dei Liberti, dei Cirenei, degli Alessandrini e di quelli di Cilicia e d'Asia si alzarono per disputare con Stefano;</p>
<p class="C6 V10">ma non potevano resistere alla sapienza e allo spirito col quale egli parlava.</p>
<p class="C6 V11">Allora istigarono degli uomini che dicessero: «Noi lo abbiamo udito pronunciare parole di bestemmia contro Mosé e contro Dio».</p>
<p class="C6 V12">Ed eccitarono il popolo, gli anziani e gli scribi; e, piombatigli addosso, lo trascinarono via e lo condussero davanti al sinedrio.</p>
<p class="C6 V13">Poi presentarono dei falsi testimoni che dicevano: «Quest'uomo non cessa di proferire parole di bestemmia contro questo santo luogo e contro la legge.</p>
<p class="C6 V14">Lo abbiamo infatti sentito dire che questo Gesú, il Nazareno, distruggerà questo luogo e muterà i riti che Mosé ci ha dato».</p>
<p class="C6 V15">E tutti quelli che sedevano nel sinedrio, avendo fissati gli occhi su di lui videro il suo volto simile al volto di un angelo.</p>
<p class="C7 V1">Allora il sommo sacerdote gli disse: «Stanno queste cose proprio cosí?».</p>
<p class="C7 V2">Egli disse: «Fratelli e padri, ascoltate. Il Dio della gloria apparve ad Abrahamo, nostro padre, mentre egli era in Mesopotamia, prima che abitasse in Carran.</p>
<p class="C7 V3">e gli disse: «Usci dal tuo paese e dal tuo parentado e va' nel paese che io ti mostrerò».</p>
<p class="C7 V4">Allora egli uscí dal paese dei Caldei e abitò in Carran; di là, dopo che suo padre morí, Dio lo fece venire in questo paese, nel quale ora voi abitate.</p>
<p class="C7 V5">E non gli diede alcuna eredità, neppure lo spazio per posarvi un piede. Ma promise di darlo in proprietà a lui e alla sua progenie dopo di lui, quand'egli non aveva ancora alcun figlio.</p>
<p class="C7 V6">E Dio parlò cosí: che la sua progenie dimorerebbe come forestiera in paese straniero, e che là sarebbe tenuta in schiavitú e maltrattata quattrocento anni.</p>
<p class="C7 V7">Ma Dio aggiunse: «Io giudicherò la nazione alla quale avranno servito; e dopo ciò, essi usciranno e mi serviranno in questo luogo».</p>
<p class="C7 V8">Poi gli diede il patto della circoncisione. E cosí Abrahamo generò Isacco e lo circoncise nell'ottavo giorno Isacco generò Giacobbe, e Giacobbe i dodici patriarchi.</p>
<p class="C7 V9">I patriarchi, portando invidia a Giuseppe, lo vendettero perché fosse condotto in Egitto, ma Dio era con lui;</p>
<p class="C7 V10">e lo liberò da tutte le sue tribolazioni e gli diede grazia e sapienza davanti al Faraone, re di Egitto, il quale lo costituí governatore sull'Egitto e su tutta la sua casa.</p>
<p class="C7 V11">Or sopravvenne una carestia e una grande calamità in tutto il paese d'Egitto e di Canaan, e i nostri padri non trovavano viveri.</p>
<p class="C7 V12">Ma Giacobbe, saputo che in Egitto c'era del grano, vi mandò una prima volta i nostri padri.</p>
<p class="C7 V13">La seconda volta Giuseppe si fece riconoscere dai suoi fratelli e fu svelata al Faraone la parentela di Giuseppe.</p>
<p class="C7 V14">Allora Giuseppe mandò a chiamare suo padre Giacobbe e tutto il suo parentado, in tutto settantacinque persone.</p>
<p class="C7 V15">Giacobbe scese in Egitto, dove morí lui e i nostri padri.</p>
<p class="C7 V16">Essi furono poi trasportati a Sichema e posti nel sepolcro, che Abrahamo aveva comprato a prezzo d'argento dai figli di Emor, padre di Sichem.</p>
<p class="C7 V17">Ora, mentre si avvicinava il tempo della promessa che Dio aveva giurata ad Abrahamo, il popolo crebbe e si moltiplicò a in Egitto,</p>
<p class="C7 V18">finché sorse in Egitto un altro re che non aveva conosciuto Giuseppe.</p>
<p class="C7 V19">Questi, usando malizia contro la nostra stirpe, maltrattò i nostri padri fino a far esporre i loro bambini, perché non sopravvivessero.</p>
<p class="C7 V20">In quel tempo nacque Mosé, ed era bello agli occhi di Dio; egli fu nutrito per tre mesi in casa di suo padre.</p>
<p class="C7 V21">E, quando fu esposto, la figlia del Faraone lo raccolse e lo allevò come suo figlio.</p>
<p class="C7 V22">Cosí Mosé fu istruito in tutta la sapienza degli Egiziani, ed era potente in parole ed opere.</p>
<p class="C7 V23">Ma, quando giunse all'età di quarant'anni, gli venne in cuore di andare a visitare i suoi fratelli: i figli d'Israele.</p>
<p class="C7 V24">E, vedendone uno che subiva un torto, lo difese e vendicò l'oppresso, uccidendo l'Egiziano.</p>
<p class="C7 V25">Or egli pensava che i suoi fratelli avrebbero capito che Dio stava per dar loro liberazione per mezzo suo, ma essi non compresero.</p>
<p class="C7 V26">Il giorno seguente egli comparve in mezzo a loro, mentre litigavano e li esortò alla pace, dicendo: «O uomini, voi siete fratelli, perché vi fate torto l'un l'altro?».</p>
<p class="C7 V27">Ma colui che faceva torto al suo vicino lo respinse, dicendo: «Chi ti ha costituito principe e giudice su di noi?</p>
<p class="C7 V28">Vuoi uccidere me, come ieri hai ucciso l'Egiziano?".</p>
<p class="C7 V29">A queste parole Mosé fuggí e dimorò come forestiero nel paese Dimadian dove generò due figli.</p>
<p class="C7 V30">Passati quarant'anni, l'angelo del Signore gli apparve nel deserto del monte Sinai, nella fiamma di fuoco di un roveto,</p>
<p class="C7 V31">Alla vista di ciò, Mosé rimase stupito di quel che vedeva, e come si avvicinava per osservare, udì la voce del Signore,</p>
<p class="C7 V32">che diceva: «Io sono il Dio dei tuoi padri, il Dio di Abrahamo, il Dio di Isacco e il Dio di Giacobbe». Ma Mosé, tremando tutto, non ardiva alzare lo sguardo.</p>
<p class="C7 V33">Allora il Signore gli disse: «Togliti i calzari dai piedi, perché il luogo sul quale stai è terra santa.</p>
<p class="C7 V34">Ho certamente visto l'afflizione del mio popolo in Egitto e ho udito i loro sospiri, e sono disceso per liberarli; or dunque vieni, io ti manderò in Egitto".</p>
<p class="C7 V35">Quel Mosé che avevano rifiutato, di cendo: «Chi ti ha costituito principe e giudice?». Quello mandò loro Dio come capo e liberatore, per mezzo dell'angelo che gli era apparso nel roveto.</p>
<p class="C7 V36">Egli li condusse fuori, operando segni e prodigi nel paese di Egitto, nel Mar Rosso e nel deserto, per quarant'anni.</p>
<p class="C7 V37">Questi è quel Mosé che disse ai figli d'Israele: Il Signore Dio vostro susciterà per voi, tra i vostri fratelli, un profeta come me. Ascoltatelo!.</p>
<p class="C7 V38">Questi è colui che nell'assemblea nel deserto fu con l'angelo che gli parlava sul monte Sinai e con i nostri padri; e ricevette le parole viventi per trasmetterle a noi.</p>
<p class="C7 V39">A lui i padri nostri non vollero ubbidire; anzi lo respinsero e si rivolsero con i loro cuori all'Egitto,</p>
<p class="C7 V40">dicendo ad Aaronne: «Facci degli dèi che vadano davanti a noi, perché a questo Mosé che ci ha condotti fuori dal paese di Egitto non sappiamo che cosa sia accaduto».</p>
<p class="C7 V41">E in quei giorni fecero un vitello, offrirono un sacrificio all'idolo e si rallegrarono nell'opera delle loro mani.</p>
<p class="C7 V42">Allora Dio si ritrasse e li lasciò servire all'esercito del cielo, com'è scritto nel libro dei profeti: «Casa d'Israele, mi avete voi offerto sacrifici e olocausti per quarant'anni nel deserto?</p>
<p class="C7 V43">Avete piuttosto portato la tenda di Molok e la stella del vostro dio Remfan, le immagini da voi fatte per adorarle; perciò io vi trasporterò al di là di Babilonia</p>
<p class="C7 V44">Nel deserto i vostri padri avevano il tabernacolo della testimonianza, come aveva comandato colui che aveva detto a Mosé di farlo secondo il modello che aveva visto.</p>
<p class="C7 V45">E i nostri padri, dopo averlo ricevuto, lo trasportarono con Giosué nel paese che era stato posseduto dai gentili, che Dio scacciò davanti ai nostri padri; e là rimase fino ai giorni di Davide,</p>
<p class="C7 V46">il quale trovò grazia davanti a Dio e chiese di poter trovare una dimora per il Dio di Giacobbe.</p>
<p class="C7 V47">Fu invece Salomone quello che gli edificò una casa.</p>
<p class="C7 V48">Ma l'Altissimo non abita in templi fatti da mani d'uomo, come dice il profeta:</p>
<p class="C7 V49">"Il cielo è il mio trono e la terra lo sgabello dei miei piedi; quale casa mi edifichereste voi, dice il Signore, o quale sarebbe il luogo del mio riposo?</p>
<p class="C7 V50">Non ha la mia mano fatto tutte queste cose?"</p>
<p class="C7 V51">Uomini di collo duro ed incirconcisi di cuore e di orecchi, voi resistete sempre allo Spirito Santo; come fecero i vostri padri, cosí fate anche voi.</p>
<p class="C7 V52">Quale dei profeti non perseguitarono i padri vostri? Essi uccisero anche coloro che preannunciavano la venuta del Giusto, del quale ora voi siete divenuti traditori e uccisori;</p>
<p class="C7 V53">voi che avete ricevuto la legge promulgata dagli angeli e non l'avete osservata!».</p>
<p class="C7 V54">All'udire queste cose, essi fremevano in cuor loro e digrignavano i denti contro di lui.</p>
<p class="C7 V55">Ma egli, ripieno di Spirito Santo, fissati gli occhi al cielo, vide la gloria di Dio e Gesú che stava alla destra di Dio</p>
<p class="C7 V56">e disse: «Ecco, io vedo i cieli aperti e il Figlio dell'uomo che sta alla destra di Dio».</p>
<p class="C7 V57">Ma essi, mandando alte grida, si turarono gli orecchi e tutti insieme si avventarono sopra di lui;</p>
<p class="C7 V58">e, cacciatolo fuori dalla città, lo lapidarono. E i testimoni deposero le loro vesti ai piedi di un giovane, chiamato Saulo.</p>
<p class="C7 V59">Cosí lapidarono Stefano, che invocava Gesú e diceva: «Signor Gesú, ricevi il mio spirito».</p>
<p class="C7 V60">Poi, postosi in ginocchio, gridò ad alta voce: «Signore, non imputare loro questo peccato». E, detto questo, si addormentò.</p>
<p class="C8 V1">Or Saulo approvava la sua uccisione. In quel tempo ci fu grande persecuzione contro la chiesa che era in Gerusalemme; e furono tutti dispersi per le contrade della Giudea e della Samaria, ad eccezione degli apostoli.</p>
<p class="C8 V2">E alcuni uomini pii portarono a seppellire Stefano e fecero grande cordoglio per lui.</p>
<p class="C8 V3">Ma Saulo devastava la chiesa entrando di casa in casa, trascinava via uomini e donne e li metteva in prigione.</p>
<p class="C8 V4">Coloro dunque che furono dispersi andavano attorno, annunziando la parola</p>
<p class="C8 V5">Or Filippo discese nella città di Samaria e predicò loro Cristo.</p>
<p class="C8 V6">E le folle, con una sola mente, prestavano attenzione alle cose dette da Filippo, udendo e vedendo i miracoli che egli faceva.</p>
<p class="C8 V7">Gli spiriti immondi infatti uscivano da molti indemoniati, gridando ad alta voce; e molti paralitici e zoppi erano guariti.</p>
<p class="C8 V8">E vi fu grande gioia in quella città.</p>
<p class="C8 V9">Or in quella città vi era da tempo un uomo di nome Simone, il quale esercitava le arti magiche e faceva stupire la gente di Samaria, spacciandosi per un grande uomo.</p>
<p class="C8 V10">E tutti, dal maggiore al minore, gli davano ascolto, dicendo: «Costui è la grande potenza di Dio».</p>
<p class="C8 V11">E gli davano ascolto, perché già da molto tempo li aveva fatti strabiliare con le sue arti magiche.</p>
<p class="C8 V12">Quando però credettero a Filippo, che annunziava la buona novella delle cose concernenti il regno di Dio e il nome di Gesú Cristo, uomini e donne si fecero battezzare.</p>
<p class="C8 V13">Anche Simone credette e, dopo essere stato battezzato, stava del continuo con Filippo; e, vedendo le potenti operazioni e i segni che erano fatti, ne rimaneva stupito.</p>
<p class="C8 V14">Ora gli apostoli che erano a Gerusalemme, quando seppero che la Samaria aveva ricevuta la parola di Dio, mandarono loro Pietro e Giovanni.</p>
<p class="C8 V15">Giunti là, essi pregarono per loro, affinché ricevessero lo Spirito Santo,</p>
<p class="C8 V16">perché non era ancora disceso su alcuno di loro, ma essi erano soltanto stati battezzati nel nome del Signore Gesú.</p>
<p class="C8 V17">Imposero quindi loro le mani ed essi ricevettero lo Spirito Santo.</p>
<p class="C8 V18">Or Simone, vedendo che per l'imposizione delle mani degli apostoli veniva dato lo Spirito Santo, offrí loro del denaro,</p>
<p class="C8 V19">dicendo: «Date anche a me questo potere, affinché colui sul quale imporrò le mani riceva lo Spirito Santo».</p>
<p class="C8 V20">Ma Pietro gli disse: «Vada il tuo denaro in perdizione con te, perché tu hai pensato di poter acquistare il dono di Dio col denaro.</p>
<p class="C8 V21">Tu non hai parte né sorte alcuna in questo, perché il tuo cuore non è diritto davanti a Dio.</p>
<p class="C8 V22">Ravvediti dunque da questa tua malvagità e prega Dio che, se è possibile, ti sia perdonato il pensiero del tuo cuore.</p>
<p class="C8 V23">Poiché io ti vedo essere nel fiele di amarezza e nei legami d'iniquità».</p>
<p class="C8 V24">E Simone, rispondendo, disse: «Pregate voi il Signore per me, affinché nulla di ciò che avete detto mi accada».</p>
<p class="C8 V25">Essi dunque, dopo aver testimoniato e annunziato la parola del Signore, ritornarono a Gerusalemme, dopo aver evangelizzato molti villaggi dei Samaritani.</p>
<p class="C8 V26">Or un angelo del Signore parlò a Filippo, dicendo: «Alzati e va' verso il mezzogiorno, sulla strada che da Gerusalemme scende a Gaza; essa è deserta».</p>
<p class="C8 V27">Egli si alzò e si mise in cammino; ed ecco un uomo Etiope, eunuco, un alto funzionario di Candace, regina degli Etiopi, sovrintendente di tutti i suoi tesori, che era venuto a Gerusalemme per adorare.</p>
<p class="C8 V28">Or egli se ne stava ritornando e, seduto sul suo carro, leggeva il profeta Isaia.</p>
<p class="C8 V29">E lo Spirito disse a Filippo: «Accostati e raggiungi quel carro!».</p>
<p class="C8 V30">Filippo gli corse vicino e, sentendo che leggeva il profeta Isaia, gli disse: «Comprendi ciò che leggi?».</p>
<p class="C8 V31">Quegli disse: «E come potrei, se nessuno mi fa da guida?». Poi pregò Filippo di salire e di sedersi accanto a lui.</p>
<p class="C8 V32">Or il passo della Scrittura che egli leggeva era questo: «Egli è stato condotto al macello come una pecora; e come un agnello è muto davanti a chi lo tosa, cosí egli non ha aperto la sua bocca.</p>
<p class="C8 V33">Nella sua umiliazione gli fu negata ogni giustizia; ma chi potrà descrivere la sua generazione? Poiché la sua vita è stata tolta dalla terra».</p>
<p class="C8 V34">E l'eunuco, rivolto a Filippo, disse: «Ti prego, di chi dice questo il profeta? Lo dice di se stesso o di un altro?».</p>
<p class="C8 V35">Allora Filippo prese la parola e, cominciando da questa Scrittura, gli annunziò Gesú.</p>
<p class="C8 V36">E, mentre proseguivano il loro cammino, giunsero ad un luogo con dell'acqua. E l'eunuco disse: «Ecco dell'acqua, cosa mi impedisce di essere battezzato?».</p>
<p class="C8 V37">E Filippo disse: «Se tu credi con tutto il cuore, lo puoi». Ed egli rispose, dicendo: «Io credo che Gesú Cristo è il Figlio di Dio».</p>
<p class="C8 V38">Allora comandò al carro di fermarsi; ed ambedue, Filippo e l'eunuco, discesero nell'acqua, ed egli lo battezzò.</p>
<p class="C8 V39">Quando uscirono dall'acqua, lo Spirito del Signore rapí Filippo, e l'eunuco non lo vide piú; ma proseguí il suo cammino pieno di gioia.</p>
<p class="C8 V40">Or Filippo si ritrovò in Azot; e, proseguendo, evangelizzò tutte le città, finché giunse a Cesarea.</p>
<p class="C9 V1">Saulo intanto, spirando ancora minacce e strage contro i discepoli del Signore, si recò dal sommo sacerdote,</p>
<p class="C9 V2">e gli chiese lettere per le sinagoghe di Damasco affinché, se avesse trovato alcun seguace della Via, uomini o donne, li potesse condurre legati a Gerusalemme.</p>
<p class="C9 V3">Or avvenne che, mentre era in cammino e si avvicinava a Damasco, all'improvviso una luce dal cielo gli folgorò d'intorno.</p>
<p class="C9 V4">E, caduto a terra, udí una voce che gli diceva: «Saulo, Saulo, perché mi perseguiti?».</p>
<p class="C9 V5">Ed egli disse: «Chi sei, Signore?». E il Signore disse. «Io sono Gesú, che tu perseguiti; ti è duro recalcitrare contro i pungoli».</p>
<p class="C9 V6">Allora egli, tutto tremante e spaventato, disse: «Signore, che vuoi ch'io faccia?». E il Signore: «Alzati ed entra nella città, e ti sarà detto ciò che devi fare».</p>
<p class="C9 V7">Or gli uomini che viaggiavano con lui si fermarono attoniti, perché udivano il suono della voce, ma non vedevano alcuno.</p>
<p class="C9 V8">Poi Saulo si alzò da terra ma, aperti gli occhi, non vedeva alcuno; allora prendendolo per mano, lo condussero in Damasco.</p>
<p class="C9 V9">E rimase tre giorni senza vedere, nei quali né mangiò né bevve.</p>
<p class="C9 V10">Or a Damasco vi era un discepolo di nome Anania, al quale il Signore disse in visione: «Anania!». Ed egli rispose: «Eccomi, Signore!».</p>
<p class="C9 V11">E il Signore a lui: «Alzati e recati nella strada detta Diritta, e cerca in casa di Giuda un uomo di Tarso di nome Saulo, che sta pregando;</p>
<p class="C9 V12">egli ha visto in visione un uomo, di nome Anania, entrare e imporgli le mani perché ricuperi la vista».</p>
<p class="C9 V13">Allora Anania rispose: «Signore, io ho sentito molti parlare di quest'uomo di quanto male ha fatto ai tuoi santi in Gerusalemme.</p>
<p class="C9 V14">E qui ha l'autorizzazione dai capi dei sacerdoti, di imprigionare tutti coloro che invocano il tuo nome».</p>
<p class="C9 V15">Ma il Signore gli disse: «Va perché costui è uno strumento da me scelto per portare il mio nome davanti alle genti, ai re e ai figli d'Israele.</p>
<p class="C9 V16">Poiché io gli mostrerò quante cose egli deve soffrire per il mio nome».</p>
<p class="C9 V17">Anania dunque andò ed entrò in quella casa; e, imponendogli le mani, disse: «Fratello Saulo, il Signore Gesú, che ti è apparso sulla via per la quale venivi, mi ha mandato perché tu ricuperi la vista e sii ripieno di Spirito Santo».</p>
<p class="C9 V18">In quell'istante gli caddero dagli occhi come delle scaglie, e riacquistò la vista; poi si alzò e fu battezzato.</p>
<p class="C9 V19">E, dopo aver preso cibo, egli ricuperò le forze. Poi Saulo rimase alcuni giorni con i discepoli che erano a Damasco.</p>
<p class="C9 V20">E subito si mise a predicare il Cristo nelle sinagoghe, proclamando che egli è il Figlio di Dio.</p>
<p class="C9 V21">E tutti quelli che lo udivano stupivano e dicevano: «Non è costui quel tale che a Gerusalemme perseguitava tutti coloro che invocavano questo nome, ed è venuto qui col preciso scopo di condurli prigionieri dai capi dei sacerdoti?».</p>
<p class="C9 V22">Ma Saulo confondeva i Giudei che abitavano a Damasco, dimostrando che Gesú è il Cristo.</p>
<p class="C9 V23">Molti giorni dopo, i Giudei si consultarono assieme per ucciderlo.</p>
<p class="C9 V24">Ma il loro complotto venne a conoscenza di Saulo. Or essi facevano la guardia alle porte, giorno e notte, per poterlo uccidere;</p>
<p class="C9 V25">allora i discepoli lo presero di notte e lo calarono giú dalle mura dentro una cesta.</p>
<p class="C9 V26">Giunto a Gerusalemme, Saulo cercava di unirsi ai discepoli, ma avevano tutti paura di lui, non potendo credere che egli fosse un discepolo.</p>
<p class="C9 V27">Allora Barnaba lo prese e lo condusse dagli apostoli, e raccontò loro come egli, lungo la strada, aveva visto il Signore che gli aveva parlato, e come a Damasco aveva parlato con franchezza nel nome di Gesú.</p>
<p class="C9 V28">Così egli rimase con loro a Gerusalemme, andando e venendo, e parlava con franchezza nel nome del Signore Gesú.</p>
<p class="C9 V29">Egli parlava anche e discuteva con gli ellenisti; ma essi cercavano di ucciderlo.</p>
<p class="C9 V30">I fratelli però, venuti a conoscenza di questo, lo condussero a Cesarea e di là lo mandarono a Tarso.</p>
<p class="C9 V31">Così le chiese in tutta la Giudea, la Galilea e la Samaria avevano pace ed erano edificate. E, camminando nel timore del Signore e nella consolazione dello Spirito Santo, moltiplicavano.</p>
<p class="C9 V32">Or avvenne che, mentre Pietro percorreva tutto il paese, venne anche dai santi che abitavano a Lidda.</p>
<p class="C9 V33">Qui trovò un uomo di nome Enea che già da otto anni giaceva in un letto, perché era paralitico.</p>
<p class="C9 V34">Pietro gli disse: «Enea, Gesú, il Cristo, ti guarisce; alzati e rifatti il letto». Ed egli subito si alzò.</p>
<p class="C9 V35">E tutti gli abitanti di Lidda e di Saron lo videro e si convertirono al Signore.</p>
<p class="C9 V36">Or in Ioppe c'era una discepola di nome Tabitha, che significa Gazzella ella faceva molte buone opere e molte elemosine.</p>
<p class="C9 V37">Or avvenne in quei giorni che ella si ammalò e morí. Dopo averla lavata, fu posta in una stanza al piano superiore.</p>
<p class="C9 V38">E, poiché Lidda era vicina a loppe, i discepoli, udito che Pietro si trovava là gli mandarono due uomini per pregarlo di venire da loro senza indugio.</p>
<p class="C9 V39">Pietro dunque si alzò e partí con loro. Appena giunse, lo condussero nella stanza di sopra; tutte le vedove si presentarono a lui piangendo e gli mostrarono tutte le tuniche e le vesti che Gazzella faceva, mentre era con loro.</p>
<p class="C9 V40">Pietro allora, fatti uscire tutti, si pose in ginocchio e pregò. Poi, rivoltosi al corpo, disse: «Tabitha, alzati!». Ed ella aprí gli occhi e, visto Pietro, si mise a sedere.</p>
<p class="C9 V41">Egli le diede la mano e l'aiutò ad alzarsi, e, chiamati i santi e le vedove, la presentò loro in vita.</p>
<p class="C9 V42">La cosa fu risaputa per tutta Ioppe, e molti credettero nel Signore.</p>
<p class="C9 V43">E Pietro, rimase a Ioppe parecchi giorni, in casa di un certo Simone, conciatore di pelli.</p>
<p class="C10 V1">Or vi era in Cesarea un certo uomo di nome Cornelio, centurione della coorte, detta Italica;</p>
<p class="C10 V2">egli era un uomo pio e timorato di Dio con tutta la sua casa, faceva molte elemosine al popolo e pregava Dio del continuo.</p>
<p class="C10 V3">Egli vide chiaramente in visione, verso l'ora nona del giorno, un angelo di Dio che entrò da lui e gli disse: «Cornelio!».</p>
<p class="C10 V4">Ed egli, guardandolo fisso e tutto spaventato, disse: «Che c'è, Signore?». Allora l'angelo gli disse: «Le tue preghiere e le tue elemosine sono salite davanti a Dio, come una ricordanza;</p>
<p class="C10 V5">or dunque manda degli uomini a Ioppe e fa' chiamare Simone, soprannominato Pietro.</p>
<p class="C10 V6">Egli si trova presso un certo Simone, conciatore di pelli, che ha la casa vicino al mare; egli ti dirà ciò che devi fare».</p>
<p class="C10 V7">Appena l'angelo che gli parlava se ne fu andato, Cornelio chiamò due dei suoi domestici e un soldato fidato, di quelli addetti al suo personale servizio</p>
<p class="C10 V8">raccontò loro ogni cosa e li mandò a Ioppe.</p>
<p class="C10 V9">Il giorno seguente, mentre essi erano in cammino e si avvicinavano alla città, Pietro salí sul terrazzo della casa, verso l'ora sesta per pregare.</p>
<p class="C10 V10">Or gli venne fame e desiderava prendere cibo; e mentre quelli di casa glielo preparavano, fu rapito in estasi;</p>
<p class="C10 V11">e vide il cielo aperto e scendere verso di lui un oggetto simile ad un gran lenzuolo, tenuto ai quattro capi e che veniva calato a terra.</p>
<p class="C10 V12">dentro il quale vi erano tutte le specie di quadrupedi, di fiere, di rettili terrestri e di uccelli del cielo.</p>
<p class="C10 V13">E una voce gli disse: «Pietro, alzati, ammazza e mangia!».</p>
<p class="C10 V14">Ma Pietro rispose: «Niente affatto, Signore, poiché io non ho mai mangiato nulla di impuro e di contaminato».</p>
<p class="C10 V15">E la voce gli disse per la seconda volta: «Le cose che Dio ha purificate, tu non farle impure».</p>
<p class="C10 V16">Or questo avvenne per tre volte; poi l'oggetto fu di nuovo ritirato in cielo.</p>
<p class="C10 V17">E, come Pietro si chiedeva perplesso che cosa potesse significare la visione che aveva avuto, ecco che gli uomini mandati da Cornelio, informatisi della casa di Simone, si presentarono alla porta.</p>
<p class="C10 V18">E, chiamato qualcuno, domandarono se Simone, soprannominato Pietro, si trovasse lí.</p>
<p class="C10 V19">Mentre Pietro stava riflettendo sulla visione, lo Spirito gli disse: «Ecco, tre uomini ti cercano.</p>
<p class="C10 V20">Alzati dunque, scendi e va' con loro senza alcuna esitazione, perché sono io che li ho mandati».</p>
<p class="C10 V21">Allora Pietro scese dagli uomini che gli erano stati mandati da Cornelio e disse loro: «Ecco, sono io quello che cercate; qual è il motivo per cui siete qui?».</p>
<p class="C10 V22">Ed essi dissero: «Il centurione Cornelio, uomo giusto e timorato di Dio, di cui rende buona testimonianza tutta la nazione dei Giudei, è stato divinamente avvertito da un santo angelo di farti chiamare in casa sua e di ascoltare ciò che avrai da dirgli».</p>
<p class="C10 V23">Allora Pietro li invitò ad entrare e li ospitò; poi, il giorno seguente andò con loro; e alcuni dei fratelli di Ioppe lo accompagnarono.</p>
<p class="C10 V24">Il giorno dopo entrarono in Cesarea. Or Cornelio li stava aspettando e aveva radunato i suoi parenti e i suoi intimi amici.</p>
<p class="C10 V25">Come Pietro entrava, Cornelio gli andò incontro, gli si gettò ai piedi e l'adorò.</p>
<p class="C10 V26">Ma Pietro lo rialzò, dicendo: «Alzati, sono anch'io un uomo»</p>
<p class="C10 V27">E, conversando con lui, entrò e trovò molte persone radunate.</p>
<p class="C10 V28">Ed egli disse loro: «Voi sapete come non è lecito a un Giudeo associarsi a uno straniero, o entrare in casa sua; ma Dio mi ha mostrato di non chiamare nessun uomo impuro o contaminato.</p>
<p class="C10 V29">Perciò, appena sono stato invitato a venire, sono venuto senza obiettare. Ora vi domando: per quale motivo mi avete mandato a chiamare?».</p>
<p class="C10 V30">E Cornelio rispose: «Quattro giorni fa avevo digiunato fino a quest'ora, e all'ora nona pregavo in casa mia, quand'ecco un uomo si presentò davanti a me in veste risplendente,</p>
<p class="C10 V31">e disse: «Cornelio, la tua preghiera è stata esaudita e le tue elemosine sono state ricordate davanti a Dio.</p>
<p class="C10 V32">Manda dunque qualcuno a Ioppe e fa' chiamare Simone, soprannominato Pietro; egli si trova in casa di Simone conciatore di pelli, presso il mare; e, venuto che sarà, egli ti parlerà".</p>
<p class="C10 V33">Cosí mandai subito a chiamarti, e tu hai fatto bene a venire; ora noi siamo tutti qui alla presenza di Dio per udire tutte le cose che Dio ti ha comandato».</p>
<p class="C10 V34">Allora Pietro, aperta la bocca disse: «In verità io comprendo che Dio non usa alcuna parzialità;</p>
<p class="C10 V35">ma in qualunque nazione chi lo teme e opera giustamente, gli è gradito.</p>
<p class="C10 V36">secondo la parola che egli ha dato ai figli d'Israele, annunziando la pace per mezzo di Gesú Cristo, che è il Signore di tutti</p>
<p class="C10 V37">Voi sapete ciò che è accaduto per tutta la Giudea, cominciando dalla Galilea, dopo il battesimo che Giovanni predicò:</p>
<p class="C10 V38">come Dio abbia unto di Spirito Santo e di potenza Gesú di Nazaret, il quale andò attorno facendo del bene e sanando tutti coloro che erano oppressi dal diavolo, perché Dio era con lui.</p>
<p class="C10 V39">E noi siamo testimoni di tutte le cose che egli ha fatto nel paese dei Giudei e in Gerusalemme; e come essi lo uccisero, appendendolo a un legno.</p>
<p class="C10 V40">Ma Dio lo ha risuscitato il terzo giorno e ha fatto sí che si manifestasse,</p>
<p class="C10 V41">non già a tutto il popolo, ma ai testimoni preordinati da Dio, a noi, che abbiamo mangiato e bevuto con lui, dopo che è risuscitato dai morti.</p>
<p class="C10 V42">Or egli ci ha comandato di predicare al popolo e di testimoniare che egli è colui che Dio ha costituito giudice dei vivi e dei morti,</p>
<p class="C10 V43">A lui rendono testimonianza tutti i profeti, che chiunque crede in lui riceve il perdono dei peccati mediante il suo nome».</p>
<p class="C10 V44">Mentre Pietro stava ancora dicendo queste cose, lo Spirito Santo scese su tutti coloro che udivano la parola.</p>
<p class="C10 V45">E tutti i credenti circoncisi, che erano venuti con Pietro, rimasero meravigliati che il dono dello Spirito Santo fosse stato sparso anche sui gentili,</p>
<p class="C10 V46">perché li udivano parlare in altre lingue e magnificare Dio. Allora Pietro prese a dire:</p>
<p class="C10 V47">«Può alcuno vietare l'acqua, perché siano battezzati costoro che hanno ricevuto lo Spirito Santo proprio come noi?».</p>
<p class="C10 V48">Cosí egli comandò che fossero battezzati nel nome del Signore Gesú. Essi poi lo pregarono di rimanere con loro alcuni giorni.</p>
<p class="C11 V1">Or gli apostoli e i fratelli che erano in Giudea vennero a sapere che anche i gentili avevano ricevuto la parola di Dio.</p>
<p class="C11 V2">E, quando Pietro salí a Gerusalemme, quelli che erano circoncisi contendevano con lui</p>
<p class="C11 V3">dicendo: «Tu sei entrato in casa di uomini incirconcisi e hai mangiato con loro!».</p>
<p class="C11 V4">Ma Pietro cominciando dall'inizio, spiegò loro per ordine come si erano svolti i fatti dicendo:</p>
<p class="C11 V5">«Io stavo pregando nella città di Ioppe, quando fui rapito in estasi ed ebbi una visione: un oggetto, simile a un gran lenzuolo tenuto per i quattro capi, scendeva come se fosse calato giú dal cielo e giunse fino a me.</p>
<p class="C11 V6">Guardandovi attentamente dentro scorsi e vidi quadrupedi, fiere, rettili della terra e uccelli del cielo.</p>
<p class="C11 V7">E udii una voce che mi diceva: «Pietro, alzati, ammazza e mangia».</p>
<p class="C11 V8">Ma io dissi: «Niente affatto, Signore, poiché non mi è mai entrato in bocca nulla di impuro o di contaminato».</p>
<p class="C11 V9">Ma la voce mi rispose per la seconda volta dal cielo: «Le cose che Dio ha purificato, non farle tu impure».</p>
<p class="C11 V10">E ciò accadde per tre volte, poi ogni cosa fu di nuovo ritirata in cielo.</p>
<p class="C11 V11">In quello stesso momento tre uomini, mandati a me da Cesarea, si presentarono alla casa dove mi trovavo.</p>
<p class="C11 V12">E lo Spirito mi disse di andare con loro, senza avere alcuna esitazione. Or con me vennero anche questi sei fratelli, e cosí entrammo nella casa di quell'uomo.</p>
<p class="C11 V13">Egli ci raccontò come aveva visto presentarsi un angelo in casa sua e dirgli: «Manda degli uomini a Ioppe e fa' chiamare Simone, soprannominato Pietro.</p>
<p class="C11 V14">Egli ti dirà parole, per mezzo delle quali sarai salvato tu e tutta la tua casa".</p>
<p class="C11 V15">Avevo appena cominciato a parlare quando lo Spirito Santo discese su di loro, come era sceso al principio su di noi.</p>
<p class="C11 V16">Mi ricordai allora della parola del Signore che diceva: «Giovanni ha battezzato con acqua, ma voi sarete battezzati con lo Spirito Santo».</p>
<p class="C11 V17">Se dunque Dio ha dato loro lo stesso dono che abbiamo ricevuto noi, che abbiamo creduto nel Signore Gesú Cristo, chi ero io da potermi opporre a Dio?».</p>
<p class="C11 V18">Udite queste cose, essi si calmarono e glorificavano Dio, dicendo: «Dio dunque ha concesso il ravvedimento anche ai gentili per ottenere la vita!».</p>
<p class="C11 V19">Or coloro che erano stati dispersi a motivo della persecuzione iniziata con Stefano, arrivarono fino alla Fenicia, a Cipro e ad Antiochia, annunziando la parola a nessun altro, se non ai soli Giudei.</p>
<p class="C11 V20">Or alcuni di loro originari di Cipro e di Cirene, arrivati ad Antiochia, iniziarono a parlare ai Greci, annunziando il Signore Gesú.</p>
<p class="C11 V21">E la mano del Signore era con loro; e un gran numero credette e si convertí al Signore.</p>
<p class="C11 V22">La notizia di questo pervenne agli orecchi della chiesa che era in Gerusalemme; ed essi inviarono Barnaba, perché andasse fino ad Antiochia.</p>
<p class="C11 V23">Quando egli giunse, vista la grazia di Dio, si rallegrò e esortava tutti a rimanere fedeli al Signore con fermo proponimento di cuore,</p>
<p class="C11 V24">perché egli era un uomo dabbene, pieno di Spirito Santo e di fede. E un gran numero di persone fu aggiunto al Signore.</p>
<p class="C11 V25">Poi Barnaba partí per andare a Tarso in cerca di Saulo e, trovatolo, lo condusse ad Antiochia.</p>
<p class="C11 V26">E per un anno intero essi si radunarono con la chiesa e ammaestrarono un gran numero di gente; e, per la prima volta ad Antiochia, i discepoli furono chiamati Cristiani.</p>
<p class="C11 V27">In quei giorni, alcuni profeti scesero da Gerusalemme ad Antiochia.</p>
<p class="C11 V28">E uno di loro, di nome Agabo, si alzò e per lo Spirito predisse che ci sarebbe stata una grande carestia in tutto il mondo; e questa avvenne poi sotto Claudio Cesare.</p>
<p class="C11 V29">Allora i discepoli, ciascuno secondo le proprie possibilità, decisero di mandare una sovvenzione ai fratelli che abitavano in Giudea.</p>
<p class="C11 V30">E questo essi fecero, inviandola agli anziani per mezzo di Barnaba e di Saulo.</p>
<p class="C12 V1">Or in quel tempo il re Erode cominciò a perseguitare alcuni membri della chiesa.</p>
<p class="C12 V2">E fece morire di spada Giacomo, fratello di Giovanni.</p>
<p class="C12 V3">E, vedendo che questo era gradito ai Giudei, fece arrestare anche Pietro (or erano i giorni degli Azzimi).</p>
<p class="C12 V4">Dopo averlo arrestato, lo mise in prigione e lo affidò alla custodia di quattro picchetti di quattro soldati ciascuno, intendendo di farlo comparire davanti al popolo dopo la Pasqua.</p>
<p class="C12 V5">Ma, mentre Pietro era custodito nella prigione, continue orazioni a Dio erano fatte dalla chiesa per lui.</p>
<p class="C12 V6">Or la notte, prima che Erode lo facesse comparire in pubblico, Pietro dormiva in mezzo a due soldati, legato con due catene; e le guardie davanti alla porta custodivano la prigione.</p>
<p class="C12 V7">Ed ecco, un angelo del Signore sopraggiunse e una luce risplendette nella cella; e, percosso il fianco di Pietro, lo svegliò, dicendo: «Alzati in fretta!». E le catene gli caddero dalle mani.</p>
<p class="C12 V8">Quindi l'angelo gli disse: «Cingiti allacciati i sandali». Ed egli fece così. Poi gli disse: «Avvolgiti nel mantello e seguimi».</p>
<p class="C12 V9">E Pietro, uscito, lo seguiva senza rendersi conto che ciò che gli stava accadendo per mezzo dell'angelo fosse vero infatti egli pensava di avere una visione.</p>
<p class="C12 V10">Ora, come oltrepassarono il primo e il secondo posto di guardia, giunsero alla porta di ferro che conduceva in città, ed essa si aprí da sé davanti a loro, e, usciti percorsero una strada, e all'improvviso l'angelo lo lasciò.</p>
<p class="C12 V11">Quando rientrò in sé, Pietro disse: «Ora per certo riconosco che il Signore ha mandato il suo angelo e mi ha liberato dalle mani di Erode e ha resa vana tutta l'attesa del popolo dei Giudei».</p>
<p class="C12 V12">Quando si rese conto della situazione, si recò alla casa di Maria, madre di Giovanni, soprannominato Marco, dove molti fratelli erano radunati e pregavano.</p>
<p class="C12 V13">Appena Pietro bussò alla porta d'ingresso, una serva di nome Rode si avvicinò cautamente per ascoltare.</p>
<p class="C12 V14">E, riconosciuta la voce di Pietro, per la gioia non aprí la porta, ma corse dentro e annunziò che Pietro stava davanti all'ingresso.</p>
<p class="C12 V15">Ma essi le dissero: «Tu vaneggi». Ella però affermava che era cosí. E quelli dicevano: «E' il suo angelo».</p>
<p class="C12 V16">Pietro intanto continuava a bussare. Or essi, avendo aperto, lo videro e sbigottirono.</p>
<p class="C12 V17">Ma egli, fatto loro cenno con la mano di tacere, raccontò loro come il Signore lo aveva fatto uscire dalla prigione. Poi disse: «Riferite queste cose a Giacomo e ai fratelli». Poi uscí e si recò in un altro luogo.</p>
<p class="C12 V18">Quando si fece giorno vi fu un gran subbuglio fra i soldati, perché non sapevano cosa fosse avvenuto di Pietro.</p>
<p class="C12 V19">Ed Erode lo mandò a cercare ma non lo trovò e, dopo avere interrogato le guardie, comandò che fossero condotte al supplizio. Poi discese dalla Giudea a Cesarea e là si fermò per un podi tempo.</p>
<p class="C12 V20">Or Erode era indignato contro i Tiri e i Sidoni; ma essi di comune accordo si presentarono a lui e, persuaso Blasto, ciambellano del re, chiedevano pace perché il loro paese era rifornito di viveri dalla liberalità del re.</p>
<p class="C12 V21">Nel giorno stabilito Erode, vestito del manto regale e seduto sul trono, teneva loro un discorso.</p>
<p class="C12 V22">Il popolo lo acclamava, dicendo: «Voce di Dio e non di uomo!».</p>
<p class="C12 V23">In quell'istante un angelo del Signore lo colpí, perché non aveva dato gloria a Dio; e morí roso dai vermi.</p>
<p class="C12 V24">Ora la parola di Dio cresceva e si diffondeva.</p>
<p class="C12 V25">E Barnaba e Saulo, ultimata la loro missione, ritornarono da Gerusalemme ad Antiochia, avendo preso con loro Giovanni, soprannominato Marco.</p>
<p class="C13 V1">Or, nella chiesa di Antiochia, vi erano profeti e dottori: Barnaba, Simeone chiamato Niger, Lucio di Cirene, Manaen, allevato assieme a Erode il tetrarca, e Saulo.</p>
<p class="C13 V2">Or, mentre celebravano il servizio al Signore e digiunavano, lo Spirito Santo disse: «Mettetemi da parte Barnaba e Saulo per l'opera alla quale li ho chiamati».</p>
<p class="C13 V3">Allora, dopo aver digiunato e pregato, imposero loro le mani e li congedarono.</p>
<p class="C13 V4">Essi dunque, mandati dallo Spirito Santo, scesero a Seleucia e di là si imbarcarono per Cipro.</p>
<p class="C13 V5">Giunti a Salamina, annunziarono la parola di Dio nelle sinagoghe dei Giudei; or avevano anche Giovanni come aiutante.</p>
<p class="C13 V6">Poi, attraversata l'isola fino a Pafo, trovarono lí un mago, falso profeta giudeo, di nome Bar-Gesú,</p>
<p class="C13 V7">che stava col proconsole Sergio Paolo, uomo prudente. Costui, chiamati a sé Barnaba e Saulo, cercava di ascoltare la parola di Dio,</p>
<p class="C13 V8">ma Elimas, il mago (questo infatti è il significato del suo nome) resisteva loro cercando di allontanare il proconsole dalla fede.</p>
<p class="C13 V9">Allora Saulo, detto anche Paolo, ripieno di Spirito Santo, fissando gli occhi su di lui, disse:</p>
<p class="C13 V10">«O uomo pieno di ogni frode e di ogni malizia, figlio del diavolo, nemico di ogni giustizia, non la smetterai tu di pervertire le diritte vie del Signore?</p>
<p class="C13 V11">Ora dunque, ecco, la mano del Signore è su di te, e sarai cieco senza vedere il sole per un certo tempo». Immediatamente caddero su di lui caligine e tenebre; e andava attorno in cerca di chi lo conducesse per mano.</p>
<p class="C13 V12">Allora il proconsole, visto ciò che era accaduto, credette, colpito dalla dottrina del Signore.</p>
<p class="C13 V13">Or Paolo e i suoi compagni salparono da Pafo e arrivarono per via mare a Perge di Panfilia; ma Giovanni, separatosi da loro ritornò a Gerusalemme.</p>
<p class="C13 V14">Or essi, proseguendo da Perge, giunsero ad Antiochia di Pisidia; e, entrati nella sinagoga in giorno di sabato, si sedettero.</p>
<p class="C13 V15">Dopo la lettura della legge e dei profeti, i capi della sinagoga mandarono loro a dire: «Fratelli, se avete qualche parola di esortazione da rivolgere al popolo, ditela».</p>
<p class="C13 V16">Allora Paolo si alzò e, fatto cenno con la mano, disse: «Israeliti e voi che temete Dio, ascoltate.</p>
<p class="C13 V17">Il Dio di questo popolo d'Israele elesse i nostri padri, e rese grande il popolo durante la sua dimora nel paese di Egitto; poi, con braccio potente, lo fece uscire fuori di là.</p>
<p class="C13 V18">E per circa quarant'anni lo sopportò nel deserto.</p>
<p class="C13 V19">Poi distrusse sette nazioni nel paese di Canaan e distribuí ad essi in eredità il loro paese.</p>
<p class="C13 V20">Dopo di che, per circa quattrocentocinquant'anni, diede loro dei Giudici fino al profeta Samuele.</p>
<p class="C13 V21">In seguito essi chiesero un re; e Dio diede loro Saul, figlio di Kis, un uomo della tribú di Beniamino, per quarant'anni.</p>
<p class="C13 V22">Poi Dio lo rimosse e suscitò loro come re, Davide, a cui rese testimonianza, dicendo: «Io trovato Davide, figlio di Iesse, uomo secondo il mio cuore, il quale eseguirà tutti i miei voleri».</p>
<p class="C13 V23">Dalla sua discendenza Dio, secondo la sua promessa, ha suscitato ad Israele il Salvatore Gesú.</p>
<p class="C13 V24">Prima della sua venuta Giovanni predicò un battesimo di ravvedimento a tutto il popolo d'Israele.</p>
<p class="C13 V25">E, come Giovanni stava per finire la sua missione, disse: «Chi pensate voi che io sia? Io non sono il Cristo; ma ecco, dopo di me viene uno, a cui io non sono degno di sciogliere i sandali dei piedi».</p>
<p class="C13 V26">Fratelli, figli della progenie di Abrahamo, e quelli fra di voi che temono Dio, a voi è stata mandata la parola di questa salvezza.</p>
<p class="C13 V27">Poiché gli abitanti di Gerusalemme e i loro capi, non avendo riconosciuto questo Gesú, condannandolo, hanno adempiuto le parole dei profeti che si leggono ogni sabato.</p>
<p class="C13 V28">E, benché non trovassero in lui alcuna colpa degna di morte, richiesero a Pilato che fosse fatto morire.</p>
<p class="C13 V29">Dopo aver compiuto tutte le cose che sono scritte di lui egli fu tratto giú dal legno e fu posto in un sepolcro.</p>
<p class="C13 V30">Ma Dio lo risuscitò dai morti.</p>
<p class="C13 V31">ed egli fu visto per molti giorni da coloro che erano saliti con lui dalla Galilea a Gerusalemme, i quali sono ora i suoi testimoni presso il popolo.</p>
<p class="C13 V32">E noi vi annunziamo la buona novella della promessa fatta ai padri,</p>
<p class="C13 V33">dicendovi, che Dio l'ha adempiuta per noi, loro figli, avendo risuscitato Gesú come anche è scritto nel secondo salmo: «Tu sei il mio Figlio. oggi ti ho generato».</p>
<p class="C13 V34">E poiché lo ha risuscitato dai morti per non tornare piú nella corruzione, egli ha detto cosí: «Io vi darò le fedeli promesse fatte a Davide».</p>
<p class="C13 V35">Per questo egli dice anche in un altro Salmo: «Tu non permetterai che il tuo Santo veda la corruzione.</p>
<p class="C13 V36">Or Davide, dopo aver eseguito il consiglio di Dio nella sua generazione, si addormentò e fu aggiunto ai suoi padri, e vide la corruzione,</p>
<p class="C13 V37">ma colui che Dio ha risuscitato, non ha visto corruzione.</p>
<p class="C13 V38">Vi sia dunque noto, fratelli, che per mezzo di lui vi è annunziato il perdono dei peccati,</p>
<p class="C13 V39">e che, mediante lui, chiunque crede è giustificato di tutte le cose, di cui non avete potuto essere giustificati mediante la legge di Mosé.</p>
<p class="C13 V40">Guardatevi dunque che non vi accada ciò che è detto nei profeti:</p>
<p class="C13 V41">Guardate, o sprezzatori, meravigliatevi e siate consumati, perché io compio un'opera ai vostri giorni, un'opera che non credereste, se qualcuno ve la raccontasse.</p>
<p class="C13 V42">Ora, quando i Giudei furono usciti dalla sinagoga, i gentili li pregarono che il sabato seguente fossero loro proposte le stesse cose.</p>
<p class="C13 V43">E, dopo che fu sciolta la riunione molti fra i Giudei e pii proseliti seguirono Paolo e Barnaba, i quali, parlando loro, li persuasero a perseverare nella grazia di Dio.</p>
<p class="C13 V44">Il sabato seguente quasi tutta la città si radunò per ascoltare la parola di Dio.</p>
<p class="C13 V45">Ma i Giudei, vedendo la folla, furono ripieni d'invidia e si opponevano alle cose dette da Paolo, contraddicendo e bestemmiando.</p>
<p class="C13 V46">Allora Paolo e Barnaba, parlando con franchezza, dissero: «Era necessario che fosse annunziata a voi per primi la parola di Dio; ma poiché la respingete e non vi giudicate degni della vita eterna ecco, noi ci rivolgiamo ai gentili.</p>
<p class="C13 V47">Poiché cosí ci ha comandato il Signore: «Io ti ho posto come luce delle genti perché tu porti la salvezza fino all'estremità della terra.</p>
<p class="C13 V48">I gentili, udendo queste cose, si rallegrarono e glorificavano la parola del Signore; e tutti coloro che erano preordinati alla vita eterna credettero.</p>
<p class="C13 V49">E la parola del Signore si diffondeva per tutto il paese.</p>
<p class="C13 V50">Ma i Giudei istigarono le donne pie di alto rango e i notabili della città e suscitarono una persecuzione contro Paolo e Barnaba, e li scacciarono dai loro confini.</p>
<p class="C13 V51">Essi allora, scossa la polvere dai loro piedi contro di loro, si recarono a Iconio.</p>
<p class="C13 V52">E i discepoli erano ripieni di gioia di Spirito Santo.</p>
<p class="C14 V1">Or avvenne che anche a Iconio essi entrarono nella sinagoga dei Giudei e parlarono in modo tale che una grande folla di Giudei e di Greci credette,</p>
<p class="C14 V2">ma i Giudei increduli sollevarono e inasprirono gli animi dei gentili contro i fratelli.</p>
<p class="C14 V3">Essi dunque rimasero là molto tempo, parlando francamente nel Signore, il quale rendeva testimonianza alla parola della sua grazia, concedendo che segni e prodigi si operassero per mano loro.</p>
<p class="C14 V4">Or la popolazione della città fu divisa: gli uni parteggiavano per i Giudei e gli altri per gli apostoli.</p>
<p class="C14 V5">Ma quando ci fu un tentativo dei gentili e dei Giudei con i loro capi di maltrattare gli apostoli e lapidarli,</p>
<p class="C14 V6">essi lo vennero a sapere e fuggirono nelle città della Licaonia, a Listra. a Derbe, e nella regione circostante</p>
<p class="C14 V7">e là continuarono ad evangelizzare.</p>
<p class="C14 V8">Or a Listra c'era un uomo paralizzato ai piedi, che stava sempre seduto e non aveva mai camminato, essendo storpio sin dal grembo di sua madre.</p>
<p class="C14 V9">Costui udí parlare Paolo che, fissati gli occhi su di lui, e vedendo che egli aveva fede per essere guarito,</p>
<p class="C14 V10">disse ad alta voce: «Alzati in piedi». Ed egli saltò su e si mise a camminare.</p>
<p class="C14 V11">Quando la folla vide ciò che Paolo aveva fatto, alzò la voce, dicendo in lingua licaonica: «Gli dèi sono discesi fino a noi, in forma umana».</p>
<p class="C14 V12">E chiamavano Barnaba Giove, Paolo Mercurio, perché era lui che parlava di piú.</p>
<p class="C14 V13">Or il sacerdote di Giove, il cui tempio era all'ingresso della loro città, condusse dei tori con ghirlande alle porte e voleva offrire un sacrificio assieme alla folla.</p>
<p class="C14 V14">Ma gli apostoli Barnaba e Paolo, udito ciò, si stracciarono le vesti e si precipitarono in mezzo alla folla, gridando e dicendo:</p>
<p class="C14 V15">«Uomini, perché fate queste cose? Anche noi siamo esseri umani con la vostra stessa natura e vi annunziamo la buona novella, affinché da queste cose vane vi convertiate al Dio vivente cheha fatto il cielo, la terra, il mare e tutte le cose che sono in essi.</p>
<p class="C14 V16">Nelle generazioni passate egli ha lasciato che tutte le nazioni seguissero le loro strade;</p>
<p class="C14 V17">ma non ha lasciato se stesso senza testimonianza, facendo del bene, dandoci dal cielo piogge e stagioni fruttifere e riempiendo i nostri cuori di cibo e di gioia».</p>
<p class="C14 V18">Dicendo queste cose, riuscirono a stento a trattenere le folle dall'offrire loro un sacrificio.</p>
<p class="C14 V19">Or sopraggiunsero certi Giudei da Antiochia e da Iconio; essi, dopo aver persuaso la folla, lapidarono Paolo e, pensando che fosse morto, lo trascinarono fuori della città.</p>
<p class="C14 V20">Ma, essendosi i discepoli radunati intorno a lui, egli si alzò ed entrò in città; e il giorno seguente partí con Barnaba alla volta di Derbe.</p>
<p class="C14 V21">E, dopo aver evangelizzato quella città e fatto molti discepoli, se ne ritornarono a Listra, a Iconio e ad Antiochia,</p>
<p class="C14 V22">confermando gli animi dei discepoli e esortandoli a perseverare nella fede, e dicendo che attraverso molte afflizioni dobbiamo entrare nel regno di Dio.</p>
<p class="C14 V23">E dopo aver designato per loro degli anziani in ciascuna chiesa, avendo pregato e digiunato, li raccomandarono al Signore nel quale avevano creduto.</p>
<p class="C14 V24">Attraversata poi la Pisidia, vennero nella Panfilia.</p>
<p class="C14 V25">E, dopo aver annunziata la parola a Perge, scesero ad Attalia.</p>
<p class="C14 V26">Poi di là salparono per Antiochia da dove erano stati raccomandati alla grazia di Dio per l'opera che avevano appena compiuta.</p>
<p class="C14 V27">Giunti là, radunarono la chiesa e riferirono quante grandi cose Dio aveva compiuto per mezzo loro e come egli aveva aperto ai gentili la porta della fede.</p>
<p class="C14 V28">E rimasero qui con i discepoli per parecchio tempo.</p>
<p class="C15 V1">Or alcuni, discesi dalla Giudea, insegnavano ai fratelli, dicendo: «Se non siete circoncisi secondo il rito di Mosé, non potete essere salvati».</p>
<p class="C15 V2">Essendo perciò sorta una non piccola controversia e discussione da parte di Paolo e Barnaba con costoro fu ordinato che Paolo e Barnaba e alcuni altri di loro salissero a Gerusalemme dagli apostoli e anziani per tale questione.</p>
<p class="C15 V3">Essi dunque, scortati per un tratto dalla chiesa, attraversarono la Fenicia e la Samaria, raccontando la conversione dei gentili e arrecando grande gioia a tutti i fratelli.</p>
<p class="C15 V4">Giunti a Gerusalemme, furono accolti dalla chiesa, dagli apostoli e dagli anziani e riferirono le grandi cose che Dio aveva operato per mezzo di loro.</p>
<p class="C15 V5">Ma alcuni della setta dei farisei che avevano creduto si alzarono, dicendo: «Bisogna circoncidere i gentili e comandar loro di osservare la legge di Mosé».</p>
<p class="C15 V6">Allora gli apostoli e gli anziani si radunarono per esaminare questo problema.</p>
<p class="C15 V7">Ed essendo sorta una grande disputa, Pietro si alzò in piedi e disse loro: «Fratelli, voi sapete che già dai primi tempi Dio tra noi scelse me, affinché per la mia bocca i gentili udissero la parola dell'evangelo e credessero.</p>
<p class="C15 V8">Dio, che conosce i cuori, ha reso loro testimonianza, dando loro lo Spirito Santo, proprio come a noi;</p>
<p class="C15 V9">e non ha fatto alcuna differenza tra noi e loro, avendo purificato i loro cuori mediante la fede.</p>
<p class="C15 V10">Ora dunque perché tentate Dio, mettendo sul collo dei discepoli un giogo che né i nostri padri né noi abbiamo potuto portare?</p>
<p class="C15 V11">Ma noi crediamo di essere salvati mediante la grazia del Signor Gesú Cristo, e nello stesso modo anche loro».</p>
<p class="C15 V12">Allora tutta la folla tacque, e stavano ad ascoltare Barnaba e Paolo, che raccontavano quali segni e prodigi Dio aveva operato per mezzo loro fra i gentili.</p>
<p class="C15 V13">Quando essi tacquero, Giacomo prese la parola e disse: «Fratelli, ascoltatemi.</p>
<p class="C15 V14">Simone ha raccontato come per la prima volta Dio ha visitato i gentili per scegliersi da quelli un popolo per il suo nome.</p>
<p class="C15 V15">Con questo si accordano le parole dei profeti, come è scritto:</p>
<p class="C15 V16">"Dopo queste cose, io ritornerò e riedificherò il tabernacolo, di Davide che è caduto, restaurerò le sue rovine e lo rimetterò in piedi,</p>
<p class="C15 V17">affinché il resto degli uomini e tutte le genti su cui è invocato il mio nome cerchino il Signore, dice il Signore che fa tutte queste cose".</p>
<p class="C15 V18">A Dio sono note da sempre tutte le opere sue.</p>
<p class="C15 V19">Perciò io ritengo che non si dia molestia a quelli che tra i gentili si convertono a Dio,</p>
<p class="C15 V20">ma che si scriva loro di astenersi dalle contaminazioni degli idoli, dalla fornicazione, dalle cose soffocate e dal sangue</p>
<p class="C15 V21">Poiché Mosé già dai tempi antichi ha delle persone che lo predicano per ogni città essendo letto ogni sabato nelle sinagoghe».</p>
<p class="C15 V22">Allora parve bene agli apostoli e agli anziani con tutta la chiesa di mandare ad Antiochia, con Paolo e Barnaba, degli uomini scelti da loro: Giuda, soprannominato Barsabba, e Sila, uomini autorevoli tra i fratelli,</p>
<p class="C15 V23">con una lettera scritta di loro mano che diceva: «Gli apostoli, gli anziani e i fratelli, ai fratelli fra i gentili che sono in Antiochia Siria e Cilicia, salute.</p>
<p class="C15 V24">Siccome abbiamo inteso che alcuni provenienti da noi, ma ai quali non avevamo dato alcun mandato, vi hanno turbato con parole sconvolgendo le anime vostre, dicendo che bisogna che siate circoncisi e osserviate la legge,</p>
<p class="C15 V25">è parso bene a noi, riuniti di comune accordo, di scegliere alcuni uomini e di mandarli assieme ai nostri cari Barnaba e Paolo,</p>
<p class="C15 V26">uomini che hanno rischiato la loro vita per il nome del Signor nostro Gesú Cristo.</p>
<p class="C15 V27">Abbiamo dunque mandato Giuda, e Sila; anch'essi a voce riferiranno le medesime cose.</p>
<p class="C15 V28">Infatti è parso bene allo Spirito Santo e a noi di non imporvi alcun altro peso all'infuori di queste cose necessarie:</p>
<p class="C15 V29">che vi asteniate dalle cose sacrificate agli idoli, dal sangue, dalle cose soffocate e dalla fornicazione, farete bene a guardarvi da queste cose. State bene».</p>
<p class="C15 V30">Essi dunque, congedatisi, discesero ad Antiochia e, riunita l'assemblea, consegnarono la lettera.</p>
<p class="C15 V31">E, dopo averla letta, quelli di Antiochia si rallegrarono della consolazione</p>
<p class="C15 V32">Or Giuda e Sila, essendo anch'essi profeti, con molte parole esortarono i fratelli e li confermarono.</p>
<p class="C15 V33">Dopo essersi trattenuti là diverso tempo, furono dai fratelli rimandati in pace dagli apostoli.</p>
<p class="C15 V34">Ma parve bene a Sila di restare là.</p>
<p class="C15 V35">Anche Paolo e Barnaba rimasero ad Antiochia, insegnando ed annunziando con molti altri la parola del Signore.</p>
<p class="C15 V36">Alcuni giorni dopo, Paolo disse a Barnaba: «Torniamo ora a visitare i nostri fratelli in ogni città dove abbiamo annunziato la parola del Signore, per vedere come stanno».</p>
<p class="C15 V37">Or Barnaba intendeva prendere con loro Giovanni, detto Marco.</p>
<p class="C15 V38">Ma Paolo riteneva che non si dovesse prendere con loro colui che si era separato da loro in Panfilia, e non era andato con loro all'opera.</p>
<p class="C15 V39">Ne nacque allora una tale disputa che si separarono l'uno dall'altro, poi Barnaba, preso Marco, s'imbarcò per Cipro.</p>
<p class="C15 V40">Paolo invece, sceltosi per compagno Sila, partí, raccomandato dai fratelli alla grazia di Dio.</p>
<p class="C15 V41">E attraversò la Siria e la Cilicia, confermando le chiese.</p>
<p class="C16 V1">Or egli giunse a Derbe e a Listra; qui c'era un discepolo, di nome Timoteo, figlio di una donna giudea credente, ma di padre greco,</p>
<p class="C16 V2">di cui rendevano buona testimonianza i fratelli di Listra e di Iconio.</p>
<p class="C16 V3">Paolo volle che questi andasse con lui; cosí presolo con sé, lo circoncise a motivo dei Giudei che erano in quei luoghi, perché tutti sapevano che suo padre era greco.</p>
<p class="C16 V4">E, come essi attraversavano le città, ordinavano loro di osservare le decisioni prese dagli apostoli e dagli anziani a Gerusalemme.</p>
<p class="C16 V5">Le chiese dunque erano fortificate nella fede e crescevano di numero ogni giorno.</p>
<p class="C16 V6">Mentre attraversavano la Frigia e la regione della Galazia, furono impediti dallo Spirito Santo di annunziare la parola in Asia.</p>
<p class="C16 V7">Giunti ai confini della Misia, essi tentavano di andare in Bitinia, ma lo Spirito non lo permise loro.</p>
<p class="C16 V8">Cosí, attraversata la Misia, discesero a Troas.</p>
<p class="C16 V9">Durante la notte apparve a Paolo una visione. Gli stava davanti un uomo Macedone, che lo supplicava e diceva: «Passa in Macedonia e soccorrici».</p>
<p class="C16 V10">Dopo che ebbe visto la visione, cercammo subito di passare in Macedonia, persuasi che il Signore ci aveva chiamati là per annunziare loro il vangelo.</p>
<p class="C16 V11">Perciò, salpando da Troas, ci dirigemmo a Samotracia, e il giorno seguente a Neapolis,</p>
<p class="C16 V12">e di là a Filippi, che è la prima città di quella parte della Macedonia e una colonia romana; e restammo in quella città diversi giorni.</p>
<p class="C16 V13">Il giorno di sabato andammo fuori città lungo il fiume, dove era il luogo ordinario della preghiera; e, postici a sedere, parlavamo alle donne che erano là radunate.</p>
<p class="C16 V14">E una donna di nome Lidia, commerciante di porpora, della città di Tiatira, che adorava Dio, stava ad ascoltare. E il Signore aprí il suo cuore per dare ascolto alle cose dette da Paolo.</p>
<p class="C16 V15">Dopo essere stata battezzata con la sua famiglia, ci pregò dicendo: «Se mi avete giudicata fedele al Signore, entrate e rimanete in casa mia». E ci costrinse ad accettare.</p>
<p class="C16 V16">Ora, mentre andavamo al luogo della preghiera, ci venne incontro una giovane schiava che aveva uno spirito di divinazione e che, facendo l'indovina, procurava molto guadagno ai suoi padroni.</p>
<p class="C16 V17">Costei, messasi a seguire Paolo e noi, gridava, dicendo: «Questi uomini sono servi del Dio Altissimo e vi annunziano la via della salvezza».</p>
<p class="C16 V18">Ed essa fece questo per molti giorni; ma Paolo, infastidito, si voltò e disse allo spirito: «Io ti comando nel nome di Gesú Cristo di uscire da lei». E lo spirito uscí in quell'istante.</p>
<p class="C16 V19">Ora i padroni di lei, vedendo che la speranza del loro guadagno era svanita, presero Paolo e Sila e li trascinarono sulla piazza del mercato davanti ai magistrati;</p>
<p class="C16 V20">e, presentatili ai pretori, dissero: «Questi uomini, che sono Giudei, turbano la nostra città,</p>
<p class="C16 V21">e predicano usanze, che a noi che siamo Romani, non è lecito di accettare o di osservare».</p>
<p class="C16 V22">Allora la folla insorse tutta insieme contro di loro; e i pretori, strappate loro le vesti, comandarono che fossero frustati.</p>
<p class="C16 V23">E, dopo averli battuti con molti colpi, li gettarono in prigione, comandando al carceriere di tenerli al sicuro.</p>
<p class="C16 V24">Questi, ricevuto un tale ordine, li gettò nella parte piú interna della prigione e fissò i loro piedi ai ceppi.</p>
<p class="C16 V25">Verso la mezzanotte Paolo e Sila pregavano e cantavano inni a Dio; e i prigionieri li udivano.</p>
<p class="C16 V26">Improvvisamente si fece un gran terremoto tanto che le fondamenta della prigione furono scosse: e in quell'istante tutte le porte si aprirono e le catene di tutti si sciolsero.</p>
<p class="C16 V27">Il carceriere, destatosi e viste le porte della prigione spalancate, trasse fuori la spada e stava per uccidersi, pensando che i prigionieri fossero fuggiti.</p>
<p class="C16 V28">Ma Paolo gridò ad alta voce: «Non farti alcun male, perché noi siamo tutti qui».</p>
<p class="C16 V29">E, chiesto un lume, egli corse dentro, e tutto tremante si gettò ai piedi di Paolo e Sila;</p>
<p class="C16 V30">poi li condusse fuori e disse: «Signori, cosa devo fare per essere salvato?».</p>
<p class="C16 V31">Ed essi dissero: «Credi nel Signore Gesú Cristo, e sarai salvato tu e la casa tua».</p>
<p class="C16 V32">Poi essi annunziarono la parola del Signore a lui e a tutti coloro che erano in casa sua.</p>
<p class="C16 V33">Ed egli li prese in quella stessa ora della notte e lavò loro le piaghe. E lui e tutti i suoi furono subito battezzati.</p>
<p class="C16 V34">Condottili quindi in casa sua, apparecchiò loro la tavola e si rallegrava con tutta la sua famiglia di aver creduto in Dio.</p>
<p class="C16 V35">Fattosi giorno i pretori mandarono i littori a dire al carceriere: «Lascia liberi quegli uomini».</p>
<p class="C16 V36">E il carceriere riferí a Paolo queste parole: «I pretori hanno mandato a dire che siate lasciati liberi; quindi uscite e andate in pace».</p>
<p class="C16 V37">Ma Paolo disse loro: «Dopo averci pubblicamente battuti senza essere stati condannati in giudizio, noi che siamo cittadini romani, ci hanno gettati in prigione e ora ci fanno uscire di nascosto? No davvero! Vengano loro stessi a condurci fuori».</p>
<p class="C16 V38">I littori riferirono queste parole ai pretori; ed essi, quando udirono che erano cittadini romani, ebbero paura.</p>
<p class="C16 V39">Or essi vennero e li pregarono di scusarli e, condottili fuori, chiesero loro di lasciare la città.</p>
<p class="C16 V40">Allora essi, usciti di prigione, entrarono in casa di Lidia e, visti i fratelli, li consolarono; poi partirono.</p>
<p class="C17 V1">Or dopo essere passati per Anfipoli e per Apollonia, giunsero a Tessalonica, dove c'era la sinagoga dei Giudei.</p>
<p class="C17 V2">E Paolo, secondo il suo solito, entrò da loro e per tre sabati presentò loro argomenti tratti dalle Scritture,</p>
<p class="C17 V3">dichiarando e dimostrando loro, che era necessario che il Cristo soffrisse e risuscitasse dai morti, e dicendo: «Questo Gesú che vi annunzio è il Cristo».</p>
<p class="C17 V4">Alcuni di loro credettero e si unirono a Paolo e Sila, come pure un gran numero di Greci pii e non poche donne ragguardevoli.</p>
<p class="C17 V5">Ma i Giudei che non avevano creduto, mossi da invidia, presero con loro certi uomini malvagi tra la gente di piazza e, radunata una plebaglia, misero in subbuglio la città, avendo poi assalita la casa di Giasone, cercavano Paolo e Sila per condurli davanti al popolo.</p>
<p class="C17 V6">Ma, non avendoli trovati, trascinarono Giasone e alcuni dei fratelli davanti ai capi della città, gridando: «Quelli che hanno messo sottosopra il mondo sono venuti anche qua,</p>
<p class="C17 V7">e Giasone li ha accolti; tutti costoro agiscono contro gli statuti di Cesare, dicendo che c'è un altro re, cioè Gesú».</p>
<p class="C17 V8">Cosí misero in agitazione il popolo e i capi della città, che udivano queste cose.</p>
<p class="C17 V9">Ma essi, ricevuta una cauzione da Giasone e dagli altri, li lasciarono andare</p>
<p class="C17 V10">Allora i fratelli fecero subito partire di notte Paolo e Sila per Berea ed essi, appena vi giunsero, entrarono nella sinagoga dei Giudei.</p>
<p class="C17 V11">Or costoro erano di sentimenti piú nobili di quelli di Tessalonica e ricevettero la parola con tutta prontezza, esaminando ogni giorno le Scritture per vedere se queste cose stavano cosí.</p>
<p class="C17 V12">Così molti di loro credettero assieme a un non piccolo numero di nobili donne greche e di uomini.</p>
<p class="C17 V13">Ma, quando i Giudei di Tessalonica vennero a sapere che la parola di Dio era stata annunziata da Paolo anche a Berea, andarono pure là, mettendo in agitazione le folle.</p>
<p class="C17 V14">Allora i fratelli fecero subito partire Paolo in direzione del mare, ma Sila e Timoteo rimasero là.</p>
<p class="C17 V15">Quelli che scortavano Paolo lo condussero fino ad Atene; poi, ricevuto da lui l'incarico di dire a Sila e a Timoteo di raggiungerlo quanto prima, tornarono indietro.</p>
<p class="C17 V16">Ora, mentre Paolo li aspettava ad Atene, il suo spirito s'inacerbiva in lui, vedendo la città piena di idoli.</p>
<p class="C17 V17">Egli dunque discuteva nella sinagoga con i Giudei e con le persone pie, e ogni giorno sulla piazza con quelli che incontrava.</p>
<p class="C17 V18">Con lui discutevano pure alcuni filosofi epicurei, e stoici. Alcuni dicevano: «Che vuol dire questo cianciatore?». E gli altri: «Egli pare essere un annunziatore di divinità straniere», perché annunziava loro Gesú e la risurrezione.</p>
<p class="C17 V19">Cosí lo presero e lo condussero nell'Areopago, dicendo: «Potremmo sapere qual è questa nuova dottrina che tu proponi?</p>
<p class="C17 V20">Poiché tu rechi cose strane ai nostri orecchi, vogliamo dunque sapere che cosa significano queste cose».</p>
<p class="C17 V21">Or tutti gli Ateniesi e i forestieri che dimoravano in quella città non avevano passatempo migliore che quello di dire o ascoltare qualche novità.</p>
<p class="C17 V22">Allora Paolo, stando in piedi in mezzo all'Areopago, disse: «Ateniesi, io vi trovo in ogni cosa fin troppo religiosi.</p>
<p class="C17 V23">Poiché, passando in rassegna e osservando gli oggetti del vostro culto, ho trovato anche un altare sul quale era scritto: AL DIO SCONOSCIUTO. Quello dunque che voi adorate senza conoscerlo, io ve lo annunzio.</p>
<p class="C17 V24">Il Dio che ha fatto il mondo e tutte le cose che sono in esso, essendo Signore del cielo e della terra, non abita in templi fatti da mani d'uomo,</p>
<p class="C17 V25">e non è servito dalle mani di uomini come se avesse bisogno di qualcosa, essendo lui che dà a tutti la vita, il fiato e ogni cosa;</p>
<p class="C17 V26">or egli ha tratto da uno solo tutte le stirpi degli uomini, perché abitassero sopra tutta la faccia della terra, avendo determinato le epoche prestabilite e i confini della loro abitazione,</p>
<p class="C17 V27">affinché cercassero il Signore, se mai riuscissero a trovarlo come a tastoni, benché egli non sia lontano da ognuno di noi.</p>
<p class="C17 V28">Poiché in lui viviamo, ci muoviamo e siamo, come persino alcuni dei vostri poeti hanno detto: «Poiché siamo anche sua progenie».</p>
<p class="C17 V29">Essendo dunque noi progenie di Dio, non dobbiamo stimare che la deità sia simile all'oro o all'argento o alla pietra o alla scultura d'arte e d'invenzione umana.</p>
<p class="C17 V30">Ma ora, passando sopra ai tempi dell'ignoranza, Dio comanda a tutti gli uomini e dappertutto che si ravvedano.</p>
<p class="C17 V31">Poiché egli ha stabilito un giorno in cui giudicherà il mondo con giustizia, per mezzo di quell'uomo che egli ha stabilito; e ne ha dato prova a tutti, risuscitandolo dai morti».</p>
<p class="C17 V32">Quando sentirono parlare di risurrezione dei morti, alcuni lo beffavano, altri dicevano: «Su questo argomento ti ascolteremo un'altra volta».</p>
<p class="C17 V33">Cosí Paolo uscí di mezzo a loro.</p>
<p class="C17 V34">Ma alcuni si unirono a lui e credettero fra i quali anche Dionigi l'areopagita, una donna di nome Damaris e altri con loro.</p>
<p class="C18 V1">Dopo queste cose Paolo partí da Atene e venne a Corinto.</p>
<p class="C18 V2">E, trovato un certo Giudeo, di nome Aquila originario del Ponto, venuto di recente dall'Italia insieme a Priscilla, sua moglie (perché Claudio aveva ordinato che tutti i Giudei partissero da Roma) si recò da loro.</p>
<p class="C18 V3">Or siccome era dello stesso mestiere andò ad abitare con loro e lavorava; per professione infatti essi erano fabbricanti di tende.</p>
<p class="C18 V4">Ogni sabato insegnava nella sinagoga e riusciva a persuadere Giudei e Greci.</p>
<p class="C18 V5">Quando Sila e Timoteo giunsero dalla Macedonia Paolo era spinto dallo Spirito a testimoniare ai Giudei, che Gesú, era il Cristo.</p>
<p class="C18 V6">Ma poiché essi contrastavano e bestemmiavano, egli scosse le sue vesti e disse loro: «Il vostro sangue ricada sul vostro capo io sono libero da ogni colpa; da ora in poi andrò ai gentili».</p>
<p class="C18 V7">E allontanatosi di là, entrò in casa di un tale di nome Giusto, il quale serviva Dio e la cui casa era attigua alla sinagoga.</p>
<p class="C18 V8">Or Crispo, capo della sinagoga, credette al Signore con tutta la sua famiglia; anche molti dei Corinzi, udendo Paolo credevano ed erano battezzati.</p>
<p class="C18 V9">Una notte il Signore in visione disse a Paolo: «Non temere, ma parla e non tacere,</p>
<p class="C18 V10">perché io sono con te e nessuno ti metterà le mani addosso per farti del male poiché io ho un grande popolo in questa città».</p>
<p class="C18 V11">Cosí egli rimase là un anno e sei mesi, insegnando fra di loro la parola di Dio.</p>
<p class="C18 V12">Ma, mentre Gallione era proconsole dell'Acaia, i Giudei insorsero tutti d'accordo contro Paolo e lo condussero al tribunale,</p>
<p class="C18 V13">dicendo: «Costui persuade la gente a servire Dio, contrariamente a quanto la legge insegna».</p>
<p class="C18 V14">Come Paolo stava per aprire la bocca, Gallione disse ai Giudei: «Se si trattasse di qualche ingiustizia o misfatto, o Giudei, io vi ascolterei pazientemente, secondo la ragione;</p>
<p class="C18 V15">ma se sono questioni che riguardano parole, nomi e la vostra legge, vedetevela voi, perché io non voglio essere giudice di tali cose».</p>
<p class="C18 V16">E li scacciò dal tribunale.</p>
<p class="C18 V17">Allora tutti i Greci presero Sostene capo della sinagoga, e lo percossero davanti al tribunale. Ma Gallione non si curava di queste cose.</p>
<p class="C18 V18">Ora Paolo, dopo aver dimorato là ancora molti giorni prese commiato dai fratelli e s'imbarcò per la Siria con Priscilla ed Aquila, essendosi fatto radere il capo a Cencrea, perché aveva fatto un voto.</p>
<p class="C18 V19">Quando giunse ad Efeso, li lasciò lí. Ma egli entrò nella sinagoga e si mise a discutere con i Giudei.</p>
<p class="C18 V20">Questi lo pregavano di rimanere con loro piú a lungo, ma egli non acconsentí;</p>
<p class="C18 V21">ma si congedò da loro, dicendo: «Devo proprio passare la prossima festa a Gerusalemme, ma ritornerò di nuovo da voi, se piace a Dio». Cosí partí via mare da Efeso.</p>
<p class="C18 V22">Sbarcato a Cesarea, salí a Gerusalemme, e, dopo aver salutato la chiesa, scese ad Antiochia.</p>
<p class="C18 V23">Dopo aver trascorso là un po' di tempo, ripartí percorrendo successivamente le regioni della Galazia e della Frigia, confermando nella fede tutti i discepoli.</p>
<p class="C18 V24">Or un Giudeo, di nome Apollo, nativo di Alessandria uomo eloquente e ferrato nelle Scritture, arrivò ad Efeso.</p>
<p class="C18 V25">Costui era ammaestrato nella via del Signore e fervente di spirito, parlava e insegnava diligentemente le cose del Signore, ma conosceva soltanto il battesimo di Giovanni.</p>
<p class="C18 V26">Egli cominciò a parlare francamente nella sinagoga. Ma, quando Aquila e Priscilla l'udirono, lo presero con loro e gli esposero piú a fondo la via di Dio.</p>
<p class="C18 V27">Poi, volendo egli passare in Acaia, i fratelli lo incoraggiarono e scrissero ai discepoli che l'accogliessero. Giunto colà, egli fu di grande aiuto a coloro che avevano creduto mediante la grazia.</p>
<p class="C18 V28">Egli infatti confutava con grande vigore i Giudei pubblicamente, dimostrando per mezzo delle Scritture che Gesú è il Cristo.</p>
<p class="C19 V1">Ora, mentre Apollo era a Corinto, Paolo, attraversate le località piú alte del paese, giunse ad Efeso e, trovati là alcuni discepoli, disse loro:</p>
<p class="C19 V2">«Avete ricevuto lo Spirito Santo, quando avete creduto?». Quelli gli risposero: «Non abbiamo neppure udito che vi sia uno Spirito Santo».</p>
<p class="C19 V3">E disse loro: «Con quale battesimo dunque siete stati battezzati?». Essi risposero: «Col battesimo di Giovanni».</p>
<p class="C19 V4">Allora Paolo disse: «Giovanni battezzò con il battesimo di ravvedimento dicendo al popolo che dovevano credere in colui che veniva dopo di lui, cioè in Cristo Gesú».</p>
<p class="C19 V5">Udito questo, furono battezzati nel nome del Signore Gesú.</p>
<p class="C19 V6">E, quando Paolo impose loro le mani, lo Spirito Santo scese su di loro e parlavano in altre lingue e profetizzavano.</p>
<p class="C19 V7">Or erano in tutto circa dodici uomini.</p>
<p class="C19 V8">Poi egli entrò nella sinagoga e parlò con franchezza per tre mesi, discutendo e persuadendo sulle cose appartenenti al regno di Dio.</p>
<p class="C19 V9">Ma poiché alcuni si indurivano e persistevano nell'incredulità, parlando male della via in presenza della folla, egli, ritiratosi da loro, separò i discepoli e continuò a discutere ogni giorno nella scuola di un certo Tiranno.</p>
<p class="C19 V10">E questo durò per due anni di modo che tutti gli abitanti dell'Asia, Giudei e Greci, udirono la parola del Signore Gesú.</p>
<p class="C19 V11">E Dio faceva prodigi straordinari per le mani di Paolo,</p>
<p class="C19 V12">al punto che si portavano sui malati degli asciugatoi e dei grembiuli che erano stati sul suo corpo, e le malattie si allontanavano da loro e gli spiriti maligni uscivano da loro.</p>
<p class="C19 V13">Or alcuni itineranti esorcisti Giudei tentarono di invocare il nome del Signore Gesú su coloro che avevano gli spiriti maligni, dicendo: «Vi scongiuriamo per Gesú, che Paolo predica!».</p>
<p class="C19 V14">E quelli che facevano questo erano sette figli di un certo Sceva, un capo sacerdote giudeo.</p>
<p class="C19 V15">Ma lo spirito maligno rispose e disse: «Io conosco Gesú e so chi è Paolo, ma voi chi siete?».</p>
<p class="C19 V16">Quindi l'uomo che aveva lo spirito maligno si avventò su di loro e, sopraffattili, fece loro tal violenza che fuggirono da quella casa, nudi e feriti.</p>
<p class="C19 V17">Or questo fu risaputo da tutti i Giudei e Greci che abitavano ad Efeso, e furono tutti presi da paura, e il nome del Signore Gesú era magnificato.</p>
<p class="C19 V18">E molti di coloro che avevano creduto venivano a confessare, e a dichiarare le cose che avevano fatto.</p>
<p class="C19 V19">Molti di coloro che avevano esercitato le arti occulte radunarono assieme i libri e li arsero in presenza di tutti, e, calcolatone il prezzo, si trovò che ammontava a cinquantamila pezzi d'argento.</p>
<p class="C19 V20">Cosí la parola di Dio cresceva potentemente e si affermava.</p>
<p class="C19 V21">Dopo questi avvenimenti. Paolo si mise nell'animo di andare a Gerusalemme passando per la Macedonia e per l'Acaia, e diceva: «Dopo essere stato lí, bisogna che io veda anche Roma».</p>
<p class="C19 V22">Mandati allora in Macedonia due dei suoi collaboratori, cioè Timoteo ed Erasto, egli si trattenne ancora qualche tempo in Asia.</p>
<p class="C19 V23">Or in quel tempo nacque un grande tumulto in merito alla Via,</p>
<p class="C19 V24">perché un tale di nome Demetrio, orafo, che faceva dei templi di Diana in argento, procurava non poco guadagno agli artigiani.</p>
<p class="C19 V25">Costui li radunò insieme ai lavoratori che avevano un'attività affine, e disse: «Uomini, voi sapete che il nostro guadagno proviene da questa attività.</p>
<p class="C19 V26">Or voi vedete e udite che questo Paolo ha persuaso e sviato un gran numero di gente non solo in Efeso, ma in quasi tutta l'Asia, dicendo che non sono dèi quelli costruiti da mano d'uomo.</p>
<p class="C19 V27">Non solo c'è pericolo per noi che quest'arte particolare venga discreditata, ma che anche il tempio della grande dea Diana non conti piú nulla, e che venga spogliata della sua grandezza colei che tutta l'Asia, anzi tutto il mondo, adora».</p>
<p class="C19 V28">All'udire queste cose, essi si accesero di sdegno e gridarono, dicendo: «Grande è la Diana degli Efesini».</p>
<p class="C19 V29">E tutta la città fu ripiena di confusione; e, trascinando con forza Gaio e Aristarco, Macedoni, compagni di viaggio di Paolo, corsero tutti d'accordo al teatro.</p>
<p class="C19 V30">Or Paolo voleva presentarsi al popolo, ma i discepoli non glielo permisero.</p>
<p class="C19 V31">Anche alcuni Asiarchi, che gli erano amici, mandarono a pregarlo di non presentarsi al teatro.</p>
<p class="C19 V32">Intanto gli uni gridavano una cosa, gli altri un'altra, tanto che l'adunanza era confusa e i piú non sapevano per quale ragione si fossero radunati.</p>
<p class="C19 V33">Allora fu fatto uscire dalla folla Alessandro, spinto avanti dai Giudei. E Alessandro, fatto cenno con la mano, voleva parlare in sua difesa al popolo.</p>
<p class="C19 V34">Ma, quando si resero conto che egli era Giudeo, si misero tutti a gridare a una sola voce per quasi due ore: «Grande è la Diana degli Efesini».</p>
<p class="C19 V35">Dopo aver calmato la folla, il cancelliere disse: «Efesini, chi è mai quell'uomo che non sappia che la città degli Efesini è la custode del tempio della grande dea Diana e della sua immagine caduta da Giove?</p>
<p class="C19 V36">Poiché dunque queste cose sono incontestabili, voi dovete restare calmi e non fare nulla di sconsiderato.</p>
<p class="C19 V37">Infatti avete condotto qui questi uomini, che non sono né sacrileghi né bestemmiatori della vostra dea.</p>
<p class="C19 V38">Se dunque Demetrio e gli artigiani che sono con lui hanno qualcosa contro qualcuno, i tribunali sono aperti e vi sono i proconsoli; presenti ognuno le sue accuse.</p>
<p class="C19 V39">Se poi avete qualche altra richiesta da fare, ciò si risolverà nell'ordinaria assemblea.</p>
<p class="C19 V40">Noi infatti corriamo il rischio di essere accusati di sedizione per l'accaduto di oggi, non essendovi ragione alcuna con cui giustificare questo assembramento».</p>
<p class="C19 V41">E, dette queste cose, sciolse l'adunanza.</p>
<p class="C20 V1">Dopo che fu cessato il tumulto, Paolo chiamò a sé i discepoli, li abbracciò e partí per andare in Macedonia.</p>
<p class="C20 V2">E, dopo aver attraversato quelle regioni e aver dato loro molte esortazioni, si recò in Grecia.</p>
<p class="C20 V3">Dopo aver trascorso colà tre mesi, poiché i Giudei avevano ordito un complotto mentre egli stava salpando per la Siria, decise di far ritorno passando per la Macedonia.</p>
<p class="C20 V4">Or l'accompagnarono fino in Asia Sopatro di Berea, Aristarco e Secondo di Tessalonica, Gaio di Derbe e Timoteo, e Tichico e Trofimo, oriundi dell'Asia.</p>
<p class="C20 V5">Costoro, partiti prima di noi, ci aspettarono a Troas.</p>
<p class="C20 V6">Ma noi partimmo da Filippi dopo i giorni degli Azzimi e in cinque giorni li raggiungemmo a Troas, dove dimorammo sette giorni.</p>
<p class="C20 V7">Il primo giorno della settimana, essendosi i discepoli radunati per rompere il pane, Paolo, dovendo partire il giorno seguente, conversava con loro, e protrasse il discorso fino a mezzanotte.</p>
<p class="C20 V8">Or nella sala, dove eravamo radunati, vi erano molte lampade.</p>
<p class="C20 V9">Un giovane di nome Eutico, che era seduto sul davanzale della finestra, fu colto da un sonno profondo; e, mentre Paolo tirava il suo discorso a lungo, preso dal sonno, cadde dal terzo piano e fu raccolto morto.</p>
<p class="C20 V10">Ma Paolo, sceso giú, si gettò su di lui, l'abbracciò e disse: «Non vi turbate, perché l'anima sua è in lui».</p>
<p class="C20 V11">Quindi risalí, spezzò il pane con loro e mangiò, e dopo aver parlato a lungo fino all'alba, partí.</p>
<p class="C20 V12">Intanto ricondussero il ragazzo vivo, per cui furono oltremodo consolati.</p>
<p class="C20 V13">Noi invece, che ci eravamo già imbarcati, navigammo verso Asso, dove avevamo intenzione di riprendere a bordo Paolo, perché aveva stabilito cosí, volendo egli fare quel viaggio via terra.</p>
<p class="C20 V14">Quando ci raggiunse ad Asso, lo prendemmo con noi e arrivammo a Mitilene.</p>
<p class="C20 V15">Salpammo di là e arrivammo il giorno seguente di fronte a Chio; l'indomani raggiungemmo Samo e, dopo una sosta a Trogillio, il giorno dopo giungemmo a Mileto.</p>
<p class="C20 V16">Paolo infatti aveva deliberato di navigare senza fermarsi a Efeso per evitare di perdere tempo in Asia, perché aveva fretta di trovarsi, se possibile, a Gerusalemme il giorno di Pentecoste.</p>
<p class="C20 V17">Da Mileto mandò ad Efeso a far chiamare gli anziani della chiesa.</p>
<p class="C20 V18">Quando giunsero da lui, egli disse loro: «Voi sapete dal primo giorno che entrai in Asia come ho vissuto tra di voi per tutto questo tempo,</p>
<p class="C20 V19">servendo il Signore in tutta umiltà con molte lacrime e prove che mi sono avvenute per le insidie dei Giudei</p>
<p class="C20 V20">e come io non mi sono astenuto di annunziarvi e insegnarvi in pubblico e per le case nessuna di quelle cose che sono giovevoli,</p>
<p class="C20 V21">dichiarando solennemente ai Giudei e ai Greci la necessità della conversione a Dio e della fede nel Signor nostro Gesú Cristo.</p>
<p class="C20 V22">Ed ora, ecco, spinto dallo Spirito, vado a Gerusalemme, non sapendo le cose che là mi accadranno,</p>
<p class="C20 V23">se non ciò che lo Spirito Santo mi attesta in ogni città, dicendo che mi aspettano legami e tribolazioni.</p>
<p class="C20 V24">Ma io non ne tengo alcun conto e la mia propria vita non mi è cara, pur di terminare con gioia il mio corso e il ministero che ho ricevuto dal Signore Gesú, che è di testimoniare pienamente l'evangelo della grazia di Dio.</p>
<p class="C20 V25">Ecco, ora so che voi tutti, fra i quali sono andato e venuto predicando il regno di Dio, non vedrete piú la mia faccia.</p>
<p class="C20 V26">Perciò oggi vi dichiaro di essere puro del sangue di tutti;</p>
<p class="C20 V27">poiché io non mi sono tratto indietro dall'annunziarvi tutto il consiglio di Dio.</p>
<p class="C20 V28">Badate dunque a voi stessi e a tutto il gregge in mezzo al quale lo Spirito Santo vi ha costituiti vescovi, per pascere la chiesa di Dio, che egli ha acquistata col proprio sangue</p>
<p class="C20 V29">Infatti io so che dopo la mia partenza, entreranno in mezzo a voi dei lupi rapaci, i quali non risparmieranno il gregge,</p>
<p class="C20 V30">e che tra voi stessi sorgeranno degli uomini che proporranno cose perverse per trascinarsi dietro i discepoli.</p>
<p class="C20 V31">Perciò vegliate, ricordandovi che per lo spazio di tre anni, giorno e notte, non ho mai cessato di ammonire ciascuno con lacrime.</p>
<p class="C20 V32">Ed ora, fratelli, io vi raccomando a Dio e alla parola della sua grazia, che è in grado di edificarvi e di darvi l'eredità in mezzo a tutti i santificati.</p>
<p class="C20 V33">Io non ho desiderato né l'argento, né l'oro, né il vestito di alcuno.</p>
<p class="C20 V34">E voi stessi sapete che queste mani hanno provveduto ai bisogni miei e di quelli che erano con me.</p>
<p class="C20 V35">In ogni cosa vi ho mostrato che affaticandosi in questo mondo ci conviene sostenere gli infermi e ricordarsi delle parole del Signore Gesú, il quale disse: «C'è maggior felicità nel dare che nel ricevere!».</p>
<p class="C20 V36">E, quando ebbe dette queste cose, si inginocchiò e pregò con tutti loro.</p>
<p class="C20 V37">Allora tutti scoppiarono in un gran pianto e, gettatisi al collo di Paolo, lo baciavano,</p>
<p class="C20 V38">dolenti soprattutto per la parola che aveva detto, che non vedrebbero piú la sua faccia. Poi l'accompagnarono alla nave.</p>
<p class="C21 V1">Dopo esserci separati da loro, salpammo e, puntando diritto, arrivammo a Cos, il giorno seguente a Rodi, e di là a Patara.</p>
<p class="C21 V2">Trovata qui una nave diretta in Fenicia, ci imbarcammo e salpammo.</p>
<p class="C21 V3">Avvistata Cipro e lasciatala a sinistra, proseguimmo per la Siria e approdammo a Tiro, perché qui si doveva scaricare la nave.</p>
<p class="C21 V4">Trovati i discepoli, ci trattenemmo sette giorni; mossi dallo Spirito, essi dicevano a Paolo di non salire a Gerusalemme.</p>
<p class="C21 V5">Ma al termine del nostro soggiorno, partimmo e ci mettemmo in cammino, accompagnati da tutti, con le mogli e figli, fin fuori della città; e, postici in ginocchio sul lido, pregammo.</p>
<p class="C21 V6">Poi, dopo esserci scambiati i saluti, montammo sulla nave, mentre quelli se ne tornarono alle loro case.</p>
<p class="C21 V7">Terminata la navigazione, da Tiro arrivammo a Tolemaide e, salutati i fratelli, ci trattenemmo un giorno con loro.</p>
<p class="C21 V8">Ripartiti il giorno seguente, noi che eravamo compagni di Paolo, arrivammo a Cesarea e, entrati in casa di Filippo l'evangelista che era uno dei sette, restammo presso di lui.</p>
<p class="C21 V9">Or egli aveva quattro figlie vergini, che profetizzavano.</p>
<p class="C21 V10">E, restando noi lí molti giorni, un certo profeta di nome Agabo, scese dalla Giudea.</p>
<p class="C21 V11">Venuto da noi, egli prese la cintura di Paolo, si legò mani e piedi, e disse: «Questo dice lo Spirito Santo: Cosí legheranno i Giudei a Gerusalemme l'uomo a cui appartiene questa cintura e lo consegneranno nelle mani dei gentili».</p>
<p class="C21 V12">All'udire queste cose, noi e quelli del luogo lo pregavamo di non salire a Gerusalemme.</p>
<p class="C21 V13">Ma Paolo rispose: «Che fate voi, piangendo e spezzandomi il cuore? Poiché io sono pronto non solo ad essere legato, ma anche a morire a Gerusalemme per il nome del Signore Gesú».</p>
<p class="C21 V14">E siccome non c'era modo di persuaderlo, ci rassegnammo dicendo: «Sia fatta la volontà del Signore».</p>
<p class="C21 V15">Dopo quei giorni, preparate le nostre cose, salimmo a Gerusalemme.</p>
<p class="C21 V16">Con noi vennero anche alcuni discepoli di Cesarea e condussero con loro un certo Mnasone, nativo di Cipro, un vecchio discepolo, presso il quale dovevamo alloggiare.</p>
<p class="C21 V17">Al nostro arrivo a Gerusalemme, i fratelli ci accolsero lietamente.</p>
<p class="C21 V18">Il giorno seguente Paolo si recò con noi da Giacomo, e tutti gli anziani erano presenti.</p>
<p class="C21 V19">Dopo averli salutati, Paolo raccontò loro, ad una ad una, le cose che il Signore aveva operato fra i gentili per mezzo del suo ministero.</p>
<p class="C21 V20">Ed essi, udito ciò, glorificavano Dio, poi dissero a Paolo: «Fratello, tu vedi quante migliaia di Giudei vi sono che hanno creduto; e tutti sono zelanti della legge.</p>
<p class="C21 V21">Or sono stati informati a tuo riguardo che tu insegni a tutti i Giudei che vivono fra i gentili di distaccarsi da Mosé, dicendo di non circoncidere i figli e di non seguire piú le usanze giudaiche.</p>
<p class="C21 V22">Or dunque, che si deve fare? E' inevitabile che la folla si raduni, perché sapranno che tu sei venuto.</p>
<p class="C21 V23">Fa' dunque quanto ti diciamo: noi abbiamo quattro uomini, che hanno fatto un voto;</p>
<p class="C21 V24">prendili con te, purificati con loro, e paga per loro, perché si possano radere il capo; cosí tutti sapranno che non c'è nulla di vero in quelle cose di cui sono stati informati intorno a te, ma che anche tu sei disciplinato e osservi la legge.</p>
<p class="C21 V25">Ma per quanto riguarda i gentili che hanno creduto, noi abbiamo loro scritto, avendo stabilito che non osservino alcuna cosa del genere, ma che si guardino unicamente dalle cose sacrificate agli idoli dal sangue, dalle cose soffocate e dalla fornicazione».</p>
<p class="C21 V26">Allora Paolo, il giorno seguente, prese con sé quegli uomini e, dopo essersi purificato con loro, entrò nel tempio dichiarando di voler portare a compimento i giorni della purificazione, quando sarebbe stata presentata l'offerta per ciascun di loro.</p>
<p class="C21 V27">Ma, come i sette giorni stavano per compiersi i Giudei dell'Asia, vedendolo nel tempio, sollevarono tutta la folla e gli misero le mani addosso,</p>
<p class="C21 V28">gridando: «Uomini d'Israele, venite in aiuto! Costui è l'uomo che insegna a tutti e dappertutto una dottrina che è contro il popolo, contro la legge e contro questo luogo; oltre a ciò, ha pure condotto dei Greci nel tempio e ha contaminato questo santo luogo».</p>
<p class="C21 V29">Infatti avevano in precedenza visto Trofimo di Efeso in città con Paolo, e pensavano che egli lo avesse condotto nel tempio.</p>
<p class="C21 V30">E tutta la città fu in subbuglio, e ci fu un accorrere di gente; e, preso Paolo, lo trascinarono fuori del tempio e subito furono serrate le porte.</p>
<p class="C21 V31">Ora, mentre essi cercavano di ucciderlo, al tribuno della coorte giunse la notizia che tutta Gerusalemme era sottosopra.</p>
<p class="C21 V32">Immediatamente egli, presi dei soldati e dei centurioni, corse verso di loro. E questi, visto il tribuno e i soldati, smisero di battere Paolo.</p>
<p class="C21 V33">Allora il tribuno, avvicinatosi, lo prese e comandò che fosse legato con due catene, poi domandò chi fosse e che cosa avesse fatto.</p>
<p class="C21 V34">Tra la folla gli uni gridavano una cosa e gli altri un'altra; non potendo perciò sapere nulla di certo per il tumulto, comandò che fosse condotto nella fortezza.</p>
<p class="C21 V35">Quando arrivò alla gradinata, egli dovette essere portato dai soldati per la violenza della folla,</p>
<p class="C21 V36">perché la massa del popolo lo seguiva, gridando: «A morte».</p>
<p class="C21 V37">Mentre Paolo stava per essere introdotto nella fortezza, disse al tribuno: «Mi è lecito dirti qualcosa?». Quegli rispose: «Sai il greco?</p>
<p class="C21 V38">Non sei tu quell'Egiziano che tempo fa insorse e condusse nel deserto quei quattromila briganti?».</p>
<p class="C21 V39">Ma Paolo disse: «Io sono un Giudeo di Tarso, cittadino di quella non oscura città di Cilicia; or ti prego di lasciarmi parlare al popolo».</p>
<p class="C21 V40">Avendoglielo permesso, Paolo, stando in piedi sopra la gradinata, fece cenno con la mano al popolo. E, fattosi un gran silenzio, parlò in lingua ebraica dicendo:</p>
<p class="C22 V1">«Fratelli e padri, ascoltate ciò che ora vi dico a mia difesa».</p>
<p class="C22 V2">Nell'udire che parlava loro in lingua ebraica, fecero ancor piú silenzio. Poi disse:</p>
<p class="C22 V3">«In verità io sono un Giudeo, nato in Tarso di Cilicia e allevato in questa città ai piedi di Gamaliele, educato nella rigorosa osservanza della legge dei padri, pieno di zelo di Dio, come oggi lo siete voi tutti;</p>
<p class="C22 V4">io ho perseguitato fino alla morte questa Via, legando e mettendo in prigione uomini e donne,</p>
<p class="C22 V5">come mi sono testimoni il sommo sacerdote e tutto il sinedrio, degli anziani, dai quali avendo anche ricevuto lettere per i fratelli, mi recavo a Damasco per condurre prigionieri a Gerusalemme anche quelli che erano là, perché fossero puniti.</p>
<p class="C22 V6">Or avvenne che, mentre io ero in cammino e mi avvicinavo a Damasco, intorno a mezzogiorno, all'improvviso una gran luce dal cielo mi folgorò d'intorno.</p>
<p class="C22 V7">Ed io caddi a terra e udii una voce che mi diceva: «Saulo, Saulo, perché mi perseguiti?».</p>
<p class="C22 V8">Io risposi: «Chi sei, Signore?» Egli mi disse: «Io sono Gesú il Nazareno, che tu perseguiti».</p>
<p class="C22 V9">Or quelli che erano con me videro sí la luce e furono spaventati, ma non udirono la voce di colui che mi parlava.</p>
<p class="C22 V10">Io dissi: «Signore, che devo fare?» Il Signore mi disse: «Alzati e va' a Damasco, là ti sarà annunziato tutto quello che ti è ordinato di fare»</p>
<p class="C22 V11">Ora, siccome io non vedevo nulla per lo splendore di quella luce, fui condotto per mano da quelli che erano con me, e cosí entrai a Damasco.</p>
<p class="C22 V12">Or un certo Anania, uomo pio secondo la legge, di cui tutti i Giudei che abitavano a Damasco rendevano buona testimonianza,</p>
<p class="C22 V13">venne da me e, standomi vicino, mi disse: «Fratello Saulo, ricupera la vista». In quell'istante io ricuperai la vista e lo guardai.</p>
<p class="C22 V14">Poi aggiunse: «Il Dio dei nostri padri ti ha preordinato a conoscere la sua volontà, a vedere il Giusto e a udire una voce dalla sua bocca.</p>
<p class="C22 V15">Perché tu gli devi essere testimone presso tutti gli uomini delle cose che hai visto e udito.</p>
<p class="C22 V16">Ed ora che aspetti? Alzati e sii battezzato e lavato dai tuoi peccati, invocando il nome del Signore".</p>
<p class="C22 V17">Or avvenne che, quando ritornai a Gerusalemme e stavo pregando nel tempio, fui rapito in estasi,</p>
<p class="C22 V18">e vidi il Signore che mi diceva: «Affrettati ed esci presto da Gerusalemme, perché essi non riceveranno la tua testimonianza intorno a me».</p>
<p class="C22 V19">Allora io dissi: «Signore, loro stessi sanno che incarceravo e battevo da una sinagoga all'altra quelli che credevano in te;</p>
<p class="C22 V20">quando si versava il sangue di Stefano, tuo martire, anch'io ero presente, acconsentivo alla sua morte e custodivo le vesti di coloro che lo uccidevano.</p>
<p class="C22 V21">Ma egli mi disse: «Va' perché io ti manderò lontano tra i gentili?».</p>
<p class="C22 V22">Essi lo ascoltarono fino a questo punto; poi alzarono la voce, dicendo: «Togli dal mondo un tale uomo, perché non è degno di vivere!».</p>
<p class="C22 V23">Siccome essi gridavano, gettando via le loro vesti e lanciando polvere in aria,</p>
<p class="C22 V24">il tribuno comandò che Paolo fosse condotto nella fortezza, ordinando di interrogarlo a colpi di flagelli al fine di sapere per quale motivo gridavano cosí contro di lui.</p>
<p class="C22 V25">Ma, quando lo ebbero disteso con le cinghie, Paolo disse al centurione che era presente: «Vi è lecito flagellare un cittadino romano, non ancora condannato?».</p>
<p class="C22 V26">Udito questo, il centurione andò a riferirlo al tribuno, dicendo: «Che cosa stai facendo? Quest'uomo è un cittadino romano!».</p>
<p class="C22 V27">Il tribuno allora si recò da Paolo e gli chiese: «Dimmi, sei tu un cittadino romano?». Egli disse: «Sí, lo sono».</p>
<p class="C22 V28">Il tribuno rispose: «Io ho acquistata questa cittadinanza mediante una grande somma di denaro». Paolo disse: «Io invece l'ho di nascita».</p>
<p class="C22 V29">Allora quelli che lo dovevano interrogare si allontanarono subito da lui; e lo stesso tribuno, avendo saputo che egli era cittadino romano, ebbe paura perché lo aveva fatto legare.</p>
<p class="C22 V30">Or il giorno seguente, volendo sapere con certezza il motivo per cui egli era accusato dai Giudei, lo sciolse dai legami e ordinò ai capi dei sacerdoti e a tutto il sinedrio di venire. Poi, condotto giú Paolo, lo presentò davanti a loro.</p>
<p class="C23 V1">Paolo, fissati gli occhi sul sinedrio, disse: «Fratelli, fino a questo giorno, io mi sono comportato davanti a Dio in perfetta buona coscienza».</p>
<p class="C23 V2">A questo dire il sommo sacerdote Anania ordinò a quelli che gli erano accanto di percuoterlo sulla bocca.</p>
<p class="C23 V3">Allora Paolo gli disse: «Dio percuoterà te, muro imbiancato. Tu siedi per giudicarmi secondo la legge e, violando la legge, ordini che io sia percosso».</p>
<p class="C23 V4">Or quelli che erano presenti dissero: «Insulti tu il sommo sacerdote di Dio?».</p>
<p class="C23 V5">Paolo rispose: «Non sapevo, fratelli, che egli fosse sommo sacerdote, perché sta scritto: «Tu non dirai male del principe del tuo popolo»».</p>
<p class="C23 V6">Paolo quindi, sapendo che una parte dei presenti era composta di sadducei e l'altra di farisei gridò a quelli del sinedrio: «Fratelli, io sono fariseo, figlio di farisei, è a motivo della speranza e della risurrezione dei morti che vengo giudicato».</p>
<p class="C23 V7">Appena egli disse questo, nacque un dissenso fra i farisei e i sadducei, e l'assemblea si divise;</p>
<p class="C23 V8">infatti i sadducei dicono che non vi è risurrezione né angelo, né spirito, mentre i farisei affermano l'una e l'altra cosa.</p>
<p class="C23 V9">Si fece allora un grande clamore. Gli scribi del partito dei farisei, alzatisi, protestavano con forza e dicevano: «Noi non troviamo nulla di male in quest'uomo; e se uno spirito o un angelo gli avesse parlato? Non combattiamo contro Dio».</p>
<p class="C23 V10">Ora siccome il dissenso andava aumentando, il tribuno, per timore che Paolo fosse fatto a pezzi da loro, ordinò ai soldati di scendere e di portarlo via dal loro mezzo, e di ricondurlo nella fortezza.</p>
<p class="C23 V11">La notte seguente, il Signore si presentò a lui e disse: «Paolo, coraggio, perché come tu hai reso testimonianza di me in Gerusalemme, cosí bisogna che tu la renda anche a Roma».</p>
<p class="C23 V12">Quando fu giorno, certi Giudei tramarono una congiura obbligandosi con giuramento esecratorio a non mangiare né bere, finché non avessero ucciso Paolo.</p>
<p class="C23 V13">Erano piú di quaranta quelli che avevano fatto questa congiura.</p>
<p class="C23 V14">Essi si presentarono ai capi dei sacerdoti e agli anziani e dissero: «Noi ci siamo impegnati con giuramento di non assaggiare alcuna cosa, finché non abbiamo ucciso Paolo.</p>
<p class="C23 V15">Or dunque voi con il sinedrio fate una petizione al tribuno perché domani ve lo riconduca, come se voleste indagare piú a fondo sul suo caso, e noi, prima che si avvicini, saremo pronti ad ucciderlo».</p>
<p class="C23 V16">Ma il figlio della sorella di Paolo, venuto a conoscenza dell'agguato corse alla fortezza e, entrato, lo riferí a Paolo.</p>
<p class="C23 V17">Allora Paolo, chiamato a sé uno dei centurioni, disse: «Conduci questo giovane dal tribuno, perché ha qualcosa da comunicargli».</p>
<p class="C23 V18">Egli dunque lo prese, lo condusse dal tribuno e disse: «Paolo, quel prigioniero, mi ha chiamato e mi ha pregato di condurti questo giovane, che ha qualcosa da dirti».</p>
<p class="C23 V19">Allora il tribuno, presolo per mano, lo condusse in disparte e domandò: «Che cosa hai da riferirmi?».</p>
<p class="C23 V20">Egli disse: «I Giudei si sono accordati per chiederti che domani tu conduca Paolo giú nel sinedrio, come se volessero investigare piú a fondo il suo caso.</p>
<p class="C23 V21">Perciò tu non dar loro ascolto, perché piú di quaranta uomini di loro, stanno in agguato per prenderlo, essendosi impegnati con un voto di non mangiare né bere, finché non l'abbiano ucciso; ed ora sono pronti, aspettando che tu lo permetta loro».</p>
<p class="C23 V22">Il tribuno dunque licenziò il giovane, ordinandogli di non palesare ad alcuno che gli avesse fatto sapere queste cose.</p>
<p class="C23 V23">Poi, chiamati due centurioni, disse loro: «Tenete pronti fin dalle ore tre della notte duecento soldati, settanta cavalieri e duecento lancieri, per andare fino a Cesare».</p>
<p class="C23 V24">Disse loro ancora di tenere pronte delle cavalcature per farvi montare su Paolo e condurlo sano e salvo dal governatore Felice.</p>
<p class="C23 V25">Egli scrisse pure una lettera di questo tenore:</p>
<p class="C23 V26">«Claudio Lisia, all'eccellentissimo governatore Felice, salute.</p>
<p class="C23 V27">Quest'uomo era stato preso dai Giudei e stava per essere da loro ucciso, quando io sopraggiunsi con i soldati e lo liberai, avendo inteso che era cittadino romano.</p>
<p class="C23 V28">Volendo poi sapere la colpa di cui l'accusavano, l'ho condotto nel loro sinedrio.</p>
<p class="C23 V29">Ho cosí trovato che era accusato per questioni relative alla loro legge e che non c'era in lui alcuna colpa degna di morte né di prigione.</p>
<p class="C23 V30">Quando poi mi fu riferito dell'agguato che i Giudei tendevano a quest'uomo, te l'ho subito mandato, ordinando pure ai suoi accusatori di esporre davanti a te le rimostranze che hanno contro di lui. Sta' bene!».</p>
<p class="C23 V31">I soldati dunque, secondo ch'era stato loro ordinato, presero in consegna Paolo e lo condussero di notte ad Antipàdride.</p>
<p class="C23 V32">IL giorno seguente, lasciato ai cavalieri il compito di andare con lui, ritornarono alla fortezza.</p>
<p class="C23 V33">Quelli giunti a Cesarea e consegnata la lettera al governatore, gli presentarono anche Paolo.</p>
<p class="C23 V34">Dopo aver letto la lettera, il governatore domandò a Paolo di quale provincia fosse; e, saputo che era della Cilicia,</p>
<p class="C23 V35">gli disse: «Io ti ascolterò quando saranno arrivati anche i tuoi accusatori». E ordinò che fosse custodito nel palazzo di Erode.</p>
<p class="C24 V1">Ora, cinque giorni dopo, arrivò il sommo sacerdote Anania insieme con gli anziani, e con un oratore, un certo Tertullo, essi comparvero davanti al governatore per accusare Paolo.</p>
<p class="C24 V2">Quando Paolo fu chiamato, Tertullo cominciò ad accusarlo, dicendo:</p>
<p class="C24 V3">«Eccellentissimo Felice, noi riconosciamo in tutto e per tutto e con profonda gratitudine che la pace che godiamo e le vantaggiose riforme attuate per questa nazione sono opera delle tue previdenti misure.</p>
<p class="C24 V4">Ma per non importunarti piú a lungo, ti prego nella tua benevolenza di darci brevemente ascolto.</p>
<p class="C24 V5">Noi abbiamo trovato che quest'uomo è una peste e suscita sedizioni fra tutti i Giudei che sono nel mondo, ed è capo della setta dei Nazareni.</p>
<p class="C24 V6">Egli ha perfino tentato di profanare il tempio; per questo noi l'abbiamo preso e lo volevamo giudicare secondo la nostra legge.</p>
<p class="C24 V7">Ma, sopraggiungendo il tribuno Lisia lo ha tolto a forza dalle nostre mani,</p>
<p class="C24 V8">ordinando ai suoi accusatori di venire da te, esaminandolo, potrai tu stesso sapere da lui la verità su tutte le cose di cui l'accusiamo».</p>
<p class="C24 V9">I Giudei si associarono anch'essi nelle accuse, affermando che le cose stavano cosí.</p>
<p class="C24 V10">Allora Paolo, dopo che il governatore gli fece cenno di parlare, rispose: «Sapendo che da molti anni tu sei giudice di questa nazione, con piú coraggio parlo a mia difesa.</p>
<p class="C24 V11">Non piú di dodici giorni fa come tu puoi verificare, io salii a Gerusalemme per adorare.</p>
<p class="C24 V12">Or essi non mi hanno trovato nel tempio a disputare con alcuno, o a incitare la folla né nelle sinagoghe né per la città;</p>
<p class="C24 V13">né possono provare le cose delle quali ora mi accusano.</p>
<p class="C24 V14">Ma questo ti confesso che, secondo la Via che essi chiamano setta io servo cosí il Dio dei padri, credendo a tutte le cose che sono scritte nella legge e nei profeti,</p>
<p class="C24 V15">avendo in Dio la speranza, che anch'essi condividono, che vi sarà una risurrezione dei morti, tanto dei giusti che degli ingiusti.</p>
<p class="C24 V16">Per questo io mi sforzo di avere continuamente una coscienza irreprensibile davanti a Dio e davanti agli uomini.</p>
<p class="C24 V17">Ora, dopo molti anni, io sono venuto a portare elemosine e offerte alla mia nazione.</p>
<p class="C24 V18">Mentre facevo questo, essi mi hanno trovato purificato nel tempio, senza alcun assembramento o tumulto.</p>
<p class="C24 V19">Ma vi erano alcuni Giudei dell'Asia che dovevano comparire davanti a te per accusarmi, se avevano qualcosa contro di me.</p>
<p class="C24 V20">O questi stessi dicano se hanno trovato alcun misfatto in me, quando stavo davanti al sinedrio,</p>
<p class="C24 V21">a meno che sia per questa sola parola che io gridai stando in piedi in mezzo a loro: E' a motivo della risurrezione dei morti che oggi vengo giudicato da voi.</p>
<p class="C24 V22">Quando udí queste cose, Felice, che era ben informato sulla Via, rinviò il processo, dicendo: «Quando verrà il tribuno Lisia, prenderò in esame il vostro caso».</p>
<p class="C24 V23">E ordinò al centurione che Paolo fosse custodito, ma che avesse una certa libertà, senza impedire a nessuno dei suoi di prestargli dei servizi o di venire a trovarlo.</p>
<p class="C24 V24">Alcuni giorni dopo Felice, venuto con Drusilla sua moglie che era giudea, mandò a chiamare Paolo e l'ascoltò intorno alla fede in Cristo Gesú.</p>
<p class="C24 V25">E siccome Paolo parlava di giustizia, di autocontrollo e del giudizio futuro, Felice, tutto spaventato, rispose: «Per il momento va' quando avrò opportunità, ti manderò a chiamare».</p>
<p class="C24 V26">Nel medesimo tempo egli sperava che Paolo gli avrebbe dato del denaro perché lo liberasse; e per questo lo faceva spesso chiamare e conversava con lui.</p>
<p class="C24 V27">Ma dopo due anni, Felice ebbe come successore Porcio Festo; e Felice, volendo far cosa grata ai Giudei, lasciò Paolo in prigione.</p>
<p class="C25 V1">Quando Festo giunse nella provincia, tre giorni dopo salí da Cesarea a Gerusalemme.</p>
<p class="C25 V2">Il sommo sacerdote e i capi dei Giudei gli presentarono le loro accuse contro Paolo e lo supplicavano,</p>
<p class="C25 V3">chiedendogli nei riguardi di Paolo il favore di farlo trasferire a Gerusalemme; cosí essi lo avrebbero ucciso in un'imboscata lungo la strada.</p>
<p class="C25 V4">Ma Festo rispose che Paolo era custodito a Cesarea, e che egli stesso sarebbe presto andato là.</p>
<p class="C25 V5">«Perciò le persone influenti tra di voi», disse egli, «scendano con me; e se vi è alcuna colpa in quest'uomo, lo accusino».</p>
<p class="C25 V6">Fermatosi tra loro non piú di otto o dieci giorni, Festo discese a Cesarea; il giorno seguente sedette in tribunale e ordinò che gli fosse portato Paolo.</p>
<p class="C25 V7">Quando egli giunse, i Giudei che erano discesi da Gerusalemme lo attorniarono, portando contro a Paolo molte e gravi accuse, che però non potevano provare.</p>
<p class="C25 V8">Paolo diceva a sua difesa: «Io non ho peccato né contro la legge dei Giudei né contro il tempio né contro Cesare».</p>
<p class="C25 V9">Ma Festo, volendo far cosa grata ai Giudei, rispose a Paolo e disse: «Vuoi tu salire a Gerusalemme per esservi giudicato davanti a me intorno a queste cose?».</p>
<p class="C25 V10">Allora Paolo disse: «Io sto davanti al tribunale di Cesare, dove devo essere giudicato, io non ho fatto alcun torto ai Giudei, come tu stesso sai molto bene.</p>
<p class="C25 V11">Se ho fatto del male e ho commesso qualche cosa degna di morte, non rifiuto di morire, ma se non c'è nulla di vero nelle cose delle quali costoro mi accusano, nessuno può consegnarmi nelle loro mani. Mi appello a Cesare»</p>
<p class="C25 V12">Allora Festo, dopo aver conferito col consiglio, rispose: «Ti sei appellato a Cesare; a Cesare andrai».</p>
<p class="C25 V13">Alcuni giorni dopo, il re Agrippa e Berenice arrivarono a Cesarea per salutare Festo.</p>
<p class="C25 V14">E poiché vi si trattennero parecchi giorni, Festo espose al re il caso di Paolo, dicendo: «Felice ha lasciato prigioniero un certo uomo,</p>
<p class="C25 V15">contro il quale, quando io fui a Gerusalemme, i capi dei sacerdoti e gli anziani dei Giudei presentarono accuse, chiedendo la sua condanna.</p>
<p class="C25 V16">Io risposi loro che non è abitudine dei Romani di consegnare alcuno per la morte prima che l'accusato sia stato messo a confronto con i suoi accusatori, e gli sia stato dato modo di difendersi dall'accusa.</p>
<p class="C25 V17">Perciò, quando essi si radunarono qui, senza frapporre indugi, il giorno seguente mi sedetti in tribunale e ordinai di portarmi quest'uomo.</p>
<p class="C25 V18">Quando i suoi accusatori si alzarono, non addussero contro di lui alcuna accusa delle cose che io sospettavo.</p>
<p class="C25 V19">Ma avevano solamente dei punti di disaccordo sulla loro religione e intorno a un certo Gesú, morto, che Paolo diceva essere vivente.</p>
<p class="C25 V20">Ora, essendo io perplesso davanti a una controversia del genere, gli chiesi se voleva andare a Gerusalemme e là essere giudicato intorno a queste cose.</p>
<p class="C25 V21">Ma, essendosi Paolo appellato ad Augusto per rimettersi al suo giudizio, ordinai che fosse custodito finché non potrò mandarlo da Cesare».</p>
<p class="C25 V22">Agrippa disse a Festo: «Vorrei ascoltare anch'io quest'uomo». Ed egli rispose: «Domani l'ascolterai».</p>
<p class="C25 V23">Cosí il giorno seguente Agrippa e Berenice vennero con grande pompa e, entrati nella sala dell'udienza con i tribuni e con i notabili della città, per ordine di Festo Paolo fu condotto lí.</p>
<p class="C25 V24">Allora Festo disse: «Re Agrippa, e voi tutti che siete qui presenti con noi voi vedete costui circa il quale tutta la moltitudine dei Giudei si è rivolta a me in Gerusalemme e qui, gridando che non è piú degno di vivere,</p>
<p class="C25 V25">Io però, avendo riscontrato che non ha fatto alcuna cosa degna di morte ed essendosi egli stesso appellato ad Augusto, ho deliberato di mandarlo.</p>
<p class="C25 V26">E, siccome non ho nulla di certo da scrivere all'imperatore nei suoi confronti, l'ho condotto qui davanti a voi, e principalmente davanti a te, o re Agrippa, affinché dopo questa udienza io possa avere qualcosa da scrivere.</p>
<p class="C25 V27">Mi pare infatti irragionevole mandare un prigioniero senza indicare le accuse fatte contro di lui».</p>
<p class="C26 V1">Quindi Agrippa disse a Paolo: «Ti è concesso di parlare a tua difesa!». Allora Paolo, distesa la mano iniziò a fare la sua difesa:</p>
<p class="C26 V2">«O re Agrippa, io mi ritengo felice di potermi oggi discolpare davanti a te di tutte le cose delle quali sono accusato dai Giudei,</p>
<p class="C26 V3">soprattutto perché tu conosci tutte le usanze e le questioni che ci sono tra i Giudei; ti prego perciò di ascoltarmi con pazienza.</p>
<p class="C26 V4">Ora quale sia stato il mio modo di vivere fin dalla giovinezza, che ho trascorsa interamente a Gerusalemme in mezzo al mio popolo, tutti i Giudei lo sanno.</p>
<p class="C26 V5">Essi mi hanno conosciuto fin d'allora e possono testimoniare, se lo vogliono che son vissuto come fariseo, secondo la piú rigida setta della nostra religione.</p>
<p class="C26 V6">Ed ora mi trovo in giudizio per la speranza della promessa fatta da Dio ai nostri padri,</p>
<p class="C26 V7">quella promessa che le nostre dodici tribú, che servono Dio con fervore giorno e notte, sperano di ottenere; per questa speranza, o re Agrippa, io sono accusato dai Giudei.</p>
<p class="C26 V8">Perché mai ritenete incredibile che Dio risusciti i morti?</p>
<p class="C26 V9">Io stesso ritenni essere mio dovere far molte cose contro il nome di Gesú il Nazareno.</p>
<p class="C26 V10">E questo è ciò che feci in Gerusalemme, avendone ricevuto l'autorità dai capi dei sacerdoti, rinchiusi nelle prigioni molti santi e, quando erano messi a morte, io davo il mio assenso.</p>
<p class="C26 V11">E spesse volte, andando da una sinagoga all'altra, li costrinsi a bestemmiare e, grandemente infuriato contro di loro, li perseguitai fin nelle città straniere.</p>
<p class="C26 V12">Mentre ero impegnato in questo e stavo andando a Damasco con l'autorizzazione e i pieni poteri dei capi dei sacerdoti,</p>
<p class="C26 V13">a mezzogiorno, o re, sulla strada io vidi una luce dal cielo piú splendente del sole, sfolgorare intorno a me e a quelli che viaggiavano con me.</p>
<p class="C26 V14">Essendo noi tutti caduti a terra, udii una voce che mi parlava e mi disse in lingua ebraica: «Saulo, Saulo, perché mi perseguiti? Ti è duro recalcitrare contro i pungoli».</p>
<p class="C26 V15">Io dissi: «Chi sei tu, Signore?». Egli disse: «Io sono Gesú, che tu perseguiti.</p>
<p class="C26 V16">Ma alzati e stà in piedi, perché per questo ti sono apparso: per costituirti ministro e testimone delle cose che tu hai visto e di quelle per le quali io ti apparirò,</p>
<p class="C26 V17">liberandoti dal popolo e dai gentili, ai quali ora ti mando,</p>
<p class="C26 V18">per aprir loro gli occhi e convertirli dalle tenebre alla luce e dalla potestà di Satana a Dio, affinché ricevano mediante la fede in me il perdono dei peccati e un'eredità tra i santificati</p>
<p class="C26 V19">Perciò, o re Agrippa, io non sono stato disubbidiente alla celeste visione.</p>
<p class="C26 V20">Ma prima a quelli in Damasco, poi a Gerusalemme. in tutta la regione della Giudea e ai gentili, ho annunziato di ravvedersi e di convertirsi a Dio, facendo opere degne di ravvedimento.</p>
<p class="C26 V21">Per queste cose i Giudei, dopo avermi preso nel tempio tentarono di uccidermi.</p>
<p class="C26 V22">Ma, per l'aiuto ottenuto da Dio fino a questo giorno ho continuato a testimoniare a piccoli e grandi, non dicendo nient'altro se non ciò che i profeti e Mosé dissero che doveva avvenire,</p>
<p class="C26 V23">cioè: che il Cristo avrebbe sofferto e che, essendo il primo a risuscitare dai morti, avrebbe annunziato la luce al popolo e ai gentili».</p>
<p class="C26 V24">Ora, mentre Paolo diceva queste cose a sua difesa, Festo disse ad alta voce: «Paolo, tu farnetichi; le molte lettere ti fanno uscire di senno».</p>
<p class="C26 V25">Ma egli disse: «Io non farnetico, eccellentissimo Festo, ma proferisco parole di verità e di buon senno.</p>
<p class="C26 V26">Infatti il re, al quale parlo con franchezza, è ben informato su queste cose, poiché sono convinto che nessuna di queste cose gli sia sconosciuta, perché tutto questo non è stato fatto in segreto.</p>
<p class="C26 V27">O re Agrippa, credi ai profeti? Io so che ci credi».</p>
<p class="C26 V28">Allora Agrippa disse a Paolo: «Ancora un po' e mi persuadi a diventare cristiano».</p>
<p class="C26 V29">Paolo disse: «Volesse Dio che in poco o molto tempo non solo tu, ma anche tutti quelli che oggi mi ascoltano, diventaste tali, quale sono io, all'infuori di queste catene».</p>
<p class="C26 V30">Dette queste cose, il re si alzò e con lui il governatore, Berenice e quelli che sedevano con loro.</p>
<p class="C26 V31">Ritiratisi in disparte, parlavano tra di loro e dicevano: «Quest'uomo non ha fatto nulla che meriti la morte o la prigione».</p>
<p class="C26 V32">Allora Agrippa disse a Festo: «Quest'uomo poteva essere liberato, se non si fosse appellato a Cesare»</p>
<p class="C27 V1">Quando fu deciso che noi salpassimo per l'Italia, Paolo e alcuni altri prigionieri furono consegnati a un centurione di nome Giulio, della coorte Augusta.</p>
<p class="C27 V2">Saliti su una nave di Adramitto, che doveva toccare i porti sulle coste dell'Asia, salpammo, avendo con noi Aristarco, un macedone di Tessalonica.</p>
<p class="C27 V3">Il giorno seguente arrivammo a Sidone; e Giulio, usando umanità verso Paolo, gli permise di andare dai suoi amici per riceverne le cure.</p>
<p class="C27 V4">Essendo poi partiti di là, navigammo al riparo di Cipro, perché i venti erano contrari.</p>
<p class="C27 V5">Attraversato il mare a ridosso della Cilicia e della Panfilia, arrivammo a Mira di Licia.</p>
<p class="C27 V6">Il centurione trovò qui una nave di Alessandria, che faceva vela per l'Italia e ci fece salire.</p>
<p class="C27 V7">Navigando lentamente per molti giorni, giungemmo a stento di fronte a Cnido per l'impedimento del vento; poi prendemmo a navigare al riparo di Creta, al largo di Salmone.</p>
<p class="C27 V8">E, costeggiandola con grande difficolta, giungemmo in un certo luogo chiamato Beiporti, vicino al quale era la città di Lasea.</p>
<p class="C27 V9">Ora, essendo già trascorso molto tempo ed essendo la navigazione divenuta pericolosa, poiché il digiuno era già passato, Paolo ammoní quelli della nave.</p>
<p class="C27 V10">dicendo: «Uomini, io vedo che la navigazione si farà con pericolo e grave danno non solo per il carico e per la nave, ma anche per le nostre persone».</p>
<p class="C27 V11">Ma il centurione aveva maggior fiducia nel pilota e nel capitano della nave che nelle cose dette da Paolo.</p>
<p class="C27 V12">E poiché quel porto non era adatto per svernare, i piú furono del parere di salpare di là per cercare di arrivare in qualche modo a Fenice, un porto di Creta, esposto al libeccio e al maestrale, e passarvi l'inverno.</p>
<p class="C27 V13">Quando si levò un leggero scirocco, pensando di poter attuare il loro intento, levarono le ancore e si misero a costeggiare Creta.</p>
<p class="C27 V14">Ma poco dopo, si scatenò sull'isola un vento impetuoso, chiamato euroclidone.</p>
<p class="C27 V15">Siccome la nave era portata via, non potendo reggere al vento, la lasciammo in sua balía, e cosí eravamo portati alla deriva.</p>
<p class="C27 V16">Passati velocemente sotto un'isoletta, chiamata Clauda, riuscimmo a stento a controllare la scialuppa.</p>
<p class="C27 V17">E, dopo averla tirata a bordo, i marinai usarono tutti i mezzi per fasciare di sotto la nave con gomene e, temendo di finire incagliati nella Sirte, calarono le vele, lasciandosi cosí portare alla deriva.</p>
<p class="C27 V18">Ma, essendo violentemente sbattuti dalla tempesta, il giorno seguente incominciarono a gettare il carico.</p>
<p class="C27 V19">Il terzo giorno, con le loro mani gettarono in mare l'attrezzatura della nave</p>
<p class="C27 V20">Poiché non apparivano né sole né stelle già da molti giorni, e infuriava su di noi una gran tempesta, si era ormai persa ogni speranza di salvezza.</p>
<p class="C27 V21">E poiché erano rimasti senza cibo per molto tempo. Paolo si alzò in mezzo a loro e disse: «Uomini, se mi aveste dato ascolto e non foste partiti da Creta, avreste evitato questo pericolo e questa perdita.</p>
<p class="C27 V22">Ma ora vi esorto a non perdervi d'animo, perché non vi sarà perdita della vita di alcuno di voi, ma solo della nave.</p>
<p class="C27 V23">Poiché mi è apparso questa notte un angelo di Dio, al quale appartengo e che io servo,</p>
<p class="C27 V24">dicendo: «Paolo, non temere, tu devi comparire davanti a Cesare; ed ecco. Dio ti ha dato tutti coloro che navigano con te».</p>
<p class="C27 V25">Perciò, o uomini, state di buon cuore, perché io ho fede in Dio che avverrà esattamente come mi è stato detto.</p>
<p class="C27 V26">Ma dovremo finire incagliati su un isola»,</p>
<p class="C27 V27">Quando era la quattordicesima notte che eravamo portati qua e là nel mare Adriatico, verso mezzanotte i marinai ebbero l'impressione di essere vicini a qualche terra.</p>
<p class="C27 V28">E, calato lo scandaglio, trovarono venti braccia di profondità; poi, un poco piú avanti calarono di nuovo lo scandaglio, e trovarono quindici braccia.</p>
<p class="C27 V29">Temendo allora di urtare contro gli scogli, gettarono dalla poppa quattro ancore, aspettando con ansia che si facesse giorno.</p>
<p class="C27 V30">Ora, siccome i marinai cercavano di fuggire dalla nave e stavano calando la scialuppa in mare col pretesto di voler gettare le ancore da prua</p>
<p class="C27 V31">Paolo disse al centurione e ai soldati: «Se costoro non restano sulla nave, voi non potete scampare».</p>
<p class="C27 V32">Allora i soldati tagliarono le funi della scialuppa e la lasciarono cadere.</p>
<p class="C27 V33">Nell'attesa che si facesse giorno, Paolo esortava tutti a prendere cibo, dicendo: «Oggi sono quattordici giorni che state aspettando digiuni senza aver preso nulla.</p>
<p class="C27 V34">Vi esorto perciò a prendere cibo, poiché questo contribuirà alla vostra salvezza; poiché neppure un capello del nostro capo perirà».</p>
<p class="C27 V35">Detto questo, prese del pane e rese grazie a Dio in presenza di tutti poi lo ruppe e cominciò a mangiare.</p>
<p class="C27 V36">Tutti allora, fattosi animo, presero anch'essi del cibo.</p>
<p class="C27 V37">Or sulla nave noi eravamo duecentosettantasei persone in tutto.</p>
<p class="C27 V38">Dopo aver mangiato a sazietà, alleggerirono la nave gettando il frumento in mare.</p>
<p class="C27 V39">Fattosi giorno, non riuscivano a riconoscere la terra, ma notarono una insenatura con la spiaggia e decisero di spingervi la nave, se potevano.</p>
<p class="C27 V40">Staccate le ancore, le lasciarono andare in mare, sciogliendo nello stesso tempo i legami dei timoni; poi, spiegata la vela maestra al vento, si diressero verso il lido.</p>
<p class="C27 V41">Ma, essendo incappati in una secca che aveva il mare da ambo i lati, vi arenarono la nave che rimase con la prua incagliata e immobile, mentre la poppa si sfasciava per la violenza delle onde.</p>
<p class="C27 V42">Or i soldati erano del parere di uccidere i prigionieri, perché nessuno fuggisse a nuoto.</p>
<p class="C27 V43">Ma il centurione, volendo salvare Paolo, li distolse da quel proposito e comandò a coloro che sapevano nuotare di gettarsi per primi in mare e di raggiungere la terra;</p>
<p class="C27 V44">poi gli altri, chi su tavole, chi su rottami della nave; e cosí avvenne che tutti poterono mettersi in salvo a terra.</p>
<p class="C28 V1">Dopo essere giunti in salvo a terra, seppero allora che quell'isola si chiamava Malta.</p>
<p class="C28 V2">Gli abitanti del luogo usarono verso di noi una gentilezza non comune, perché accesero un gran fuoco e accolsero tutti per la pioggia che cadeva e per il freddo.</p>
<p class="C28 V3">Ora mentre Paolo raccoglieva un gran fascio di rami secchi e li posava sul fuoco, a motivo del calore ne uscí una vipera e gli si attaccò alla mano.</p>
<p class="C28 V4">Quando gli abitanti del luogo videro la serpe che gli pendeva dalla mano, dissero l'un l'altro: «Quest'uomo è certamente un omicida perché, pur essendo scampato dal mare, la giustizia divina non gli permette di sopravvivere».</p>
<p class="C28 V5">Ma Paolo, scossa la serpe nel fuoco non ne risentí alcun male.</p>
<p class="C28 V6">Or essi si aspettavano di vederlo gonfiare o cadere morto all'istante; ma dopo aver lungamente aspettato e vedendo che non gli avveniva nulla di insolito, mutarono parere e cominciarono a dire che egli era un dio.</p>
<p class="C28 V7">In quei dintorni aveva i suoi poderi il capo dell'isola di nome Publio, egli ci accolse e ci ospitò con tanta cortesia per tre giorni.</p>
<p class="C28 V8">Or avvenne che il padre di Publio giaceva a letto, malato di febbre e di dissenteria; Paolo andò a trovarlo e, dopo aver pregato, gli impose le mani e lo guarí.</p>
<p class="C28 V9">Dopo questo fatto, anche gli altri isolani che avevano delle malattie venivano ed erano guariti;</p>
<p class="C28 V10">e questi ci colmarono di grandi onori e, quando salpammo, ci fornirono delle cose necessarie.</p>
<p class="C28 V11">Tre mesi dopo, partimmo su una nave di Alessandria, che aveva svernato nell'isola, avente per insegna Castore e Polluce.</p>
<p class="C28 V12">Arrivati a Siracusa, vi restammo tre giorni.</p>
<p class="C28 V13">E di là, costeggiando, arrivammo a Reggio. Il giorno dopo si levò lo scirocco, e in due giorni arrivammo a Pozzuoli.</p>
<p class="C28 V14">Avendo trovato qui dei fratelli, fummo pregati di rimanere presso di loro sette giorni. E cosí giungemmo a Roma.</p>
<p class="C28 V15">Or i fratelli di là, avute nostre notizie, ci vennero incontro fino al Foro Appio e alle Tre Taverne; e Paolo, quando li vide, rese grazie a Dio e prese coraggio.</p>
<p class="C28 V16">Quando giungemmo a Roma, il centurione consegnò i prigionieri al capitano della guardia, ma a Paolo fu concesso di abitare per conto suo con un soldato di guardia.</p>
<p class="C28 V17">Tre giorni dopo, Paolo chiamò i capi dei Giudei. Quando furono radunati, disse loro: «Fratelli, senza aver fatto nulla contro il popolo né contro le usanze dei padri, sono stato arrestato a Gerusalemme e consegnato nelle mani dei Romani.</p>
<p class="C28 V18">Dopo aver esaminato il mio caso, essi volevano liberarmi, perché non vi era in me alcuna colpa degna di morte.</p>
<p class="C28 V19">Ma poiché i Giudei si opponevano, fui costretto ad appellarmi a Cesare; non che io avessi alcuna accusa da fare contro la mia nazione.</p>
<p class="C28 V20">Per questa ragione dunque vi ho fatti chiamare per vedervi e per parlarvi, poiché è a motivo della speranza d'Israele che io porto questa catena».</p>
<p class="C28 V21">Ma essi gli dissero: «Noi non abbiamo ricevuto alcuna lettera a tuo riguardo dalla Giudea, né è venuto alcuno dei fratelli a riferire o a dire alcun male di te.</p>
<p class="C28 V22">Ma desideriamo sapere da te ciò che pensi perché, quanto a questa setta, ci è noto che ne parlano male ovunque».</p>
<p class="C28 V23">Avendogli fissato un giorno, vennero in gran numero da lui nel suo alloggio; ed egli, da mattina a sera, esponeva e testimoniava loro del regno di Dio e, tramite la legge di Mosé e i profeti, cercava di persuaderli sulle cose che riguardano Gesú.</p>
<p class="C28 V24">Alcuni si lasciarono convincere dalle cose dette, ma gli altri rimasero increduli.</p>
<p class="C28 V25">Or essendo in disaccordo gli uni con gli altri, se ne andarono, ma non prima che Paolo avesse detto queste precise parole: «Lo Spirito Santo ben parlò ai nostri padri per mezzo del profeta Isaia,</p>
<p class="C28 V26">dicendo: «Va' da questo popolo e digli: Voi udrete ma non intenderete, guarderete ma non vedrete;</p>
<p class="C28 V27">infatti il cuore di questo popolo si è indurito, e sono diventati duri di orecchi e hanno chiuso gli occhi, affinché non vedano con gli occhi e non odano con gli orecchi, e non intendano col cuore e non si convertano, ed io non li guarisca".</p>
<p class="C28 V28">Sappiate dunque che questa salvezza di Dio è mandata ai gentili, ed essi l'ascolteranno!».</p>
<p class="C28 V29">Quando ebbe dette queste cose, i Giudei se ne andarono avendo tra di loro un'accesa discussione.</p>
<p class="C28 V30">E Paolo rimase due anni interi nella casa che aveva presa in affitto e accoglieva tutti coloro che venivano da lui,</p>
<p class="C28 V31">predicando il regno di Dio e insegnando le cose riguardanti il Signore Gesú Cristo con tutta franchezza senza alcun impedimento.</p>
</div>
</div>
<div class="edizione RIVEDUTA">
<div class="libro At">
<p class="CCAPITOLO VVERSO">TESTO</p>
<p class="C1 V1">Nel mio primo libro, o Teofilo, ho parlato di tutto quello che Gesù cominciò a fare e a insegnare,</p>
<p class="C1 V2">fino al giorno che fu elevato in cielo, dopo aver dato mediante lo Spirito Santo delle istruzioni agli apostoli che aveva scelti.</p>
<p class="C1 V3">Ai quali anche, dopo che ebbe sofferto, si presentò vivente con molte prove, facendosi vedere da loro per quaranta giorni, parlando delle cose relative al regno di Dio.</p>
<p class="C1 V4">Trovandosi con essi, ordinò loro di non allontanarsi da Gerusalemme, ma di attendere l'attuazione della promessa del Padre, «la quale», egli disse, «avete udita da me.</p>
<p class="C1 V5">Perché Giovanni battezzò sì con acqua, ma voi sarete battezzati in Spirito Santo fra non molti giorni».</p>
<p class="C1 V6">Quelli dunque che erano riuniti gli domandarono: «Signore, è in questo tempo che ristabilirai il regno a Israele?»</p>
<p class="C1 V7">Egli rispose loro: «Non spetta a voi di sapere i tempi o i momenti che il Padre ha riservato alla propria autorità.</p>
<p class="C1 V8">Ma riceverete potenza quando lo Spirito Santo verrà su di voi, e mi sarete testimoni in Gerusalemme, e in tutta la Giudea e Samaria, e fino all'estremità della terra».</p>
<p class="C1 V9">Dette queste cose, mentre essi guardavano, fu elevato; e una nuvola, accogliendolo, lo sottrasse ai loro sguardi.</p>
<p class="C1 V10">E come essi avevano gli occhi fissi al cielo, mentre egli se ne andava, due uomini in vesti bianche si presentarono a loro e dissero:</p>
<p class="C1 V11">«Uomini di Galilea, perché state a guardare verso il cielo? Questo Gesù, che vi è stato tolto, ed è stato elevato in cielo, ritornerà nella medesima maniera in cui lo avete visto andare in cielo».</p>
<p class="C1 V12">Allora essi tornarono a Gerusalemme dal monte chiamato dell'Uliveto, che è vicino a Gerusalemme, non distandone che un cammin di sabato.</p>
<p class="C1 V13">Quando furono entrati, salirono nella sala di sopra dove di consueto si trattenevano Pietro e Giovanni, Giacomo e Andrea, Filippo e Tommaso, Bartolomeo e Matteo, Giacomo d'Alfeo e Simone lo Zelota, e Giuda di Giacomo.</p>
<p class="C1 V14">Tutti questi perseveravano concordi nella preghiera, con le donne, e con Maria, madre di Gesù e con i fratelli di lui.</p>
<p class="C1 V15">In quei giorni, Pietro, alzatosi in mezzo ai fratelli (il numero delle persone riunite era di circa centoventi), disse:</p>
<p class="C1 V16">«Fratelli, era necessario che si adempisse la profezia della Scrittura pronunziata dallo Spirito Santo per bocca di Davide riguardo a Giuda, che fece da guida a quelli che arrestarono Gesù.</p>
<p class="C1 V17">Perché egli era uno di noi e aveva ricevuto la sua parte di questo ministero.</p>
<p class="C1 V18">Egli dunque acquistò un campo con la ricompensa della sua iniquità; poi, essendosi precipitato, gli si squarciò il ventre, e tutte le sue interiora si sparsero.</p>
<p class="C1 V19"> Questo è divenuto così noto a tutti gli abitanti di Gerusalemme, che quel campo è stato chiamato nella loro lingua, "Acheldama", cioè, "Campo di sangue".</p>
<p class="C1 V20"> Infatti sta scritto nel libro dei Salmi: "La sua dimora diventi deserta e più nessuno abiti in essa"; e: "Il suo incarico lo prenda un altro".</p>
<p class="C1 V21">Bisogna dunque che tra gli uomini che sono stati in nostra compagnia tutto il tempo che il Signore Gesù visse con noi,</p>
<p class="C1 V22">a cominciare dal battesimo di Giovanni fino al giorno che egli, tolto da noi, è stato elevato in cielo, uno diventi testimone con noi della sua risurrezione».</p>
<p class="C1 V23">Essi ne presentarono due: Giuseppe, detto Barsabba, che era soprannominato Giusto, e Mattia.</p>
<p class="C1 V24">Poi in preghiera dissero: «Tu, Signore, che conosci i cuori di tutti, indicaci quale di questi due hai scelto</p>
<p class="C1 V25">per prendere in questo ministero apostolico il posto che Giuda ha abbandonato per andarsene al suo luogo».</p>
<p class="C1 V26">Tirarono quindi a sorte, e la sorte cadde su Mattia, che fu incluso tra gli undici apostoli.</p>
<p class="C2 V1">Quando il giorno della Pentecoste giunse, tutti erano insieme nello stesso luogo.</p>
<p class="C2 V2">Improvvisamente si fece dal cielo un suono come di vento impetuoso che soffia, e riempì tutta la casa dov'essi erano seduti.</p>
<p class="C2 V3">Apparvero loro delle lingue come di fuoco che si dividevano e se ne posò una su ciascuno di loro.</p>
<p class="C2 V4">Tutti furono riempiti di Spirito Santo e cominciarono a parlare in altre lingue, come lo Spirito dava loro di esprimersi.</p>
<p class="C2 V5">Or a Gerusalemme soggiornavano dei Giudei, uomini religiosi di ogni nazione che è sotto il cielo.</p>
<p class="C2 V6">Quando avvenne quel suono, la folla si raccolse e fu confusa, perché ciascuno li udiva parlare nella propria lingua.</p>
<p class="C2 V7">E tutti stupivano e si meravigliavano, dicendo: «Tutti questi che parlano non sono Galilei?</p>
<p class="C2 V8">Come mai li udiamo parlare ciascuno nella nostra propria lingua natìa?</p>
<p class="C2 V9">Noi Parti, Medi, Elamiti, abitanti della Mesopotamia, della Giudea e della Cappadocia, del Ponto e dell'Asia,</p>
<p class="C2 V10">della Frigia e della Panfilia, dell'Egitto e delle parti della Libia cirenaica e pellegrini romani,</p>
<p class="C2 V11">tanto Giudei che proseliti, Cretesi e Arabi, li udiamo parlare delle grandi cose di Dio nelle nostre lingue».</p>
<p class="C2 V12">Tutti stupivano ed erano perplessi chiedendosi l'uno all'altro: «Che cosa significa questo?»</p>
<p class="C2 V13">Ma altri li deridevano e dicevano: «Son pieni di vino dolce».</p>
<p class="C2 V14">Ma Pietro, levatosi in piedi con gli undici, alzò la voce e parlò loro così: «Uomini di Giudea, e voi tutti che abitate in Gerusalemme, vi sia noto questo, e ascoltate attentamente le mie parole.</p>
<p class="C2 V15">Questi non sono ubriachi, come voi supponete, perché è soltanto la terza ora del giorno;</p>
<p class="C2 V16">ma questo è quanto fu annunziato per mezzo del profeta Gioele:</p>
<p class="C2 V17"> "Avverrà negli ultimi giorni", dice Dio, "che io spanderò il mio Spirito sopra ogni persona; i vostri figli e le vostre figlie profetizzeranno, i vostri giovani avranno delle visioni, e i vostri vecchi sogneranno dei sogni.</p>
<p class="C2 V18">Anche sui miei servi e sulle mie serve, in quei giorni, spanderò il mio Spirito, e profetizzeranno.</p>
<p class="C2 V19">Farò prodigi su nel cielo, e segni giù sulla terra, sangue e fuoco, e vapore di fumo.</p>
<p class="C2 V20">Il sole sarà mutato in tenebre, la luna in sangue, prima che venga il grande e glorioso giorno del Signore.</p>
<p class="C2 V21"> E avverrà che chiunque avrà invocato il nome del Signore sarà salvato".</p>
<p class="C2 V22">«Uomini d'Israele, ascoltate queste parole! Gesù il Nazareno, uomo che Dio ha accreditato fra di voi mediante opere potenti, prodigi e segni che Dio fece per mezzo di lui, tra di voi, come voi stessi ben sapete,</p>
<p class="C2 V23">quest'uomo, quando vi fu dato nelle mani per il determinato consiglio e la prescienza di Dio, voi, per mano di iniqui, inchiodandolo sulla croce, lo uccideste;</p>
<p class="C2 V24">ma Dio lo risuscitò, avendolo sciolto dagli angosciosi legami della morte, perché non era possibile che egli fosse da essa trattenuto.</p>
<p class="C2 V25"> Infatti Davide dice di lui: "Io ho avuto il Signore continuamente davanti agli occhi, perché egli è alla mia destra, affinché io non sia smosso.</p>
<p class="C2 V26">Per questo si è rallegrato il mio cuore, la mia lingua ha giubilato e anche la mia carne riposerà nella speranza;</p>
<p class="C2 V27">perché tu non lascerai l'anima mia nel soggiorno dei morti, e non permetterai che il tuo Santo subisca la decomposizione.</p>
<p class="C2 V28"> Tu mi hai fatto conoscere le vie della vita. Tu mi riempirai di gioia con la tua presenza".</p>
<p class="C2 V29">Fratelli, si può ben dire liberamente riguardo al patriarca Davide, che egli morì e fu sepolto; e la sua tomba è ancora al giorno d'oggi tra di noi.</p>
<p class="C2 V30">Egli dunque, essendo profeta e sapendo che Dio gli aveva promesso con giuramento che sul suo trono avrebbe fatto sedere uno dei suoi discendenti,</p>
<p class="C2 V31">previde la risurrezione di Cristo e ne parlò dicendo che non sarebbe stato lasciato nel soggiorno dei morti, e che la sua carne non avrebbe subito la decomposizione.</p>
<p class="C2 V32">Questo Gesù, Dio lo ha risuscitato; di ciò, noi tutti siamo testimoni.</p>
<p class="C2 V33">Egli dunque, essendo stato esaltato dalla destra di Dio e avendo ricevuto dal Padre lo Spirito Santo promesso, ha sparso quello che ora vedete e udite.</p>
<p class="C2 V34"> Davide infatti non è salito in cielo; eppure egli stesso dice: «Il Signore ha detto al mio Signore: "Siedi alla mia destra,</p>
<p class="C2 V35"> finché io abbia posto i tuoi nemici per sgabello dei tuoi piedi"».</p>
<p class="C2 V36">Sappia dunque con certezza tutta la casa d'Israele che Dio ha costituito Signore e Cristo quel Gesù che voi avete crocifisso».</p>
<p class="C2 V37">Udite queste cose, essi furono compunti nel cuore, e dissero a Pietro e agli altri apostoli: «Fratelli, che dobbiamo fare?»</p>
<p class="C2 V38">E Pietro a loro: «Ravvedetevi e ciascuno di voi sia battezzato nel nome di Gesù Cristo, per il perdono dei vostri peccati, e voi riceverete il dono dello Spirito Santo.</p>
<p class="C2 V39">Perché per voi è la promessa, per i vostri figli, e per tutti quelli che sono lontani, per quanti il Signore, nostro Dio, ne chiamerà».</p>
<p class="C2 V40">E con molte altre parole li scongiurava e li esortava, dicendo: «Salvatevi da questa perversa generazione».</p>
<p class="C2 V41">Quelli che accettarono la sua parola furono battezzati; e in quel giorno furono aggiunte a loro circa tremila persone.</p>
<p class="C2 V42">Ed erano perseveranti nell'ascoltare l'insegnamento degli apostoli e nella comunione fraterna, nel rompere il pane e nelle preghiere.</p>
<p class="C2 V43">Ognuno era preso da timore; e molti prodigi e segni erano fatti dagli apostoli.</p>
<p class="C2 V44">Tutti quelli che credevano stavano insieme e avevano ogni cosa in comune;</p>
<p class="C2 V45">vendevano le proprietà e i beni, e li distribuivano a tutti, secondo il bisogno di ciascuno.</p>
<p class="C2 V46">E ogni giorno andavano assidui e concordi al tempio, rompevano il pane nelle case e prendevano il loro cibo insieme, con gioia e semplicità di cuore,</p>
<p class="C2 V47">lodando Dio e godendo il favore di tutto il popolo. Il Signore aggiungeva ogni giorno alla loro comunità quelli che venivano salvati.</p>
<p class="C3 V1">Pietro e Giovanni salivano al tempio per la preghiera dell'ora nona,</p>
<p class="C3 V2">mentre si portava un uomo, zoppo fin dalla nascita, che ogni giorno deponevano presso la porta del tempio detta «Bella», per chiedere l'elemosina a quelli che entravano nel tempio.</p>
<p class="C3 V3">Vedendo Pietro e Giovanni che stavano per entrare nel tempio, egli chiese loro l'elemosina.</p>
<p class="C3 V4">Pietro, con Giovanni, fissando gli occhi su di lui, disse: «Guardaci!»</p>
<p class="C3 V5">Ed egli li guardava attentamente, aspettando di ricevere qualcosa da loro.</p>
<p class="C3 V6">Ma Pietro disse: «Dell'argento e dell'oro io non ne ho; ma quello che ho, te lo do: nel nome di Gesù Cristo, il Nazareno, cammina!»</p>
<p class="C3 V7">Lo prese per la mano destra, lo sollevò; e in quell'istante le piante dei piedi e le caviglie gli si rafforzarono.</p>
<p class="C3 V8">E con un balzo si alzò in piedi e cominciò a camminare; ed entrò con loro nel tempio camminando, saltando e lodando Dio.</p>
<p class="C3 V9">Tutto il popolo lo vide che camminava e lodava Dio;</p>
<p class="C3 V10">e lo riconoscevano per colui che sedeva a chiedere l'elemosina alla porta «Bella» del tempio; e furono pieni di meraviglia e di stupore per quello che gli era accaduto.</p>
<p class="C3 V11">Mentre quell'uomo teneva stretti a sé Pietro e Giovanni, tutto il popolo, stupito, accorse a loro al portico detto di Salomone.</p>
<p class="C3 V12">Pietro, visto ciò, parlò al popolo, dicendo: «Uomini d'Israele, perché vi meravigliate di questo? Perché fissate gli occhi su di noi, come se per la nostra propria potenza o pietà avessimo fatto camminare quest'uomo?</p>
<p class="C3 V13">Il Dio di Abraamo, di Isacco e di Giacobbe, il Dio dei nostri padri ha glorificato il suo servo Gesù, che voi metteste nelle mani di Pilato e rinnegaste davanti a lui, mentre egli aveva giudicato di liberarlo.</p>
<p class="C3 V14">Ma voi rinnegaste il Santo, il Giusto e chiedeste che vi fosse concesso un omicida;</p>
<p class="C3 V15">e uccideste il Principe della vita, che Dio ha risuscitato dai morti. Di questo noi siamo testimoni.</p>
<p class="C3 V16">E, per la fede nel suo nome, il suo nome ha fortificato quest'uomo che vedete e conoscete; ed è la fede, che si ha per mezzo di lui, che gli ha dato questa perfetta guarigione in presenza di voi tutti.</p>
<p class="C3 V17">Ora, fratelli, io so che lo faceste per ignoranza, come pure i vostri capi.</p>
<p class="C3 V18">Ma ciò che Dio aveva preannunziato per bocca di tutti i profeti, cioè, che il suo Cristo avrebbe sofferto, egli lo ha adempiuto in questa maniera.</p>
<p class="C3 V19">Ravvedetevi dunque e convertitevi, perché i vostri peccati siano cancellati</p>
<p class="C3 V20">e affinché vengano dalla presenza del Signore dei tempi di ristoro e che egli mandi il Cristo che vi è stato predestinato, cioè Gesù,</p>
<p class="C3 V21">che il cielo deve tenere accolto fino ai tempi della restaurazione di tutte le cose; di cui Dio ha parlato fin dall'antichità per bocca dei suoi santi profeti.</p>
<p class="C3 V22"> Mosè, infatti, disse: "Il Signore Dio vi susciterà in mezzo ai vostri fratelli un profeta come me; ascoltatelo in tutte le cose che vi dirà.</p>
<p class="C3 V23"> E avverrà che chiunque non avrà ascoltato questo profeta, sarà estirpato di mezzo al popolo".</p>
<p class="C3 V24">Tutti i profeti, che hanno parlato da Samuele in poi, hanno anch'essi annunziato questi giorni.</p>
<p class="C3 V25"> Voi siete i figli dei profeti e del patto che Dio fece con i vostri padri, dicendo ad Abraamo: "Nella tua discendenza tutte le nazioni della terra saranno benedette".</p>
<p class="C3 V26">A voi per primi Dio, avendo suscitato il suo Servo, lo ha mandato per benedirvi, convertendo ciascuno di voi dalle sue malvagità».</p>
<p class="C4 V1">Mentre essi parlavano al popolo, giunsero i sacerdoti, il capitano del tempio e i sadducei,</p>
<p class="C4 V2">indignati perché essi insegnavano al popolo e annunziavano in Gesù la risurrezione dai morti.</p>
<p class="C4 V3">Misero loro le mani addosso, e li gettarono in prigione fino al giorno seguente, perché era già sera.</p>
<p class="C4 V4">Ma molti di coloro che avevano udito la Parola credettero; e il numero degli uomini salì a circa cinquemila.</p>
<p class="C4 V5">Il giorno seguente, i loro capi, con gli anziani e gli scribi, si riunirono a Gerusalemme,</p>
<p class="C4 V6">con Anna, il sommo sacerdote, Caiafa, Giovanni, Alessandro e tutti quelli che appartenevano alla famiglia dei sommi sacerdoti.</p>
<p class="C4 V7">E, fatti condurre in mezzo a loro Pietro e Giovanni, domandarono: «Con quale potere o in nome di chi avete fatto questo?»</p>
<p class="C4 V8">Allora Pietro, pieno di Spirito Santo, disse loro: «Capi del popolo e anziani,</p>
<p class="C4 V9">se oggi siamo esaminati a proposito di un beneficio fatto a un uomo infermo, per sapere com'è che quest'uomo è stato guarito,</p>
<p class="C4 V10">sia noto a tutti voi e a tutto il popolo d'Israele che questo è stato fatto nel nome di Gesù Cristo, il Nazareno, che voi avete crocifisso, e che Dio ha risuscitato dai morti; è per la sua virtù che quest'uomo compare guarito, in presenza vostra.</p>
<p class="C4 V11"> Egli è "la pietra che è stata da voi costruttori rifiutata, ed è divenuta la pietra angolare".</p>
<p class="C4 V12">In nessun altro è la salvezza; perché non vi è sotto il cielo nessun altro nome che sia stato dato agli uomini, per mezzo del quale noi dobbiamo essere salvati».</p>
<p class="C4 V13">Essi, vista la franchezza di Pietro e di Giovanni, si meravigliavano, avendo capito che erano popolani senza istruzione; riconoscevano che erano stati con Gesù e,</p>
<p class="C4 V14">vedendo l'uomo che era stato guarito, lì presente con loro, non potevano dir niente in contrario.</p>
<p class="C4 V15">Ma, dopo aver ordinato loro di uscire dal sinedrio, si consultarono gli uni gli altri dicendo:</p>
<p class="C4 V16">«Che faremo a questi uomini? Che un evidente miracolo sia stato fatto per mezzo di loro, è noto a tutti gli abitanti di Gerusalemme, e noi non possiamo negarlo.</p>
<p class="C4 V17">Ma, affinché ciò non si diffonda maggiormente tra il popolo, ordiniamo loro con minacce di non parlar più a nessuno nel nome di costui».</p>
<p class="C4 V18">E, avendoli chiamati, imposero loro di non parlare né insegnare affatto nel nome di Gesù.</p>
<p class="C4 V19">Ma Pietro e Giovanni risposero loro: «Giudicate voi se è giusto, davanti a Dio, ubbidire a voi anziché a Dio.</p>
<p class="C4 V20">Quanto a noi, non possiamo non parlare delle cose che abbiamo viste e udite».</p>
<p class="C4 V21">Ed essi, minacciatili di nuovo, li lasciarono andare, non trovando assolutamente come poterli punire, a causa del popolo; perché tutti glorificavano Dio per quello che era accaduto.</p>
<p class="C4 V22">Infatti l'uomo in cui questo miracolo della guarigione era stato compiuto aveva più di quarant'anni.</p>
<p class="C4 V23">Rimessi quindi in libertà, vennero ai loro, e riferirono tutte le cose che i capi dei sacerdoti e gli anziani avevano dette.</p>
<p class="C4 V24">Udito ciò, essi alzarono concordi la voce a Dio, e dissero: «Signore, tu sei colui che ha fatto il cielo, la terra, il mare e tutte le cose che sono in essi;</p>
<p class="C4 V25"> colui che mediante lo Spirito Santo ha detto per bocca del tuo servo Davide, nostro padre: "Perché questo tumulto fra le nazioni, e i popoli meditano cose vane?</p>
<p class="C4 V26"> I re della terra si sono sollevati, i principi si sono riuniti insieme contro il Signore e contro il suo Cristo".</p>
<p class="C4 V27">Proprio in questa città, contro il tuo santo servitore Gesù, che tu hai unto, si sono radunati Erode e Ponzio Pilato, insieme con le nazioni e con tutto il popolo d'Israele,</p>
<p class="C4 V28">per fare tutte le cose che la tua volontà e il tuo consiglio avevano prestabilito che avvenissero.</p>
<p class="C4 V29">Adesso, Signore, considera le loro minacce, e concedi ai tuoi servi di annunziare la tua Parola in tutta franchezza,</p>
<p class="C4 V30">stendendo la tua mano per guarire, perché si facciano segni e prodigi mediante il nome del tuo santo servitore Gesù».</p>
<p class="C4 V31">Dopo che ebbero pregato, il luogo dove erano riuniti, tremò; e tutti furono riempiti dello Spirito Santo, e annunziavano la Parola di Dio con franchezza.</p>
<p class="C4 V32">La moltitudine di quelli che avevano creduto era d'un sol cuore e di un'anima sola; non vi era chi dicesse sua alcuna delle cose che possedeva ma tutto era in comune tra di loro.</p>
<p class="C4 V33">Gli apostoli, con grande potenza, rendevano testimonianza della risurrezione del Signore Gesù; e grande era la stima per tutti loro.</p>
<p class="C4 V34">Infatti non c'era nessun bisognoso tra di loro; perché tutti quelli che possedevano poderi o case li vendevano, portavano l'importo delle cose vendute,</p>
<p class="C4 V35">e lo deponevano ai piedi degli apostoli; poi, veniva distribuito a ciascuno, secondo il bisogno.</p>
<p class="C4 V36">Or Giuseppe, soprannominato dagli apostoli Barnaba (che tradotto vuol dire: Figlio di consolazione), Levita, cipriota di nascita,</p>
<p class="C4 V37">avendo un campo, lo vendette, e ne consegnò il ricavato deponendolo ai piedi degli apostoli.</p>
<p class="C5 V1">Ma un uomo di nome Anania, con Saffira sua moglie, vendette una proprietà,</p>
<p class="C5 V2">e tenne per sé parte del prezzo, essendone consapevole anche la moglie; e, un'altra parte, la consegnò, deponendola ai piedi degli apostoli.</p>
<p class="C5 V3">Ma Pietro disse: «Anania, perché Satana ha così riempito il tuo cuore da farti mentire allo Spirito Santo e trattenere parte del prezzo del podere?</p>
<p class="C5 V4">Se questo non si vendeva, non restava tuo? E una volta venduto, il ricavato non era a tua disposizione? Perché ti sei messo in cuore questa cosa? Tu non hai mentito agli uomini ma a Dio».</p>
<p class="C5 V5">Anania, udendo queste parole, cadde e spirò. E un gran timore prese tutti quelli che udirono queste cose.</p>
<p class="C5 V6">I giovani, alzatisi, ne avvolsero il corpo e, portatolo fuori, lo seppellirono.</p>
<p class="C5 V7">Circa tre ore dopo, sua moglie, non sapendo ciò che era accaduto, entrò.</p>
<p class="C5 V8">E Pietro, rivolgendosi a lei: «Dimmi», le disse, «avete venduto il podere per tanto?» Ed ella rispose: «Sì, per tanto».</p>
<p class="C5 V9">Allora Pietro le disse: «Perché vi siete accordati a tentare lo Spirito del Signore? Ecco, i piedi di quelli che hanno seppellito tuo marito sono alla porta e porteranno via anche te».</p>
<p class="C5 V10">Ed ella in quell'istante cadde ai suoi piedi e spirò. I giovani, entrati, la trovarono morta; e, portatala via, la seppellirono accanto a suo marito.</p>
<p class="C5 V11">Allora un gran timore venne su tutta la chiesa e su tutti quelli che udivano queste cose.</p>
<p class="C5 V12">Molti segni e prodigi erano fatti tra il popolo per le mani degli apostoli; e tutti di comune accordo si ritrovavano sotto il portico di Salomone.</p>
<p class="C5 V13">Ma nessuno degli altri osava unirsi a loro; il popolo però li esaltava.</p>
<p class="C5 V14">E sempre di più si aggiungevano uomini e donne in gran numero, che credevano nel Signore;</p>
<p class="C5 V15">tanto che portavano perfino i malati nelle piazze, e li mettevano su lettucci e giacigli, affinché, quando Pietro passava, almeno la sua ombra ne coprisse qualcuno.</p>
<p class="C5 V16">La folla accorreva dalle città vicine a Gerusalemme, portando malati e persone tormentate da spiriti immondi; e tutti erano guariti.</p>
<p class="C5 V17">Il sommo sacerdote e tutti quelli che erano con lui, cioè la setta dei sadducei, si alzarono, pieni di invidia,</p>
<p class="C5 V18">e misero le mani sopra gli apostoli e li gettarono nella prigione pubblica.</p>
<p class="C5 V19">Ma un angelo del Signore, nella notte, aprì le porte della prigione e, condottili fuori, disse:</p>
<p class="C5 V20">«Andate, presentatevi nel tempio e annunziate al popolo tutte le parole di questa vita».</p>
<p class="C5 V21">Essi, udito ciò, entrarono sul far del giorno nel tempio, e insegnavano. Or il sommo sacerdote e quelli che erano con lui vennero, convocarono il sinedrio e tutti gli anziani del popolo d'Israele, e mandarono alla prigione per far condurre davanti a loro gli apostoli.</p>
<p class="C5 V22">Ma le guardie che vi andarono non li trovarono nella prigione; e, tornate, fecero il loro rapporto,</p>
<p class="C5 V23">dicendo: «La prigione l'abbiamo trovata chiusa con ogni diligenza, e le guardie in piedi davanti alle porte; abbiamo aperto, ma non abbiamo trovato nessuno dentro».</p>
<p class="C5 V24">Quando il capitano del tempio e i capi dei sacerdoti udirono queste cose, rimasero perplessi sul conto loro, non sapendo cosa ciò potesse significare.</p>
<p class="C5 V25">Ma sopraggiunse uno che disse loro: «Ecco, gli uomini che voi metteste in prigione, sono nel tempio, e stanno insegnando al popolo».</p>
<p class="C5 V26">Allora il capitano, con le guardie, andò e li condusse via, senza far loro violenza, perché temevano di essere lapidati dal popolo.</p>
<p class="C5 V27">Dopo averli portati via, li presentarono al sinedrio; e il sommo sacerdote li interrogò,</p>
<p class="C5 V28">dicendo: «Non vi abbiamo forse espressamente vietato di insegnare nel nome di costui? Ed ecco, avete riempito Gerusalemme della vostra dottrina, e volete far ricadere su di noi il sangue di quell'uomo».</p>
<p class="C5 V29">Ma Pietro e gli altri apostoli risposero: «Bisogna ubbidire a Dio anziché agli uomini.</p>
<p class="C5 V30">Il Dio dei nostri padri ha risuscitato Gesù che voi uccideste appendendolo al legno</p>
<p class="C5 V31">e lo ha innalzato con la sua destra, costituendolo Principe e Salvatore, per dare ravvedimento a Israele, e perdono dei peccati.</p>
<p class="C5 V32">Noi siamo testimoni di queste cose; e anche lo Spirito Santo, che Dio ha dato a quelli che gli ubbidiscono».</p>
<p class="C5 V33">Ma essi, udendo queste cose fremevano d'ira, e si proponevano di ucciderli.</p>
<p class="C5 V34">Ma un fariseo, di nome Gamaliele, dottore della legge, onorato da tutto il popolo, alzatosi in piedi nel sinedrio, comandò che gli apostoli venissero un momento allontanati.</p>
<p class="C5 V35">Poi disse loro: «Uomini d'Israele, badate bene a quello che state per fare circa questi uomini.</p>
<p class="C5 V36">Poiché, prima d'ora, sorse Teuda, dicendo di essere qualcuno; presso di lui si raccolsero circa quattrocento uomini; egli fu ucciso, e tutti quelli che gli avevano dato ascolto furono dispersi e ridotti a nulla.</p>
<p class="C5 V37">Dopo di lui sorse Giuda il Galileo, ai giorni del censimento, e si trascinò dietro della gente; anch'egli perì, e tutti quelli che gli avevano dato ascolto furono dispersi.</p>
<p class="C5 V38">E ora vi dico: tenetevi lontani da loro, e ritiratevi da questi uomini; perché, se questo disegno o quest'opera è dagli uomini, sarà distrutta;</p>
<p class="C5 V39">ma se è da Dio, voi non potrete distruggerli, se non volete trovarvi a combattere anche contro Dio».</p>
<p class="C5 V40">Essi furono da lui convinti; e chiamati gli apostoli, li batterono, ingiunsero loro di non parlare nel nome di Gesù e li lasciarono andare.</p>
<p class="C5 V41">Essi dunque se ne andarono via dal sinedrio, rallegrandosi di essere stati ritenuti degni di essere oltraggiati per il nome di Gesù.</p>
<p class="C5 V42">E ogni giorno, nel tempio e per le case, non cessavano di insegnare e di portare il lieto messaggio che Gesù è il Cristo.</p>
<p class="C6 V1">In quei giorni, moltiplicandosi il numero dei discepoli, sorse un mormorio da parte degli ellenisti contro gli Ebrei, perché le loro vedove erano trascurate nell'assistenza quotidiana.</p>
<p class="C6 V2">I dodici, convocata la moltitudine dei discepoli, dissero: «Non è conveniente che noi lasciamo la Parola di Dio per servire alle mense.</p>
<p class="C6 V3">Pertanto, fratelli, cercate di trovare fra di voi sette uomini, dei quali si abbia buona testimonianza, pieni di Spirito e di sapienza, ai quali affideremo questo incarico.</p>
<p class="C6 V4">Quanto a noi, continueremo a dedicarci alla preghiera e al ministero della Parola».</p>
<p class="C6 V5">Questa proposta piacque a tutta la moltitudine; ed elessero Stefano, uomo pieno di fede e di Spirito Santo, Filippo, Procoro, Nicanore, Timone, Parmena e Nicola, proselito di Antiochia.</p>
<p class="C6 V6">Li presentarono agli apostoli, i quali, dopo aver pregato, imposero loro le mani.</p>
<p class="C6 V7">La Parola di Dio si diffondeva, e il numero dei discepoli si moltiplicava grandemente in Gerusalemme; e anche un gran numero di sacerdoti ubbidiva alla fede.</p>
<p class="C6 V8">Ora Stefano, pieno di grazia e di potenza, faceva grandi prodigi e segni tra il popolo.</p>
<p class="C6 V9">Ma alcuni della sinagoga detta dei Liberti, dei Cirenei, degli Alessandrini, di quelli di Cilicia e d'Asia, si misero a discutere con Stefano;</p>
<p class="C6 V10">e non potevano resistere alla sapienza e allo Spirito con cui egli parlava.</p>
<p class="C6 V11">Allora istigarono degli uomini che dissero: «Noi lo abbiamo udito mentre pronunciava parole di bestemmia contro Mosè e contro Dio».</p>
<p class="C6 V12">Essi misero in agitazione il popolo, gli anziani, gli scribi; e, venutigli addosso, lo afferrarono e lo condussero al sinedrio;</p>
<p class="C6 V13">e presentarono dei falsi testimoni, che dicevano: «Quest'uomo non cessa di proferire parole contro il luogo santo e contro la legge.</p>
<p class="C6 V14">Infatti lo abbiamo udito affermare che quel Nazareno, Gesù, distruggerà questo luogo e cambierà gli usi che Mosè ci ha tramandati».</p>
<p class="C6 V15">E tutti quelli che sedevano nel sinedrio, fissati gli occhi su di lui, videro il suo viso simile a quello di un angelo.</p>
<p class="C7 V1">Il sommo sacerdote disse: «Le cose stanno proprio così?»</p>
<p class="C7 V2">Egli rispose: «Fratelli e padri, ascoltate. Il Dio della gloria apparve ad Abraamo, nostro padre, mentr'egli era in Mesopotamia, prima che si stabilisse in Carran,</p>
<p class="C7 V3">e gli disse: "Esci dal tuo paese e dal tuo parentado, e va' nel paese che io ti mostrerò".</p>
<p class="C7 V4">Allora egli lasciò il paese dei Caldei, e andò ad abitare in Carran; e di là, dopo che suo padre morì, Dio lo fece venire in questo paese, che ora voi abitate.</p>
<p class="C7 V5">In esso però non gli diede in proprietà neppure un palmo di terra, ma gli promise di darla in possesso a lui e alla sua discendenza dopo di lui, quando egli non aveva ancora nessun figlio.</p>
<p class="C7 V6"> Dio parlò così: "La sua discendenza soggiornerà in terra straniera, e sarà ridotta in schiavitù e maltrattata per quattrocento anni.</p>
<p class="C7 V7"> Ma io giudicherò la nazione che avranno servita", disse Dio; "e dopo questo essi partiranno e mi renderanno il loro culto in questo luogo".</p>
<p class="C7 V8">Poi gli diede il patto della circoncisione; così Abraamo, dopo aver generato Isacco, lo circoncise l'ottavo giorno; e Isacco generò Giacobbe, e Giacobbe i dodici patriarchi.</p>
<p class="C7 V9">I patriarchi, portando invidia a Giuseppe, lo vendettero, perché fosse condotto in Egitto; ma Dio era con lui,</p>
<p class="C7 V10">e lo liberò da ogni sua tribolazione, e gli diede sapienza e grazia davanti al faraone, re d'Egitto, che lo costituì governatore dell'Egitto e di tutta la sua casa.</p>
<p class="C7 V11">Sopraggiunse poi una carestia in tutto l'Egitto e in Canaan; l'angoscia era grande, e i nostri padri non trovavano viveri.</p>
<p class="C7 V12">Giacobbe, saputo che in Egitto c'era grano, vi mandò una prima volta i nostri padri.</p>
<p class="C7 V13">La seconda volta, Giuseppe fu riconosciuto dai suoi fratelli, e così il faraone venne a sapere di che stirpe fosse Giuseppe.</p>
<p class="C7 V14">Poi Giuseppe mandò a chiamare suo padre Giacobbe e tutta la sua parentela, composta di settantacinque persone.</p>
<p class="C7 V15">Giacobbe discese in Egitto, dove morirono lui e i nostri padri;</p>
<p class="C7 V16">poi furono trasportati a Sichem, e deposti nel sepolcro che Abraamo aveva comprato con una somma di denaro dai figli di Emmor in Sichem.</p>
<p class="C7 V17">Mentre si avvicinava il tempo del compimento della promessa fatta da Dio ad Abraamo, il popolo crebbe e si moltiplicò in Egitto,</p>
<p class="C7 V18">finché sorse sull'Egitto un altro re, che non sapeva nulla di Giuseppe.</p>
<p class="C7 V19">Costui, procedendo con astuzia contro il nostro popolo, maltrattò i nostri padri, fino a costringerli ad abbandonare i loro bambini, perché non fossero lasciati in vita.</p>
<p class="C7 V20">«In quel tempo nacque Mosè, che era bello agli occhi di Dio; egli fu nutrito per tre mesi in casa di suo padre;</p>
<p class="C7 V21">e, quando fu abbandonato, la figlia del faraone lo raccolse e lo allevò come figlio.</p>
<p class="C7 V22">Mosè fu istruito in tutta la sapienza degli Egiziani e divenne potente in parole e opere.</p>
<p class="C7 V23">Ma quando raggiunse l'età di quarant'anni, gli venne in animo di andare a visitare i suoi fratelli, i figli di Israele.</p>
<p class="C7 V24">Vedendo che uno di loro era maltrattato, ne prese le difese e vendicò l'oppresso, colpendo a morte l'Egiziano.</p>
<p class="C7 V25">Or egli pensava che i suoi fratelli avrebbero capito che Dio voleva salvarli per mano di lui; ma essi non compresero.</p>
<p class="C7 V26"> Il giorno seguente si presentò a loro, mentre litigavano, e cercava di riconciliarli, dicendo: "Uomini, voi siete fratelli; perché vi fate torto a vicenda?"</p>
<p class="C7 V27"> Ma quello che faceva torto al suo prossimo lo respinse, dicendo: "Chi ti ha costituito capo e giudice su di noi?</p>
<p class="C7 V28">Vuoi uccidere me come ieri uccidesti l'Egiziano?"</p>
<p class="C7 V29">A queste parole Mosè fuggì, e andò a vivere come straniero nel paese di Madian, dove ebbe due figli.</p>
<p class="C7 V30">Trascorsi quarant'anni, un angelo gli apparve nel deserto del monte Sinai, nella fiamma di un pruno ardente.</p>
<p class="C7 V31">Mosè guardò e rimase stupito di questa visione; e, come si avvicinava per osservare meglio, si udì la voce del Signore:</p>
<p class="C7 V32"> "Io sono il Dio dei tuoi padri, il Dio di Abraamo, di Isacco e di Giacobbe". Mosè, tutto tremante, non osava guardare.</p>
<p class="C7 V33"> Il Signore gli disse: "Togliti i calzari dai piedi; perché il luogo dove stai è terra santa.</p>
<p class="C7 V34">Certo, ho visto l'afflizione del mio popolo in Egitto, ho udito i loro gemiti e sono disceso per liberarli; e ora, vieni, ti manderò in Egitto".</p>
<p class="C7 V35">Questo Mosè che avevano rinnegato dicendo: "Chi ti ha costituito capo e giudice?", proprio lui Dio mandò loro come capo e liberatore con l'aiuto dell'angelo che gli era apparso nel pruno.</p>
<p class="C7 V36">Egli li fece uscire, compiendo prodigi e segni nel paese d'Egitto, nel mar Rosso e nel deserto per quarant'anni.</p>
<p class="C7 V37">Questi è il Mosè che disse ai figli d'Israele: "Dio vi susciterà, tra i vostri fratelli, un profeta come me".</p>
<p class="C7 V38">Questi è colui che nell'assemblea del deserto fu con l'angelo che gli parlava sul monte Sinai e con i nostri padri, e che ricevette parole di vita da trasmettere a noi.</p>
<p class="C7 V39">Ma i nostri padri non vollero dargli ascolto, lo respinsero, e si volsero in cuor loro verso l'Egitto,</p>
<p class="C7 V40">dicendo ad Aaronne: "Facci degli dèi che vadano davanti a noi, perché di questo Mosè, che ci ha condotti fuori dall'Egitto, non sappiamo che cosa sia avvenuto".</p>
<p class="C7 V41">E in quei giorni fabbricarono un vitello, offrirono sacrifici all'idolo e si rallegrarono per l'opera delle loro mani.</p>
<p class="C7 V42">Ma Dio si ritrasse da loro e li abbandonò al culto dell'esercito del cielo, come sta scritto nel libro dei profeti: "Mi avete forse offerto vittime e sacrifici per quarant'anni nel deserto, o casa d'Israele?</p>
<p class="C7 V43"> Anzi, vi portaste appresso la tenda di Moloc e la stella del dio Refàn; immagini che voi faceste per adorarle. Perciò io vi deporterò di là da Babilonia".</p>
<p class="C7 V44">I vostri padri avevano nel deserto la tenda della testimonianza, come aveva ordinato colui che aveva detto a Mosè di farla secondo il modello da lui veduto.</p>
<p class="C7 V45">I nostri padri, guidati da Giosuè, dopo averla ricevuta, la trasportarono nel paese posseduto dai popoli che Dio scacciò davanti a loro. Là rimase fino ai tempi di Davide,</p>
<p class="C7 V46">il quale trovò grazia davanti a Dio, e chiese di poter preparare lui una dimora al Dio di Giacobbe.</p>
<p class="C7 V47">Fu invece Salomone che gli costruì una casa.</p>
<p class="C7 V48">L'Altissimo però non abita in edifici fatti da mano d'uomo, come dice il profeta:</p>
<p class="C7 V49"> "Il cielo è il mio trono, e la terra lo sgabello dei miei piedi. Quale casa mi costruirete, dice il Signore, o quale sarà il luogo del mio riposo?</p>
<p class="C7 V50"> Non ha la mia mano creato tutte queste cose?"</p>
<p class="C7 V51">«Gente di collo duro e incirconcisa di cuore e d'orecchi, voi opponete sempre resistenza allo Spirito Santo; come fecero i vostri padri, così fate anche voi.</p>
<p class="C7 V52">Quale dei profeti non perseguitarono i vostri padri? Essi uccisero quelli che preannunciavano la venuta del Giusto, del quale voi ora siete divenuti i traditori e gli uccisori;</p>
<p class="C7 V53">voi, che avete ricevuto la legge promulgata dagli angeli, e non l'avete osservata».</p>
<p class="C7 V54">Essi, udendo queste cose, fremevano di rabbia in cuor loro e digrignavano i denti contro di lui.</p>
<p class="C7 V55">Ma Stefano, pieno di Spirito Santo, fissati gli occhi al cielo, vide la gloria di Dio e Gesù che stava alla sua destra,</p>
<p class="C7 V56">e disse: «Ecco, io vedo i cieli aperti, e il Figlio dell'uomo in piedi alla destra di Dio».</p>
<p class="C7 V57">Ma essi, gettando grida altissime, si turarono gli orecchi e si avventarono tutti insieme sopra di lui;</p>
<p class="C7 V58">e, cacciatolo fuori dalla città, lo lapidarono. I testimoni deposero i loro mantelli ai piedi di un giovane, chiamato Saulo.</p>
<p class="C7 V59">E lapidarono Stefano che invocava Gesù e diceva: «Signore Gesù, accogli il mio spirito».</p>
<p class="C7 V60">Poi, messosi in ginocchio, gridò ad alta voce: «Signore, non imputar loro questo peccato». E detto questo si addormentò.</p>
<p class="C8 V1">E Saulo approvava la sua uccisione. Vi fu in quel tempo una grande persecuzione contro la chiesa che era in Gerusalemme. Tutti furono dispersi per le regioni della Giudea e della Samaria, salvo gli apostoli.</p>
<p class="C8 V2">Uomini pii seppellirono Stefano e fecero gran cordoglio per lui.</p>
<p class="C8 V3">Saulo intanto devastava la chiesa, entrando di casa in casa; e, trascinando via uomini e donne, li metteva in prigione.</p>
<p class="C8 V4">Allora quelli che erano dispersi se ne andarono di luogo in luogo, portando il lieto messaggio della Parola.</p>
<p class="C8 V5">Filippo, disceso nella città di Samaria, vi predicò il Cristo.</p>
<p class="C8 V6">E le folle unanimi prestavano attenzione alle cose dette da Filippo, ascoltandolo e osservando i miracoli che faceva.</p>
<p class="C8 V7">Infatti gli spiriti immondi uscivano da molti indemoniati, mandando alte grida; e molti paralitici e zoppi erano guariti.</p>
<p class="C8 V8">E vi fu grande gioia in quella città.</p>
<p class="C8 V9">Or vi era un tale, di nome Simone, che già da tempo esercitava nella città le arti magiche, e faceva stupire la gente di Samaria, spacciandosi per un personaggio importante.</p>
<p class="C8 V10"> Tutti, dal più piccolo al più grande, gli davano ascolto, dicendo: «Questi è "la potenza di Dio", quella che è chiamata "la Grande"».</p>
<p class="C8 V11">E gli davano ascolto, perché già da molto tempo li aveva incantati con le sue arti magiche.</p>
<p class="C8 V12">Ma quando ebbero creduto a Filippo che portava loro il lieto messaggio del regno di Dio e il nome di Gesù Cristo, furono battezzati, uomini e donne.</p>
<p class="C8 V13">Simone credette anche lui; e, dopo essere stato battezzato, stava sempre con Filippo; e restava meravigliato, vedendo i miracoli e le opere potenti che venivano fatti.</p>
<p class="C8 V14">Allora gli apostoli, che erano a Gerusalemme, saputo che la Samaria aveva accolto la Parola di Dio, mandarono da loro Pietro e Giovanni.</p>
<p class="C8 V15">Essi andarono e pregarono per loro affinché ricevessero lo Spirito Santo;</p>
<p class="C8 V16">infatti non era ancora disceso su alcuno di loro, ma erano stati soltanto battezzati nel nome del Signore Gesù.</p>
<p class="C8 V17">Quindi imposero loro le mani, ed essi ricevettero lo Spirito Santo.</p>
<p class="C8 V18">Simone, vedendo che per l'imposizione delle mani degli apostoli veniva dato lo Spirito Santo, offrì loro del denaro, dicendo:</p>
<p class="C8 V19">«Date anche a me questo potere, affinché colui al quale imporrò le mani riceva lo Spirito Santo».</p>
<p class="C8 V20">Ma Pietro gli disse: «Il tuo denaro vada con te in perdizione, perché hai creduto di poter acquistare con denaro il dono di Dio.</p>
<p class="C8 V21">Tu, in questo, non hai parte né sorte alcuna; perché il tuo cuore non è retto davanti a Dio.</p>
<p class="C8 V22">Ravvediti dunque di questa tua malvagità; e prega il Signore affinché, se è possibile, ti perdoni il pensiero del tuo cuore.</p>
<p class="C8 V23">Vedo infatti che tu sei pieno d'amarezza e prigioniero d'iniquità».</p>
<p class="C8 V24">Simone rispose: «Pregate voi il Signore per me affinché nulla di ciò che avete detto mi accada».</p>
<p class="C8 V25">Essi, dopo aver reso testimonianza e aver annunziato la Parola del Signore, se ne ritornarono a Gerusalemme, evangelizzando molti villaggi della Samaria.</p>
<p class="C8 V26">Un angelo del Signore parlò a Filippo così: «Alzati, e va' verso mezzogiorno, sulla via che da Gerusalemme scende a Gaza. Essa è una strada deserta».</p>
<p class="C8 V27">Egli si alzò e partì. Ed ecco un etiope, eunuco e ministro di Candace, regina di Etiopia, sovrintendente a tutti i tesori di lei, era venuto a Gerusalemme per adorare,</p>
<p class="C8 V28">e ora stava tornandosene, seduto sul suo carro, leggendo il profeta Isaia.</p>
<p class="C8 V29">Lo Spirito disse a Filippo: «Avvicìnati, e raggiungi quel carro».</p>
<p class="C8 V30">Filippo accorse, udì che quell'uomo leggeva il profeta Isaia, e gli disse: «Capisci quello che stai leggendo?»</p>
<p class="C8 V31">Quegli rispose: «E come potrei, se nessuno mi guida?» E invitò Filippo a salire e a sedersi accanto a lui.</p>
<p class="C8 V32">Or il passo della Scrittura che egli leggeva era questo: «Egli è stato condotto al macello come una pecora; e come un agnello che è muto davanti a colui che lo tosa, così egli non ha aperto la bocca.</p>
<p class="C8 V33">Nella sua umiliazione egli fu sottratto al giudizio. Chi potrà descrivere la sua generazione? Poiché la sua vita è stata tolta dalla terra».</p>
<p class="C8 V34">L'eunuco, rivolto a Filippo, gli disse: «Di chi, ti prego, dice questo il profeta? Di sé stesso, oppure di un altro?»</p>
<p class="C8 V35">Allora Filippo prese a parlare e, cominciando da questo passo della Scrittura, gli comunicò il lieto messaggio di Gesù.</p>
<p class="C8 V36">Strada facendo, giunsero a un luogo dove c'era dell'acqua. E l'eunuco disse: «Ecco dell'acqua; che cosa impedisce che io sia battezzato?»</p>
<p class="C8 V37">Filippo disse: «Se tu credi con tutto il cuore, è possibile». L'eunuco rispose: «Io credo che Gesù Cristo è il Figlio di Dio».</p>
<p class="C8 V38">Fece fermare il carro, e discesero tutti e due nell'acqua, Filippo e l'eunuco; e Filippo lo battezzò.</p>
<p class="C8 V39">Quando uscirono dall'acqua, lo Spirito del Signore rapì Filippo; e l'eunuco, continuando il suo viaggio tutto allegro, non lo vide più.</p>
<p class="C8 V40">Poi Filippo si ritrovò in Azot; e, proseguendo, evangelizzò tutte le città, finché giunse a Cesarea.</p>
<p class="C9 V1">Saulo, sempre spirante minacce e stragi contro i discepoli del Signore, si presentò al sommo sacerdote,</p>
<p class="C9 V2">e gli chiese delle lettere per le sinagoghe di Damasco affinché, se avesse trovato dei seguaci della Via, uomini e donne, li potesse condurre legati a Gerusalemme.</p>
<p class="C9 V3">E durante il viaggio, mentre si avvicinava a Damasco, avvenne che, d'improvviso, sfolgorò intorno a lui una luce dal cielo</p>
<p class="C9 V4">e, caduto in terra, udì una voce che gli diceva: «Saulo, Saulo, perché mi perseguiti?»</p>
<p class="C9 V5">Egli domandò: «Chi sei, Signore?» E il Signore: «Io sono Gesù, che tu perseguiti. Ti è duro recalcitrare contro il pungolo.</p>
<p class="C9 V6">Egli, tutto tremante e spaventato, disse: Signore, che vuoi che io faccia? Il Signore gli disse: Alzati, entra nella città e ti sarà detto ciò che devi fare».</p>
<p class="C9 V7">Gli uomini che facevano il viaggio con lui rimasero stupiti, perché udivano la voce, ma non vedevano nessuno.</p>
<p class="C9 V8">Saulo si alzò da terra ma, aperti gli occhi, non vedeva nulla; e quelli, conducendolo per mano, lo portarono a Damasco,</p>
<p class="C9 V9">dove rimase tre giorni senza vedere e senza prendere né cibo né bevanda.</p>
<p class="C9 V10">Or a Damasco c'era un discepolo di nome Anania; e il Signore gli disse in visione: «Anania!» Egli rispose: «Eccomi, Signore».</p>
<p class="C9 V11">E il Signore a lui: «Alzati, va' nella strada chiamata Diritta, e cerca in casa di Giuda uno di Tarso chiamato Saulo; poiché ecco, egli è in preghiera,</p>
<p class="C9 V12">e ha visto in visione un uomo, chiamato Anania, entrare e imporgli le mani perché ricuperi la vista».</p>
<p class="C9 V13">Ma Anania rispose: «Signore, ho sentito dire da molti di quest'uomo quanto male abbia fatto ai tuoi santi in Gerusalemme.</p>
<p class="C9 V14">E qui ha ricevuto autorità dai capi dei sacerdoti per incatenare tutti coloro che invocano il tuo nome».</p>
<p class="C9 V15">Ma il Signore gli disse: «Va' , perché egli è uno strumento che ho scelto per portare il mio nome davanti ai popoli, ai re, e ai figli d'Israele;</p>
<p class="C9 V16">perché io gli mostrerò quanto debba soffrire per il mio nome».</p>
<p class="C9 V17">Allora Anania andò, entrò in quella casa, gli impose le mani e disse: «Fratello Saulo, il Signore, quel Gesù che ti è apparso sulla strada per la quale venivi, mi ha mandato perché tu riacquisti la vista e sia riempito di Spirito Santo».</p>
<p class="C9 V18">In quell'istante gli caddero dagli occhi come delle squame, e ricuperò la vista; poi, alzatosi, fu battezzato.</p>
<p class="C9 V19">E, dopo aver preso cibo, gli ritornarono le forze. Rimase alcuni giorni insieme ai discepoli che erano a Damasco,</p>
<p class="C9 V20">e si mise subito a predicare nelle sinagoghe che Gesù è il Figlio di Dio.</p>
<p class="C9 V21">Tutti quelli che lo ascoltavano si meravigliavano e dicevano: «Ma costui non è quel tale che a Gerusalemme infieriva contro quelli che invocano questo nome ed era venuto qua con lo scopo di condurli incatenati ai capi dei sacerdoti?»</p>
<p class="C9 V22">Ma Saulo si fortificava sempre di più e confondeva i Giudei residenti a Damasco, dimostrando che Gesù è il Cristo.</p>
<p class="C9 V23">Parecchi giorni dopo, i Giudei deliberarono di ucciderlo;</p>
<p class="C9 V24">ma Saulo venne a conoscenza del loro complotto. Essi facevano persino la guardia alle porte, giorno e notte, per ucciderlo;</p>
<p class="C9 V25">ma i discepoli lo presero di notte e lo calarono dalle mura dentro una cesta.</p>
<p class="C9 V26">Quando fu giunto a Gerusalemme, tentava di unirsi ai discepoli; ma tutti avevano paura di lui, non credendo che fosse un discepolo.</p>
<p class="C9 V27">Allora Barnaba lo prese con sé, lo condusse dagli apostoli, e raccontò loro come durante il viaggio aveva visto il Signore che gli aveva parlato, e come a Damasco aveva predicato con coraggio nel nome di Gesù.</p>
<p class="C9 V28">Da allora, Saulo andava e veniva con loro in Gerusalemme, e predicava con franchezza nel nome del Signore;</p>
<p class="C9 V29">discorreva pure e discuteva con gli ellenisti; ma questi cercavano di ucciderlo.</p>
<p class="C9 V30">I fratelli, saputolo, lo condussero a Cesarea, e di là lo mandarono a Tarso.</p>
<p class="C9 V31">Così la chiesa, per tutta la Giudea, la Galilea e la Samaria, aveva pace, ed era edificata; e, camminando nel timore del Signore e nella consolazione dello Spirito Santo, cresceva costantemente di numero.</p>
<p class="C9 V32">Avvenne che mentre Pietro andava a far visita a tutti si recò anche dai santi residenti a Lidda.</p>
<p class="C9 V33">Là trovò un uomo di nome Enea, che da otto anni giaceva paralitico in un letto.</p>
<p class="C9 V34">Pietro gli disse: «Enea, Gesù Cristo ti guarisce; àlzati e rifatti il letto». Egli subito si alzò.</p>
<p class="C9 V35">E tutti gli abitanti di Lidda e di Saron lo videro e si convertirono al Signore.</p>
<p class="C9 V36">A Ioppe c'era una discepola, di nome Tabita, che, tradotto, vuol dire Gazzella: ella faceva molte opere buone ed elemosine.</p>
<p class="C9 V37">Proprio in quei giorni si ammalò e morì. E, dopo averla lavata, la deposero in una stanza di sopra.</p>
<p class="C9 V38">Poiché Lidda era vicina a Ioppe, i discepoli, udito che Pietro era là, mandarono due uomini per pregarlo che senza indugio andasse da loro.</p>
<p class="C9 V39">Pietro allora si alzò e partì con loro. Appena arrivato, lo condussero nella stanza di sopra; e tutte le vedove si presentarono a lui piangendo, mostrandogli tutte le tuniche e i vestiti che Gazzella faceva, mentre era con loro.</p>
<p class="C9 V40">Ma Pietro, fatti uscire tutti, si mise in ginocchio, e pregò; e, voltatosi verso il corpo, disse: «Tabita, àlzati». Ella aprì gli occhi; e, visto Pietro, si mise seduta.</p>
<p class="C9 V41">Egli le diede la mano e la fece alzare; e, chiamati i santi e le vedove, la presentò loro in vita.</p>
<p class="C9 V42">Ciò fu risaputo in tutta Ioppe, e molti credettero nel Signore.</p>
<p class="C9 V43">Pietro rimase molti giorni a Ioppe, presso un certo Simone conciatore di pelli.</p>
<p class="C10 V1">Vi era in Cesarea un uomo di nome Cornelio, centurione della coorte detta «Italica».</p>
<p class="C10 V2">Quest'uomo era pio e timorato di Dio con tutta la sua famiglia, faceva molte elemosine al popolo e pregava Dio assiduamente.</p>
<p class="C10 V3">Egli vide chiaramente in visione, verso l'ora nona del giorno, un angelo di Dio che entrò da lui e gli disse: «Cornelio!»</p>
<p class="C10 V4">Egli, guardandolo fisso e preso da spavento, rispose: «Che c'è, Signore?» E l'angelo gli disse: «Le tue preghiere e le tue elemosine sono salite, come una ricordanza, davanti a Dio.</p>
<p class="C10 V5">E ora manda degli uomini a Ioppe, e fa' venire un certo Simone, detto anche Pietro.</p>
<p class="C10 V6">Egli è ospite di un tal Simone, conciatore di pelli, la cui casa è vicino al mare».</p>
<p class="C10 V7">Appena l'angelo che gli parlava se ne fu andato, Cornelio chiamò due dei suoi domestici, e un pio soldato fra i suoi attendenti</p>
<p class="C10 V8">e, dopo aver raccontato loro ogni cosa, li mandò a Ioppe.</p>
<p class="C10 V9">Il giorno seguente, mentre quelli erano in viaggio e si avvicinavano alla città, Pietro salì sulla terrazza, verso l'ora sesta, per pregare.</p>
<p class="C10 V10">Ebbe però fame e desiderava prender cibo. Ma mentre glielo preparavano, fu rapito in estasi.</p>
<p class="C10 V11">Vide il cielo aperto, e scenderne un oggetto simile a una gran tovaglia, che, tenuta per i quattro angoli, veniva calata a terra.</p>
<p class="C10 V12">In essa c'era ogni sorta di quadrupedi, rettili della terra e uccelli del cielo.</p>
<p class="C10 V13">E una voce gli disse: «Alzati, Pietro; ammazza e mangia».</p>
<p class="C10 V14">Ma Pietro rispose: «No assolutamente, Signore, perché io non ho mai mangiato nulla di impuro e di contaminato».</p>
<p class="C10 V15">E la voce parlò una seconda volta: «Le cose che Dio ha purificate, non farle tu impure».</p>
<p class="C10 V16">Questo avvenne per tre volte; poi d'un tratto quell'oggetto fu ritirato in cielo.</p>
<p class="C10 V17">Mentre Pietro, dentro di sé, si domandava che cosa significasse la visione, ecco gli uomini mandati da Cornelio, i quali, avendo domandato della casa di Simone, si fermarono alla porta.</p>
<p class="C10 V18">Avendo chiamato, chiesero se Simone, detto anche Pietro, alloggiasse lì.</p>
<p class="C10 V19">Mentre Pietro stava ripensando alla visione, lo Spirito gli disse: «Ecco tre uomini che ti cercano.</p>
<p class="C10 V20">Àlzatidunque, scendi, e va' con loro, senza fartene scrupolo, perché li ho mandati io».</p>
<p class="C10 V21">Pietro, sceso verso quegli uomini, disse loro: «Eccomi, sono io quello che cercate; qual è il motivo per cui siete qui?»</p>
<p class="C10 V22">Essi risposero: «Il centurione Cornelio, uomo giusto e timorato di Dio, del quale rende buona testimonianza tutto il popolo dei Giudei, è stato divinamente avvertito da un santo angelo, di farti chiamare in casa sua e di ascoltare quello che avrai da dirgli».</p>
<p class="C10 V23">Pietro allora li fece entrare e li ospitò. Il giorno seguente andò con loro; e alcuni fratelli di Ioppe l'accompagnarono.</p>
<p class="C10 V24">L'indomani arrivarono a Cesarea. Cornelio li stava aspettando e aveva chiamato i suoi parenti e i suoi amici intimi.</p>
<p class="C10 V25">Mentre Pietro entrava, Cornelio, andandogli incontro, si inginocchiò davanti a lui.</p>
<p class="C10 V26">Ma Pietro lo rialzò, dicendo: «Alzati, anch'io sono uomo!»</p>
<p class="C10 V27">Conversando con lui, entrò e, trovate molte persone lì riunite,</p>
<p class="C10 V28">disse loro: «Voi sapete come non sia lecito a un giudeo di aver relazioni con uno straniero o di entrar in casa sua; ma Dio mi ha mostrato che nessun uomo deve essere ritenuto impuro o contaminato.</p>
<p class="C10 V29">Perciò, essendo stato chiamato, sono venuto senza fare obiezioni. Ora vi chiedo: qual è il motivo per cui mi avete mandato a chiamare?»</p>
<p class="C10 V30">Cornelio disse: «Quattro giorni or sono stavo pregando, all'ora nona, in casa mia, quand'ecco un uomo mi si presentò davanti, in veste risplendente,</p>
<p class="C10 V31"> e disse: "Cornelio, la tua preghiera è stata esaudita, e le tue elemosine sono state ricordate davanti a Dio.</p>
<p class="C10 V32">Manda dunque qualcuno a Ioppe e fa' venire Simone, detto anche Pietro; egli è ospite in casa di Simone, conciatore di pelli, in riva al mare".</p>
<p class="C10 V33">Perciò, subito mandai a chiamarti, e tu hai fatto bene a venire; or dunque siamo tutti qui presenti davanti a Dio, per ascoltare tutto ciò che ti è stato comandato dal Signore».</p>
<p class="C10 V34">Allora Pietro, cominciando a parlare, disse: «In verità comprendo che Dio non ha riguardi personali;</p>
<p class="C10 V35">ma che in qualunque nazione chi lo teme e opera giustamente gli è gradito.</p>
<p class="C10 V36">Questa è la parola ch'egli ha diretta ai figli d'Israele, portando il lieto messaggio di pace per mezzo di Gesù Cristo. Egli è il Signore di tutti.</p>
<p class="C10 V37">Voi sapete quello che è avvenuto in tutta la Giudea, incominciando dalla Galilea, dopo il battesimo predicato da Giovanni;</p>
<p class="C10 V38">vale a dire, la storia di Gesù di Nazaret; come Dio lo ha unto di Spirito Santo e di potenza; e com'egli è andato dappertutto facendo del bene e guarendo tutti quelli che erano sotto il potere del diavolo, perché Dio era con lui.</p>
<p class="C10 V39">E noi siamo testimoni di tutte le cose da lui compiute nel paese dei Giudei e in Gerusalemme; essi lo uccisero, appendendolo a un legno.</p>
<p class="C10 V40">Ma Dio lo ha risuscitato il terzo giorno e volle che egli si manifestasse</p>
<p class="C10 V41">non a tutto il popolo, ma ai testimoni prescelti da Dio; cioè a noi, che abbiamo mangiato e bevuto con lui dopo la sua risurrezione dai morti.</p>
<p class="C10 V42">E ci ha comandato di annunziare al popolo e di testimoniare che egli è colui che è stato da Dio costituito giudice dei vivi e dei morti.</p>
<p class="C10 V43">Di lui attestano tutti i profeti che chiunque crede in lui riceve il perdono dei peccati mediante il suo nome».</p>
<p class="C10 V44">Mentre Pietro parlava così, lo Spirito Santo scese su tutti quelli che ascoltavano la Parola.</p>
<p class="C10 V45">E tutti i credenti circoncisi, che erano venuti con Pietro, si meravigliarono che il dono dello Spirito Santo fosse dato anche agli stranieri,</p>
<p class="C10 V46">perché li udivano parlare in altre lingue e glorificare Dio.</p>
<p class="C10 V47">Allora Pietro disse: «C'è forse qualcuno che possa negare l'acqua e impedire che siano battezzati questi che hanno ricevuto lo Spirito Santo come noi?»</p>
<p class="C10 V48">E comandò che fossero battezzati nel nome di Gesù Cristo. Allora essi lo pregarono di rimanere alcuni giorni con loro.</p>
<p class="C11 V1">Gli apostoli e i fratelli che si trovavano nella Giudea vennero a sapere che anche gli stranieri avevano ricevuto la Parola di Dio.</p>
<p class="C11 V2">E quando Pietro salì a Gerusalemme, i credenti circoncisi lo contestavano,</p>
<p class="C11 V3">dicendo: «Tu sei entrato in casa di uomini non circoncisi, e hai mangiato con loro!»</p>
<p class="C11 V4">Allora Pietro raccontò loro le cose per ordine fin dal principio, dicendo:</p>
<p class="C11 V5">«Io ero nella città di Ioppe in preghiera e, rapito in estasi, ebbi una visione: un oggetto, simile a una gran tovaglia, tenuto per i quattro capi, scendeva giù dal cielo, e giunse fino a me;</p>
<p class="C11 V6">io, fissandolo con attenzione, lo esaminai e vidi quadrupedi della terra, fiere, rettili e uccelli del cielo.</p>
<p class="C11 V7"> Udii anche una voce che mi diceva: "Pietro, àlzati, ammazza e mangia".</p>
<p class="C11 V8"> Ma io dissi: "No assolutamente, Signore; perché nulla di impuro o contaminato mi è mai entrato in bocca".</p>
<p class="C11 V9"> Ma la voce ribatté per la seconda volta dal cielo: "Le cose che Dio ha purificate, non farle tu impure".</p>
<p class="C11 V10">E ciò accadde per tre volte, poi ogni cosa fu ritirata in cielo.</p>
<p class="C11 V11">In quell'istante tre uomini, mandatimi da Cesarea, si presentarono alla casa dove eravamo.</p>
<p class="C11 V12">Lo Spirito mi disse di andar con loro, senza farmene scrupolo. Anche questi sei fratelli vennero con me, ed entrammo in casa di quell'uomo.</p>
<p class="C11 V13">Egli ci raccontò come aveva visto l'angelo presentarsi in casa sua e dirgli: "Manda qualcuno a Ioppe, e fa' venire Simone, detto anche Pietro.</p>
<p class="C11 V14"> Egli ti parlerà di cose, per le quali sarai salvato tu e tutta la tua famiglia".</p>
<p class="C11 V15">Avevo appena cominciato a parlare quando lo Spirito Santo scese su di loro, esattamente come su di noi al principio.</p>
<p class="C11 V16"> Mi ricordai allora di quella parola del Signore che diceva: "Giovanni ha battezzato con acqua, ma voi sarete battezzati con lo Spirito Santo".</p>
<p class="C11 V17">Se dunque Dio ha dato a loro lo stesso dono che ha dato anche a noi che abbiamo creduto nel Signore Gesù Cristo, chi ero io da potermi opporre a Dio?»</p>
<p class="C11 V18">Allora, udite queste cose, si calmarono e glorificarono Dio, dicendo: «Dio dunque ha concesso il ravvedimento anche agli stranieri affinché abbiano la vita».</p>
<p class="C11 V19">Quelli che erano stati dispersi per la persecuzione avvenuta a causa di Stefano, andarono sino in Fenicia, a Cipro e ad Antiochia, annunziando la Parola solo ai Giudei, e a nessun altro.</p>
<p class="C11 V20">Ma alcuni di loro, che erano Ciprioti e Cirenei, giunti ad Antiochia, si misero a parlare anche ai Greci, portando il lieto messaggio del Signore Gesù.</p>
<p class="C11 V21">La mano del Signore era con loro; e grande fu il numero di coloro che credettero e si convertirono al Signore.</p>
<p class="C11 V22">La notizia giunse alle orecchie della chiesa che era in Gerusalemme, la quale mandò Barnaba fino ad Antiochia.</p>
<p class="C11 V23">Quand'egli giunse e vide la grazia di Dio, si rallegrò, e li esortò tutti ad attenersi al Signore con cuore risoluto,</p>
<p class="C11 V24">perché egli era un uomo buono, pieno di Spirito Santo e di fede. E una folla molto numerosa fu aggiunta al Signore.</p>
<p class="C11 V25">Poi Barnaba partì verso Tarso, a cercare Saulo; e, dopo averlo trovato, lo condusse ad Antiochia.</p>
<p class="C11 V26">Essi parteciparono per un anno intero alle riunioni della chiesa, e istruirono un gran numero di persone; ad Antiochia, per la prima volta, i discepoli furono chiamati cristiani.</p>
<p class="C11 V27">In quei giorni, alcuni profeti scesero da Gerusalemme ad Antiochia.</p>
<p class="C11 V28">E uno di loro, di nome Agabo, alzatosi, predisse mediante lo Spirito che ci sarebbe stata una grande carestia su tutta la terra; la si ebbe infatti durante l'impero di Claudio.</p>
<p class="C11 V29">I discepoli decisero allora di inviare una sovvenzione, ciascuno secondo le proprie possibilità, ai fratelli che abitavano in Giudea.</p>
<p class="C11 V30">E così fecero, inviandola agli anziani, per mezzo di Barnaba e di Saulo.</p>
<p class="C12 V1">In quel periodo, il re Erode cominciò a maltrattare alcuni della chiesa;</p>
<p class="C12 V2">e fece uccidere di spada Giacomo, fratello di Giovanni.</p>
<p class="C12 V3">Vedendo che ciò era gradito ai Giudei, continuò e fece arrestare anche Pietro. Erano i giorni degli Azzimi.</p>
<p class="C12 V4">Dopo averlo fatto arrestare, lo mise in prigione, affidandolo alla custodia di quattro picchetti di quattro soldati ciascuno; perché voleva farlo comparire davanti al popolo dopo la Pasqua.</p>
<p class="C12 V5">Pietro dunque era custodito nella prigione; ma fervide preghiere a Dio erano fatte per lui dalla chiesa.</p>
<p class="C12 V6">Nella notte che precedeva il giorno in cui Erode voleva farlo comparire, Pietro stava dormendo in mezzo a due soldati, legato con due catene; e le sentinelle davanti alla porta custodivano il carcere.</p>
<p class="C12 V7">Ed ecco, un angelo del Signore sopraggiunse e una luce risplendette nella cella. L'angelo, battendo il fianco a Pietro, lo svegliò, dicendo: «Alzati, presto!» E le catene gli caddero dalle mani.</p>
<p class="C12 V8">L'angelo disse: «Vèstiti, e mettiti i sandali». E Pietro fece così. Poi gli disse ancora: «Mettiti il mantello e seguimi».</p>
<p class="C12 V9">Ed egli, uscito, lo seguiva, non sapendo che era realtà ciò che stava succedendo per opera dell'angelo: credeva infatti di avere una visione.</p>
<p class="C12 V10">Com'ebbero oltrepassata la prima e la seconda guardia, giunsero alla porta di ferro che immette in città, la quale si aprì da sé davanti a loro; uscirono e s'inoltrarono per una strada; e, all'improvviso, l'angelo si allontanò da lui.</p>
<p class="C12 V11">Pietro, rientrato in sé, disse: «Ora so di sicuro che il Signore ha mandato il suo angelo e mi ha liberato dalla mano di Erode e da tutto ciò che si attendeva il popolo dei Giudei».</p>
<p class="C12 V12">Pietro dunque, consapevole della situazione, andò a casa di Maria, madre di Giovanni detto anche Marco, dove molti fratelli erano riuniti in preghiera.</p>
<p class="C12 V13">Dopo aver bussato alla porta d'ingresso, una serva di nome Rode si avvicinò per sentire chi era</p>
<p class="C12 V14">e, riconosciuta la voce di Pietro, per la gioia non aprì la porta, ma corse dentro ad annunziare che Pietro stava davanti alla porta.</p>
<p class="C12 V15">Quelli le dissero: «Tu sei pazza!» Ma ella insisteva che la cosa stava così. Ed essi dicevano: «È il suo angelo».</p>
<p class="C12 V16">Pietro intanto continuava a bussare e, quand'ebbero aperto, lo videro e rimasero stupiti.</p>
<p class="C12 V17">Ma egli, con la mano, fece loro cenno di tacere e raccontò in che modo il Signore lo aveva fatto uscire dal carcere. Poi disse: «Fate sapere queste cose a Giacomo e ai fratelli». Quindi uscì e se ne andò in un altro luogo.</p>
<p class="C12 V18">Fattosi giorno, i soldati furono molto agitati, perché non sapevano che cosa fosse avvenuto di Pietro.</p>
<p class="C12 V19">Erode lo fece cercare e, non avendolo trovato, processò le guardie, e comandò che fossero condotte al supplizio. Poi scese dalla Giudea e soggiornò a Cesarea.</p>
<p class="C12 V20">Erode era fortemente irritato contro i Tiri e i Sidoni; ma essi di comune accordo si presentarono a lui; e, guadagnato il favore di Blasto, ciambellano del re, chiesero pace, perché il loro paese riceveva i viveri dal paese del re.</p>
<p class="C12 V21">Nel giorno fissato, Erode indossò l'abito regale e sedutosi sul trono, tenne loro un pubblico discorso.</p>
<p class="C12 V22">E il popolo acclamava: «Voce di un dio e non di un uomo!»</p>
<p class="C12 V23">In quell'istante un angelo del Signore lo colpì, perché non aveva dato la gloria a Dio; e, roso dai vermi, morì.</p>
<p class="C12 V24">Intanto la Parola di Dio progrediva e si diffondeva sempre di più.</p>
<p class="C12 V25">Barnaba e Saulo, compiuta la loro missione, tornarono da Gerusalemme, prendendo con loro Giovanni detto anche Marco.</p>
<p class="C13 V1">Nella chiesa che era ad Antiochia c'erano profeti e dottori: Barnaba, Simeone detto Niger, Lucio di Cirene, Manaem, amico d'infanzia di Erode il tetrarca, e Saulo.</p>
<p class="C13 V2">Mentre celebravano il culto del Signore e digiunavano, lo Spirito Santo disse: «Mettetemi da parte Barnaba e Saulo per l'opera alla quale li ho chiamati».</p>
<p class="C13 V3">Allora, dopo aver digiunato, pregato e imposto loro le mani, li lasciarono partire.</p>
<p class="C13 V4">Essi dunque, mandati dallo Spirito Santo, scesero a Seleucia, e di là salparono verso Cipro.</p>
<p class="C13 V5">Giunti a Salamina, annunziarono la Parola di Dio nelle sinagoghe dei Giudei; e avevano con loro Giovanni come aiutante.</p>
<p class="C13 V6">Poi, attraversata tutta l'isola fino a Pafo, trovarono un tale, mago e falso profeta giudeo, di nome Bar-Gesù,</p>
<p class="C13 V7">il quale era con il proconsole Sergio Paolo, uomo intelligente. Questi, chiamati a sé Barnaba e Saulo, chiese di ascoltare la Parola di Dio.</p>
<p class="C13 V8">Ma Elima, il mago (questo è il significato del suo nome), faceva loro opposizione cercando di distogliere il proconsole dalla fede.</p>
<p class="C13 V9">Allora Saulo, detto anche Paolo, pieno di Spirito Santo, guardandolo fisso, gli disse:</p>
<p class="C13 V10">«O uomo pieno d'ogni frode e d'ogni malizia, figlio del diavolo, nemico di ogni giustizia, non cesserai mai di pervertire le rette vie del Signore?</p>
<p class="C13 V11">Ecco, ora la mano del Signore è su di te, e sarai cieco per un certo tempo, senza vedere il sole». In quell'istante, oscurità e tenebre piombarono su di lui; e andando qua e là cercava chi lo conducesse per la mano.</p>
<p class="C13 V12">Allora il proconsole, visto quello che era accaduto, credette, colpito dalla dottrina del Signore.</p>
<p class="C13 V13">Paolo e i suoi compagni, imbarcatisi a Pafo, arrivarono a Perga di Panfilia; ma Giovanni, separatosi da loro, ritornò a Gerusalemme.</p>
<p class="C13 V14">Essi, passando oltre Perga, giunsero ad Antiochia di Pisidia; ed entrati di sabato nella sinagoga, si sedettero.</p>
<p class="C13 V15">Dopo la lettura della legge e dei profeti, i capi della sinagoga mandarono a dir loro: «Fratelli, se avete qualche parola di esortazione da rivolgere al popolo, ditela».</p>
<p class="C13 V16">Allora Paolo si alzò e, fatto cenno con la mano, disse: «Israeliti, e voi che temete Dio, ascoltate.</p>
<p class="C13 V17">Il Dio di questo popolo d'Israele scelse i nostri padri, fece grande il popolo durante la sua dimora nel paese di Egitto, e con braccio potente lo trasse fuori.</p>
<p class="C13 V18">E per circa quarant'anni sopportò la loro condotta nel deserto.</p>
<p class="C13 V19">Poi, dopo aver distrutto sette nazioni nel paese di Canaan, distribuì loro come eredità il paese di quelle.</p>
<p class="C13 V20">Dopo queste cose, per circa quattrocentocinquant'anni, diede loro dei giudici fino al profeta Samuele.</p>
<p class="C13 V21">In seguito chiesero un re; e Dio diede loro Saul, figlio di Chis, della tribù di Beniamino, per un periodo di quarant'anni.</p>
<p class="C13 V22"> Poi lo rimosse, e suscitò loro come re Davide, al quale rese questa testimonianza: "Io ho trovato Davide, figlio di Iesse, uomo secondo il mio cuore, che eseguirà ogni mio volere".</p>
<p class="C13 V23">Dalla discendenza di lui, secondo la promessa, Dio ha suscitato a Israele un salvatore nella persona di Gesù.</p>
<p class="C13 V24">Giovanni, prima della venuta di lui, aveva predicato il battesimo del ravvedimento a tutto il popolo d'Israele.</p>
<p class="C13 V25"> E quando Giovanni stava per concludere la sua missione disse: "Che cosa pensate voi che io sia? Io non sono il Messia; ma ecco, dopo di me viene uno, al quale io non son degno di slacciare i calzari".</p>
<p class="C13 V26">Fratelli miei, figli della discendenza d'Abraamo, e tutti voi che avete timor di Dio, a noi è stata mandata la Parola di questa salvezza.</p>
<p class="C13 V27">Infatti gli abitanti di Gerusalemme e i loro capi non hanno riconosciuto questo Gesù e, condannandolo, adempirono le dichiarazioni dei profeti che si leggono ogni sabato.</p>
<p class="C13 V28">Benché non trovassero in lui nulla che fosse degno di morte, chiesero a Pilato che fosse ucciso.</p>
<p class="C13 V29">Dopo aver compiuto tutte le cose che erano scritte di lui, lo trassero giù dal legno, e lo deposero in un sepolcro.</p>
<p class="C13 V30">Ma Dio lo risuscitò dai morti;</p>
<p class="C13 V31">e per molti giorni egli apparve a quelli che erano saliti con lui dalla Galilea a Gerusalemme, i quali ora sono suoi testimoni davanti al popolo.</p>
<p class="C13 V32">E noi vi portiamo il lieto messaggio che la promessa fatta ai padri,</p>
<p class="C13 V33">Dio l'ha adempiuta per noi, loro figli, risuscitando Gesù, come anche è scritto nel salmo secondo: "Tu sei mio Figlio, oggi io t'ho generato".</p>
<p class="C13 V34"> Siccome lo ha risuscitato dai morti, in modo che non abbia più a tornare alla decomposizione, Dio ha detto così: "Io vi manterrò le sacre e fedeli promesse fatte a Davide".</p>
<p class="C13 V35"> Difatti egli dice altrove: "Tu non permetterai che il tuo Santo subisca la decomposizione".</p>
<p class="C13 V36">Or Davide, dopo aver eseguito il volere di Dio nella sua generazione, si è addormentato, ed è stato unito ai suoi padri, e il suo corpo si è decomposto;</p>
<p class="C13 V37">ma colui che Dio ha risuscitato, non ha subìto decomposizione.</p>
<p class="C13 V38">Vi sia dunque noto, fratelli, che per mezzo di lui vi è annunziato il perdono dei peccati;</p>
<p class="C13 V39">e, per mezzo di lui, chiunque crede è giustificato di tutte le cose, delle quali voi non avete potuto essere giustificati mediante la legge di Mosè.</p>
<p class="C13 V40">Guardate dunque che non vi accada ciò che è detto nei profeti:</p>
<p class="C13 V41">"Guardate, o disprezzatori, stupite e nascondetevi, perché io compio un'opera ai giorni vostri, un'opera che voi non credereste, se qualcuno ve la raccontasse"».</p>
<p class="C13 V42">Mentre uscivano, furono pregati di parlare di quelle medesime cose il sabato seguente.</p>
<p class="C13 V43">Dopo che la riunione si fu sciolta, molti Giudei e proseliti pii seguirono Paolo e Barnaba; i quali, parlando loro, li convincevano a perseverare nella grazia di Dio.</p>
<p class="C13 V44">Il sabato seguente quasi tutta la città si radunò per udire la Parola di Dio.</p>
<p class="C13 V45">Ma i Giudei, vedendo la folla, furono pieni di invidia e, bestemmiando, contraddicevano le cose dette da Paolo.</p>
<p class="C13 V46">Ma Paolo e Barnaba dissero con franchezza: «Era necessario che a voi per primi si annunziasse la Parola di Dio; ma poiché la respingete e non vi ritenete degni della vita eterna, ecco, ci rivolgiamo agli stranieri.</p>
<p class="C13 V47">Così infatti ci ha ordinato il Signore, dicendo: "Io ti ho posto come luce dei popoli, perché tu porti la salvezza fino all'estremità della terra".</p>
<p class="C13 V48">Gli stranieri, udendo queste cose, si rallegravano e glorificavano la Parola di Dio; e tutti quelli che erano ordinati a vita eterna, credettero.</p>
<p class="C13 V49">E la Parola del Signore si diffondeva per tutta la regione.</p>
<p class="C13 V50">Ma i Giudei istigarono le donne pie e ragguardevoli e i notabili della città, scatenando una persecuzione contro Paolo e Barnaba, che furono cacciati fuori dal loro territorio.</p>
<p class="C13 V51">Allora essi, scossa la polvere dei piedi contro di loro, andarono a Iconio,</p>
<p class="C13 V52">mentre i discepoli erano pieni di gioia e di Spirito Santo.</p>
<p class="C14 V1">Anche a Iconio Paolo e Barnaba entrarono nella sinagoga dei Giudei e parlarono in modo tale che una gran folla di Giudei e di Greci credette.</p>
<p class="C14 V2">Ma i Giudei che avevano rifiutato di credere aizzarono e inasprirono gli animi dei pagani contro i fratelli.</p>
<p class="C14 V3">Tuttavia rimasero là per molto tempo, predicando con franchezza e confidando nel Signore che rendeva testimonianza alla Parola della sua grazia e concedeva che per mano loro avvenissero segni e prodigi.</p>
<p class="C14 V4">Ma la popolazione della città era divisa: gli uni tenevano per i Giudei, e gli altri per gli apostoli.</p>
<p class="C14 V5">Ma quando ci fu un tentativo dei pagani e dei Giudei, d'accordo con i loro capi, di oltraggiare gli apostoli e lapidarli,</p>
<p class="C14 V6">questi lo seppero e fuggirono nelle città di Licaonia, Listra e Derba e nei dintorni;</p>
<p class="C14 V7">e là continuarono a evangelizzare.</p>
<p class="C14 V8">A Listra c'era un uomo che, paralizzato ai piedi, se ne stava sempre seduto e, siccome era zoppo fin dalla nascita, non aveva mai potuto camminare.</p>
<p class="C14 V9">Egli udì parlare Paolo; il quale, fissati gli occhi su di lui, e vedendo che aveva fede per essere guarito,</p>
<p class="C14 V10">disse ad alta voce: «Àlzati in piedi». Ed egli saltò su, e si mise a camminare.</p>
<p class="C14 V11">La folla, veduto ciò che Paolo aveva fatto, alzò la voce, dicendo in lingua licaonica: «Gli dèi hanno preso forma umana, e sono scesi fino a noi».</p>
<p class="C14 V12">E chiamavano Barnaba Giove, e Paolo Mercurio, perché era lui che teneva il discorso.</p>
<p class="C14 V13">Il sacerdote di Giove, il cui tempio era all'entrata della città, condusse davanti alle porte tori e ghirlande, e voleva offrire un sacrificio con la folla.</p>
<p class="C14 V14">Ma gli apostoli Paolo e Barnaba, udito ciò, si strapparono le vesti, e balzarono in mezzo alla folla, gridando:</p>
<p class="C14 V15">«Uomini, perché fate queste cose? Anche noi siamo esseri umani come voi; e vi predichiamo che da queste vanità vi convertiate al Dio vivente, che ha fatto il cielo, la terra, il mare e tutte le cose che sono in essi.</p>
<p class="C14 V16">Egli, nelle generazioni passate, ha lasciato che ogni popolo seguisse la propria via,</p>
<p class="C14 V17">senza però lasciare sé stesso privo di testimonianza, facendo del bene, mandandovi dal cielo pioggia e stagioni fruttifere, dandovi cibo in abbondanza, e letizia nei vostri cuori».</p>
<p class="C14 V18">E con queste parole riuscirono a stento a impedire che la folla offrisse loro un sacrificio.</p>
<p class="C14 V19">Allora giunsero da Antiochia e da Iconio alcuni Giudei, i quali sobillarono la folla; essi lapidarono Paolo e lo trascinarono fuori della città, credendolo morto.</p>
<p class="C14 V20">Ma mentre i discepoli venivano attorno a lui, egli si rialzò ed entrò nella città. Il giorno seguente partì con Barnaba per Derba.</p>
<p class="C14 V21">E, dopo aver evangelizzato quella città e fatto molti discepoli, se ne tornarono a Listra, a Iconio e ad Antiochia,</p>
<p class="C14 V22">fortificando gli animi dei discepoli ed esortandoli a perseverare nella fede, dicendo loro che dobbiamo entrare nel regno di Dio attraverso molte tribolazioni.</p>
<p class="C14 V23">Dopo aver designato per loro degli anziani in ciascuna chiesa, e aver pregato e digiunato, li raccomandarono al Signore, nel quale avevano creduto.</p>
<p class="C14 V24">Quindi, attraversata la Pisidia, giunsero in Panfilia.</p>
<p class="C14 V25">Dopo aver annunziato la Parola a Perga, scesero ad Attalia;</p>
<p class="C14 V26">e di là salparono verso Antiochia, da dove erano stati raccomandati alla grazia di Dio per l'opera che avevano compiuta.</p>
<p class="C14 V27">Giunti là e riunita la chiesa, riferirono tutte le cose che Dio aveva compiute per mezzo di loro, e come aveva aperto la porta della fede agli stranieri.</p>
<p class="C14 V28">E rimasero con i discepoli parecchio tempo.</p>
<p class="C15 V1">Alcuni, venuti dalla Giudea, insegnavano ai fratelli, dicendo: «Se voi non siete circoncisi secondo il rito di Mosè, non potete essere salvati».</p>
<p class="C15 V2">E siccome Paolo e Barnaba dissentivano e discutevano vivacemente con loro, fu deciso che Paolo, Barnaba e alcuni altri fratelli salissero a Gerusalemme dagli apostoli e anziani per trattare la questione.</p>
<p class="C15 V3">Essi dunque, accompagnati per un tratto dalla chiesa, attraversarono la Fenicia e la Samaria, raccontando la conversione degli stranieri e suscitando grande gioia in tutti i fratelli.</p>
<p class="C15 V4">Poi, giunti a Gerusalemme, furono accolti dalla chiesa, dagli apostoli e dagli anziani e riferirono le grandi cose che Dio aveva fatte per mezzo di loro.</p>
<p class="C15 V5">Ma alcuni della setta dei farisei, che erano diventati credenti, si alzarono dicendo: «Bisogna circonciderli, e comandar loro di osservare la legge di Mosè».</p>
<p class="C15 V6">Allora gli apostoli e gli anziani si riunirono per esaminare la questione.</p>
<p class="C15 V7">Ed essendone nata una vivace discussione, Pietro si alzò in piedi e disse: «Fratelli, voi sapete che dall'inizio Dio scelse tra voi me, affinché dalla mia bocca gli stranieri udissero la Parola del vangelo e credessero.</p>
<p class="C15 V8">E Dio, che conosce i cuori, rese testimonianza in loro favore, dando lo Spirito Santo a loro, come a noi;</p>
<p class="C15 V9">e non fece alcuna discriminazione fra noi e loro, purificando i loro cuori mediante la fede.</p>
<p class="C15 V10">Or dunque perché tentate Dio mettendo sul collo dei discepoli un giogo che né i padri nostri né noi siamo stati in grado di portare?</p>
<p class="C15 V11">Ma noi crediamo per essere salvati mediante la grazia del Signore Gesù allo stesso modo di loro».</p>
<p class="C15 V12">Tutta l'assemblea tacque e stava ad ascoltare Barnaba e Paolo, che raccontavano quali segni e prodigi Dio aveva fatti per mezzo di loro tra i pagani.</p>
<p class="C15 V13">Quando ebbero finito di parlare, Giacomo prese la parola e disse:</p>
<p class="C15 V14">«Fratelli, ascoltatemi: Simone ha riferito come Dio all'inizio ha voluto scegliersi tra gli stranieri un popolo consacrato al suo nome.</p>
<p class="C15 V15">E con ciò si accordano le parole dei profeti, come sta scritto:</p>
<p class="C15 V16"> "Dopo queste cose ritornerò e ricostruirò la tenda di Davide, che è caduta; e restaurerò le sue rovine, e la rimetterò in piedi,</p>
<p class="C15 V17">affinché il rimanente degli uomini e tutte le nazioni, su cui è invocato il mio nome, cerchino il Signore, dice il Signore che fa queste cose,</p>
<p class="C15 V18">a lui note fin dall'eternità".</p>
<p class="C15 V19">Perciò io ritengo che non si debba turbare gli stranieri che si convertono a Dio;</p>
<p class="C15 V20">ma che si scriva loro di astenersi dalle cose contaminate nei sacrifici agli idoli, dalla fornicazione, dagli animali soffocati, e dal sangue.</p>
<p class="C15 V21">Perché Mosè fin dalle antiche generazioni ha in ogni città chi lo predica nelle sinagoghe dove viene letto ogni sabato».</p>
<p class="C15 V22">Allora parve bene agli apostoli e agli anziani con tutta la chiesa, di scegliere tra di loro alcuni uomini da mandare ad Antiochia con Paolo e Barnaba: Giuda, detto Barsabba, e Sila, uomini autorevoli tra i fratelli.</p>
<p class="C15 V23">E consegnarono loro questa lettera: «I fratelli apostoli e anziani, ai fratelli di Antiochia, di Siria e di Cilicia che provengono dal paganesimo, salute.</p>
<p class="C15 V24">Abbiamo saputo che alcuni fra noi, partiti senza nessun mandato da parte nostra, vi hanno turbato con i loro discorsi, sconvolgendo le anime vostre.</p>
<p class="C15 V25">È parso bene a noi, riuniti di comune accordo, di scegliere degli uomini e di mandarveli insieme ai nostri cari Barnaba e Paolo,</p>
<p class="C15 V26">i quali hanno messo a repentaglio la propria vita per il nome del Signore nostro Gesù Cristo.</p>
<p class="C15 V27">Vi abbiamo dunque inviato Giuda e Sila; anch'essi vi riferiranno a voce le medesime cose.</p>
<p class="C15 V28">Infatti è parso bene allo Spirito Santo e a noi di non imporvi altro peso all'infuori di queste cose, che sono necessarie:</p>
<p class="C15 V29">di astenervi dalle carni sacrificate agli idoli, dal sangue, dagli animali soffocati, e dalla fornicazione; da queste cose farete bene a guardarvi. State sani».</p>
<p class="C15 V30">Essi dunque presero commiato e scesero ad Antiochia, dove, radunata la moltitudine dei credenti, consegnarono la lettera.</p>
<p class="C15 V31">Quando i fratelli l'ebbero letta, si rallegrarono della consolazione che essa portava loro.</p>
<p class="C15 V32">Giuda e Sila, anch'essi profeti, con molte parole li esortarono e li fortificarono.</p>
<p class="C15 V33">Dopo essersi trattenuti là diverso tempo, i fratelli li lasciarono ritornare in pace a coloro che li avevano inviati.</p>
<p class="C15 V34">Ma parve bene a Sila di rimanere qui.</p>
<p class="C15 V35">Paolo e Barnaba rimasero ad Antiochia, insegnando e portando, insieme a molti altri, il lieto messaggio della Parola del Signore.</p>
<p class="C15 V36">Dopo diversi giorni, Paolo disse a Barnaba: «Ritorniamo ora a visitare i fratelli di tutte le città in cui abbiamo annunziato la Parola del Signore, per vedere come stanno».</p>
<p class="C15 V37">Barnaba voleva prendere con loro anche Giovanni detto Marco.</p>
<p class="C15 V38">Ma Paolo riteneva che non dovessero prendere uno che si era separato da loro già in Panfilia, e non li aveva accompagnati nella loro opera.</p>
<p class="C15 V39">Nacque un aspro dissenso, al punto che si separarono; Barnaba prese con sé Marco e s'imbarcò per Cipro;</p>
<p class="C15 V40">Paolo, invece, scelse Sila e partì, raccomandato dai fratelli alla grazia del Signore.</p>
<p class="C15 V41">E percorse la Siria e la Cilicia, rafforzando le chiese.</p>
<p class="C16 V1">Giunse anche a Derba e a Listra; e là c'era un discepolo, di nome Timoteo, figlio di una donna ebrea credente, ma di padre greco.</p>
<p class="C16 V2">Di lui rendevano buona testimonianza i fratelli che erano a Listra e a Iconio.</p>
<p class="C16 V3">Paolo volle che egli partisse con lui; perciò lo prese e lo circoncise a causa dei Giudei che erano in quei luoghi; perché tutti sapevano che il padre di lui era greco.</p>
<p class="C16 V4">Passando da una città all'altra, trasmisero ai fratelli, perché le osservassero, le decisioni prese dagli apostoli e dagli anziani che erano a Gerusalemme.</p>
<p class="C16 V5">Le chiese dunque si fortificavano nella fede e crescevano ogni giorno di numero.</p>
<p class="C16 V6">Poi attraversarono la Frigia e la regione della Galazia, perché lo Spirito Santo vietò loro di annunziare la parola in Asia;</p>
<p class="C16 V7">e, giunti ai confini della Misia, cercavano di andare in Bitinia; ma lo Spirito di Gesù non lo permise loro;</p>
<p class="C16 V8">e, oltrepassata la Misia, discesero a Troas.</p>
<p class="C16 V9">Paolo ebbe durante la notte una visione: un macedone gli stava davanti, e lo pregava dicendo: «Passa in Macedonia e soccorrici».</p>
<p class="C16 V10">Appena ebbe avuta quella visione, cercammo subito di partire per la Macedonia, convinti che Dio ci aveva chiamati là, ad annunziare loro il vangelo.</p>
<p class="C16 V11">Perciò, salpando da Troas, puntammo diritto su Samotracia, e il giorno seguente su Neapolis;</p>
<p class="C16 V12">di là ci recammo a Filippi, che è colonia romana e la città più importante di quella regione della Macedonia; e restammo in quella città alcuni giorni.</p>
<p class="C16 V13">Il sabato andammo fuori dalla porta, lungo il fiume, dove pensavamo vi fosse un luogo di preghiera; e sedutici parlavamo alle donne là riunite.</p>
<p class="C16 V14">Una donna della città di Tiatiri, commerciante di porpora, di nome Lidia, che temeva Dio, ci stava ad ascoltare. Il Signore le aprì il cuore, per renderla attenta alle cose dette da Paolo.</p>
<p class="C16 V15">Dopo che fu battezzata con la sua famiglia, ci pregò dicendo: «Se avete giudicato ch'io sia fedele al Signore, entrate in casa mia, e alloggiatevi». E ci costrinse ad accettare.</p>
<p class="C16 V16">Mentre andavamo al luogo di preghiera, incontrammo una serva posseduta da uno spirito di divinazione. Facendo l'indovina, essa procurava molto guadagno ai suoi padroni.</p>
<p class="C16 V17">Costei, messasi a seguire Paolo e noi, gridava: «Questi uomini sono servi del Dio altissimo, e vi annunziano la via della salvezza».</p>
<p class="C16 V18">Così fece per molti giorni; ma Paolo, infastidito, si voltò e disse allo spirito: «Io ti ordino, nel nome di Gesù Cristo, che tu esca da costei». Ed egli uscì in quell'istante.</p>
<p class="C16 V19">I suoi padroni, vedendo che la speranza del loro guadagno era svanita, presero Paolo e Sila e li trascinarono sulla piazza davanti alle autorità;</p>
<p class="C16 V20">e, presentatili ai pretori, dissero: «Questi uomini, che sono Giudei, turbano la nostra città,</p>
<p class="C16 V21">e predicano riti che a noi Romani non è lecito accettare né praticare».</p>
<p class="C16 V22">La folla insorse allora contro di loro; e i pretori, strappate loro le vesti, comandarono che fossero battuti con le verghe.</p>
<p class="C16 V23">E, dopo aver dato loro molte vergate, li cacciarono in prigione, comandando al carceriere di sorvegliarli attentamente.</p>
<p class="C16 V24">Ricevuto tale ordine, egli li rinchiuse nella parte più interna del carcere e mise dei ceppi ai loro piedi.</p>
<p class="C16 V25">Verso la mezzanotte Paolo e Sila, pregando, cantavano inni a Dio; e i carcerati li ascoltavano.</p>
<p class="C16 V26">A un tratto, vi fu un gran terremoto, la prigione fu scossa dalle fondamenta; e in quell'istante tutte le porte si aprirono, e le catene di tutti si spezzarono.</p>
<p class="C16 V27">Il carceriere si svegliò e, vedute tutte le porte del carcere spalancate, sguainò la spada per uccidersi, pensando che i prigionieri fossero fuggiti.</p>
<p class="C16 V28">Ma Paolo gli gridò ad alta voce: «Non farti del male, perché siamo tutti qui».</p>
<p class="C16 V29">Il carceriere, chiesto un lume, balzò dentro e tutto tremante, si gettò ai piedi di Paolo e di Sila;</p>
<p class="C16 V30">poi li condusse fuori e disse: «Signori, che debbo fare per essere salvato?»</p>
<p class="C16 V31">Ed essi risposero: «Credi nel Signore Gesù, e sarai salvato tu e la tua famiglia».</p>
<p class="C16 V32">Poi annunziarono la Parola del Signore a lui e a tutti quelli che erano in casa sua.</p>
<p class="C16 V33">Ed egli li prese con sé in quella stessa ora della notte, lavò le loro piaghe e subito fu battezzato lui con tutti i suoi.</p>
<p class="C16 V34">Poi li fece salire in casa sua, apparecchiò loro la tavola, e si rallegrava con tutta la sua famiglia, perché aveva creduto in Dio.</p>
<p class="C16 V35">Fattosi giorno, i pretori mandarono i littori a dire: «Libera quegli uomini».</p>
<p class="C16 V36">Il carceriere riferì a Paolo queste parole, dicendo: «I pretori hanno mandato a dire che siate rimessi in libertà; or dunque uscite, e andate in pace».</p>
<p class="C16 V37">Ma Paolo disse loro: «Dopo averci battuti in pubblico senza che fossimo stati condannati, noi che siamo cittadini romani, ci hanno gettati in prigione; e ora vogliono rilasciarci di nascosto? No davvero! Anzi, vengano loro stessi a condurci fuori».</p>
<p class="C16 V38">I littori riferirono queste parole ai pretori; e questi ebbero paura quando seppero che erano Romani;</p>
<p class="C16 V39">essi vennero e li pregarono di scusarli; e, accompagnandoli fuori, chiesero loro di andarsene dalla città.</p>
<p class="C16 V40">Allora Paolo e Sila, usciti dalla prigione, entrarono in casa di Lidia; e visti i fratelli, li confortarono, e partirono.</p>
<p class="C17 V1">Dopo essere passati per Amfipoli e per Apollonia, giunsero a Tessalonica, dove c'era una sinagoga dei Giudei;</p>
<p class="C17 V2">e Paolo, com'era sua consuetudine, entrò da loro, e per tre sabati tenne loro ragionamenti tratti dalle Scritture,</p>
<p class="C17 V3">spiegando e dimostrando che il Cristo doveva morire e risuscitare dai morti. «E il Cristo», egli diceva, «è quel Gesù che io vi annunzio».</p>
<p class="C17 V4">Alcuni di loro furono convinti, e si unirono a Paolo e Sila; e così una gran folla di Greci pii, e non poche donne delle famiglie più importanti.</p>
<p class="C17 V5">Ma i Giudei, mossi da invidia, presero con loro alcuni uomini malvagi tra la gente di piazza; e, raccolta quella plebaglia, misero in subbuglio la città; e, assalita la casa di Giasone, cercavano di trascinare Paolo e Sila davanti al popolo.</p>
<p class="C17 V6">Ma non avendoli trovati, trascinarono Giasone e alcuni fratelli davanti ai magistrati della città, gridando: «Costoro, che hanno messo sottosopra il mondo, sono venuti anche qui,</p>
<p class="C17 V7">e Giasone li ha ospitati; ed essi tutti agiscono contro i decreti di Cesare, dicendo che c'è un altro re, Gesù».</p>
<p class="C17 V8">E misero in agitazione la popolazione e i magistrati della città, che udivano queste cose.</p>
<p class="C17 V9">Questi, dopo aver ricevuto una cauzione da Giasone e dagli altri, li lasciarono andare.</p>
<p class="C17 V10">Ma i fratelli subito, di notte, fecero partire Paolo e Sila per Berea; ed essi, appena giunti, si recarono nella sinagoga dei Giudei.</p>
<p class="C17 V11">Or questi erano di sentimenti più nobili di quelli di Tessalonica, perché ricevettero la Parola con ogni premura, esaminando ogni giorno le Scritture per vedere se le cose stavano così.</p>
<p class="C17 V12">Molti di loro, dunque, credettero, e così pure un gran numero di nobildonne greche e di uomini.</p>
<p class="C17 V13">Ma quando i Giudei di Tessalonica vennero a sapere che la Parola di Dio era stata annunziata da Paolo anche a Berea, si recarono là, agitando e mettendo sottosopra la folla.</p>
<p class="C17 V14">I fratelli, allora, fecero subito partire Paolo, conducendolo fino al mare; ma Sila e Timoteo rimasero ancora là.</p>
<p class="C17 V15">Quelli che accompagnavano Paolo, lo condussero fino ad Atene, e, ricevuto l'ordine di dire a Sila e a Timoteo che quanto prima si recassero da lui, se ne tornarono indietro.</p>
<p class="C17 V16">Mentre Paolo li aspettava ad Atene, lo spirito gli s'inacerbiva dentro nel vedere la città piena di idoli.</p>
<p class="C17 V17">Frattanto discorreva nella sinagoga con i Giudei e con le persone pie; e sulla piazza, ogni giorno, con quelli che vi si trovavano.</p>
<p class="C17 V18">E anche alcuni filosofi epicurei e stoici conversavano con lui. Alcuni dicevano: «Che cosa dice questo ciarlatano?» E altri: «Egli sembra essere un predicatore di divinità straniere»; perché annunziava Gesù e la risurrezione.</p>
<p class="C17 V19">Presolo con sé, lo condussero su nell'Areòpago, dicendo: «Potremmo sapere quale sia questa nuova dottrina che tu proponi?</p>
<p class="C17 V20">Poiché tu ci fai sentire cose strane. Noi vorremmo dunque sapere che cosa vogliono dire queste cose».</p>
<p class="C17 V21">Or tutti gli Ateniesi e i residenti stranieri non passavano il loro tempo in altro modo che a dire o ad ascoltare novità.</p>
<p class="C17 V22">E Paolo, stando in piedi in mezzo all'Areòpago, disse: «Ateniesi, vedo che sotto ogni aspetto siete estremamente religiosi.</p>
<p class="C17 V23">Poiché, passando, e osservando gli oggetti del vostro culto, ho trovato anche un altare sul quale era scritto: Al dio sconosciuto. Orbene, ciò che voi adorate senza conoscerlo, io ve lo annunzio.</p>
<p class="C17 V24">Il Dio che ha fatto il mondo e tutte le cose che sono in esso, essendo Signore del cielo e della terra, non abita in templi costruiti da mani d'uomo;</p>
<p class="C17 V25">e non è servito dalle mani dell'uomo, come se avesse bisogno di qualcosa; lui, che dà a tutti la vita, il respiro e ogni cosa.</p>
<p class="C17 V26">Egli ha tratto da uno solo tutte le nazioni degli uomini perché abitino su tutta la faccia della terra, avendo determinato le epoche loro assegnate, e i confini della loro abitazione,</p>
<p class="C17 V27">affinché cerchino Dio, se mai giungano a trovarlo, come a tastoni, benché egli non sia lontano da ciascuno di noi.</p>
<p class="C17 V28"> Difatti, in lui viviamo, ci moviamo, e siamo, come anche alcuni vostri poeti hanno detto: "Poiché siamo anche sua discendenza".</p>
<p class="C17 V29">Essendo dunque discendenza di Dio, non dobbiamo credere che la divinità sia simile a oro, ad argento, o a pietra scolpita dall'arte e dall'immaginazione umana.</p>
<p class="C17 V30">Dio dunque, passando sopra i tempi dell'ignoranza, ora comanda agli uomini che tutti, in ogni luogo, si ravvedano,</p>
<p class="C17 V31">perché ha fissato un giorno, nel quale giudicherà il mondo con giustizia per mezzo dell'uomo ch'egli ha stabilito, e ne ha dato sicura prova a tutti, risuscitandolo dai morti».</p>
<p class="C17 V32">Quando sentirono parlare di risurrezione dei morti, alcuni se ne beffavano; e altri dicevano: «Su questo ti ascolteremo un'altra volta».</p>
<p class="C17 V33">Così Paolo uscì di mezzo a loro.</p>
<p class="C17 V34">Ma alcuni si unirono a lui e credettero; tra i quali anche Dionisio l'areopagita, una donna chiamata Damaris, e altri con loro.</p>
<p class="C18 V1">Dopo questi fatti egli lasciò Atene e si recò a Corinto.</p>
<p class="C18 V2">Qui trovò un ebreo, di nome Aquila, oriundo del Ponto, giunto di recente dall'Italia insieme con sua moglie Priscilla, perché Claudio aveva ordinato a tutti i Giudei di lasciare Roma. Egli si unì a loro.</p>
<p class="C18 V3">Essendo del medesimo mestiere, andò ad abitare e a lavorare con loro. Infatti, di mestiere, erano fabbricanti di tende.</p>
<p class="C18 V4">Ma ogni sabato insegnava nella sinagoga e persuadeva Giudei e Greci.</p>
<p class="C18 V5">Quando poi Sila e Timoteo giunsero dalla Macedonia, Paolo si dedicò completamente alla Parola, testimoniando ai Giudei che Gesù era il Cristo.</p>
<p class="C18 V6">Ma poiché essi facevano opposizione e lo insultavano, egli scosse le sue vesti e disse loro: «Il vostro sangue ricada sul vostro capo; io ne sono netto; da ora in poi andrò dai pagani».</p>
<p class="C18 V7">E, uscito di là, entrò in casa di un tale chiamato Tizio Giusto, che temeva Dio, e aveva la casa attigua alla sinagoga.</p>
<p class="C18 V8">Ma Crispo, capo della sinagoga, credette nel Signore insieme a tutta la sua famiglia. Molti Corinzi, udendo, credevano e venivano battezzati.</p>
<p class="C18 V9">Una notte il Signore disse in visione a Paolo: «Non temere, ma continua a parlare e non tacere;</p>
<p class="C18 V10">perché io sono con te, e nessuno ti metterà le mani addosso per farti del male; perché io ho un popolo numeroso in questa città».</p>
<p class="C18 V11">Ed egli rimase là un anno e sei mesi, insegnando tra di loro la Parola di Dio.</p>
<p class="C18 V12">Poi, quando Gallione era proconsole dell'Acaia, i Giudei, unanimi, insorsero contro Paolo, e lo condussero davanti al tribunale, dicendo:</p>
<p class="C18 V13">«Costui persuade la gente ad adorare Dio in modo contrario alla legge».</p>
<p class="C18 V14">Paolo stava per parlare, ma Gallione disse ai Giudei: «Se si trattasse di qualche ingiustizia o di qualche cattiva azione, o Giudei, io vi ascolterei pazientemente, come vuole la ragione.</p>
<p class="C18 V15">Ma se si tratta di questioni intorno a parole, a nomi, e alla vostra legge, vedetevela voi; io non voglio esser giudice di queste cose».</p>
<p class="C18 V16">E li fece uscire dal tribunale.</p>
<p class="C18 V17">Allora tutti afferrarono Sostene, il capo della sinagoga, e lo picchiavano davanti al tribunale. E Gallione non si curava affatto di queste cose.</p>
<p class="C18 V18">Quanto a Paolo, dopo essersi trattenuto ancora molti giorni a Corinto, prese commiato dai fratelli, e navigò verso la Siria, con Priscilla e Aquila, dopo essersi fatto radere il capo a Cencrea, perché aveva fatto un voto, s'imbarcò per la Siria, con Priscilla e Aquila.</p>
<p class="C18 V19">Quando giunsero a Efeso, Paolo li lasciò là; poi, entrato nella sinagoga, si mise a discorrere con i Giudei.</p>
<p class="C18 V20">Essi lo pregarono di rimanere da loro più a lungo, ma egli non acconsentì;</p>
<p class="C18 V21">e dopo aver preso commiato e aver detto che, Dio volendo, sarebbe tornato da loro un'altra volta, salpò da Efeso;</p>
<p class="C18 V22">giunto a Cesarea, salì a Gerusalemme; e, salutata la chiesa, scese ad Antiochia.</p>
<p class="C18 V23">Dopo essersi fermato qui qualche tempo, partì, percorrendo la regione della Galazia e della Frigia successivamente, fortificando tutti i discepoli.</p>
<p class="C18 V24">Ora un ebreo di nome Apollo, oriundo di Alessandria, uomo eloquente e versato nelle Scritture, arrivò a Efeso.</p>
<p class="C18 V25">Egli era stato istruito nella via del Signore; ed essendo fervente di spirito, annunziava e insegnava accuratamente le cose relative a Gesù, benché avesse conoscenza soltanto del battesimo di Giovanni.</p>
<p class="C18 V26">Egli cominciò pure a parlare con franchezza nella sinagoga. Ma Priscilla e Aquila, dopo averlo udito, lo presero con loro e gli esposero con più esattezza la via di Dio.</p>
<p class="C18 V27">Poi, siccome voleva andare in Acaia, i fratelli lo incoraggiarono, e scrissero ai discepoli di accoglierlo. Giunto là, egli fu di grande aiuto a quelli che avevano creduto mediante la grazia di Dio«</p>
<p class="C18 V28">perché con gran vigore confutava pubblicamente i Giudei, dimostrando con le Scritture che Gesù è il Cristo.</p>
<p class="C19 V1">Mentre Apollo era a Corinto, Paolo, dopo aver attraversato le regioni superiori del paese, giunse a Efeso; e vi trovò alcuni discepoli,</p>
<p class="C19 V2">ai quali disse: «Riceveste lo Spirito Santo quando credeste?» Gli risposero: «Non abbiamo neppure sentito dire che ci sia lo Spirito Santo».</p>
<p class="C19 V3">Egli disse loro: «Con quale battesimo siete dunque stati battezzati?» Essi risposero: «Con il battesimo di Giovanni».</p>
<p class="C19 V4">Paolo disse: «Giovanni battezzò con il battesimo di ravvedimento, dicendo al popolo di credere in colui che veniva dopo di lui, cioè, in Gesù».</p>
<p class="C19 V5">Udito questo, furono battezzati nel nome del Signore Gesù;</p>
<p class="C19 V6">e, avendo Paolo imposto loro le mani, lo Spirito Santo scese su di loro ed essi parlavano in lingue e profetizzavano.</p>
<p class="C19 V7">Erano in tutto circa dodici uomini.</p>
<p class="C19 V8">Poi entrò nella sinagoga, e qui parlò con molta franchezza per tre mesi, esponendo con discorsi persuasivi le cose relative al regno di Dio.</p>
<p class="C19 V9">Ma siccome alcuni si ostinavano e rifiutavano di credere dicendo male della nuova Via davanti alla folla, egli, ritiratosi da loro, separò i discepoli e insegnava ogni giorno nella scuola di Tiranno.</p>
<p class="C19 V10">Questo durò due anni. Così tutti coloro che abitavano nell'Asia, Giudei e Greci, udirono la Parola del Signore.</p>
<p class="C19 V11">Dio intanto faceva miracoli straordinari per mezzo di Paolo;</p>
<p class="C19 V12">al punto che si mettevano sopra i malati dei fazzoletti e dei grembiuli che erano stati sul suo corpo, e le malattie scomparivano e gli spiriti maligni uscivano.</p>
<p class="C19 V13">Or alcuni esorcisti itineranti giudei tentarono anch'essi d'invocare il nome del Signore Gesù su quelli che avevano degli spiriti maligni, dicendo: «Io vi scongiuro, per quel Gesù che Paolo annunzia».</p>
<p class="C19 V14">Quelli che facevano questo erano sette figli di un certo Sceva, ebreo, capo sacerdote.</p>
<p class="C19 V15">Ma lo spirito maligno rispose loro: «Conosco Gesù, e so chi è Paolo; ma voi chi siete?»</p>
<p class="C19 V16">E l'uomo che aveva lo spirito maligno si scagliò su due di loro; e li trattò in modo tale che fuggirono da quella casa, nudi e feriti.</p>
<p class="C19 V17">Questo fatto fu risaputo da tutti, Giudei e Greci, che abitavano a Efeso; e tutti furono presi da timore, e il nome del Signore Gesù era esaltato.</p>
<p class="C19 V18">Molti di quelli che avevano creduto venivano a confessare e a dichiarare le cose che avevano fatte.</p>
<p class="C19 V19">Fra quanti avevano esercitato le arti magiche molti portarono i loro libri, e li bruciarono in presenza di tutti; e, calcolatone il prezzo, trovarono che era di cinquantamila dramme d'argento.</p>
<p class="C19 V20">Così la Parola di Dio cresceva e si affermava potentemente.</p>
<p class="C19 V21">Dopo questi fatti Paolo si mise in animo di andare a Gerusalemme, passando per la Macedonia e per l'Acaia. «Dopo essere stato là», diceva, «bisogna che io veda anche Roma».</p>
<p class="C19 V22">Mandati in Macedonia due dei suoi aiutanti, Timoteo ed Erasto, egli si fermò ancora per qualche tempo in Asia.</p>
<p class="C19 V23">In quel periodo vi fu un gran tumulto a proposito della nuova Via.</p>
<p class="C19 V24">Perché un tale, di nome Demetrio, orefice, che faceva tempietti di Diana in argento, procurava non poco guadagno agli artigiani.</p>
<p class="C19 V25">Riuniti questi e gli altri che esercitavano il medesimo mestiere, disse: «Uomini, voi sapete che da questo lavoro proviene la nostra prosperità;</p>
<p class="C19 V26">e voi vedete e udite che questo Paolo ha persuaso e sviato molta gente non solo a Efeso, ma in quasi tutta l'Asia, dicendo che quelli costruiti con le mani, non sono dèi.</p>
<p class="C19 V27">Non solo vi è pericolo che questo ramo della nostra arte cada in discredito, ma che anche il tempio della grande dea Diana non conti più, e che sia perfino privata della sua maestà colei che tutta l'Asia e il mondo adorano».</p>
<p class="C19 V28">Essi, udite queste cose, accesi di sdegno, si misero a gridare: «Grande è la Diana degli Efesini!»</p>
<p class="C19 V29">E tutta la città fu piena di confusione; e trascinando con sé a forza Gaio e Aristarco, macedoni, compagni di viaggio di Paolo, si precipitarono tutti d'accordo verso il teatro.</p>
<p class="C19 V30">Paolo voleva presentarsi al popolo, ma i discepoli glielo impedirono.</p>
<p class="C19 V31">Anche alcuni magistrati dell'Asia, che gli erano amici, mandarono a pregarlo di non avventurarsi nel teatro.</p>
<p class="C19 V32">Intanto, chi gridava una cosa, chi un'altra; infatti l'assemblea era confusa; e i più non sapevano per quale motivo si fossero riuniti.</p>
<p class="C19 V33">Dalla folla fecero uscire Alessandro, che i Giudei spingevano avanti. E Alessandro, fatto cenno con la mano, voleva tenere un discorso di difesa davanti al popolo.</p>
<p class="C19 V34">Ma quando si accorsero che era ebreo, tutti, per quasi due ore, si misero a gridare in coro: «Grande è la Diana degli Efesini!»</p>
<p class="C19 V35">Allora il segretario, calmata la folla, disse: «Uomini di Efeso, c'è forse qualcuno che non sappia che la città degli Efesini è la custode del tempio della grande Diana e della sua immagine caduta dal cielo?</p>
<p class="C19 V36">Queste cose sono incontestabili; perciò dovete calmarvi e non far nulla in modo precipitoso;</p>
<p class="C19 V37">voi infatti avete condotto qua questi uomini, i quali non sono né sacrileghi, né bestemmiatori della nostra dea.</p>
<p class="C19 V38">Se dunque Demetrio e gli artigiani che sono con lui hanno qualcosa contro qualcuno, ci sono i tribunali e ci sono i proconsoli: si facciano citare gli uni e gli altri.</p>
<p class="C19 V39">Se poi volete ottenere qualcos'altro, la questione si risolverà in un'assemblea regolare.</p>
<p class="C19 V40">Infatti corriamo il rischio di essere accusati di sedizione per la riunione di oggi, non essendovi ragione alcuna con la quale poter giustificare questo tumulto».</p>
<p class="C19 V41">Detto questo, sciolse l'assemblea.</p>
<p class="C20 V1">Cessato il tumulto, Paolo fece chiamare i discepoli e, dopo averli esortati, li salutò e partì per la Macedonia.</p>
<p class="C20 V2">Attraversate quelle regioni, rivolgendo molte esortazioni ai discepoli, giunse in Grecia.</p>
<p class="C20 V3">Qui si trattenne tre mesi. Poi, dato che i Giudei avevano ordito un complotto contro di lui mentre stava per imbarcarsi per la Siria, decise di ritornare attraverso la Macedonia.</p>
<p class="C20 V4">Lo accompagnarono Sòpatro di Berea, figlio di Pirro, Aristarco e Secondo di Tessalonica, Gaio di Derba, Timoteo e, della provincia d'Asia, Tichico e Trofimo.</p>
<p class="C20 V5">Questi andarono avanti e ci aspettarono a Troas.</p>
<p class="C20 V6">Trascorsi i giorni degli Azzimi, partimmo da Filippi e, dopo cinque giorni, li raggiungemmo a Troas, dove ci trattenemmo sette giorni.</p>
<p class="C20 V7">Il primo giorno della settimana, mentre eravamo riuniti per spezzare il pane, Paolo, dovendo partire il giorno seguente, parlava ai discepoli, e prolungò il discorso fino a mezzanotte.</p>
<p class="C20 V8">Nella sala di sopra, dov'eravamo riuniti, c'erano molte lampade;</p>
<p class="C20 V9">un giovane di nome Eutico, che stava seduto sul davanzale della finestra, fu colto da un sonno profondo, poiché Paolo tirava in lungo il suo dire; egli, sopraffatto dal sonno, precipitò giù dal terzo piano, e venne raccolto morto.</p>
<p class="C20 V10">Ma Paolo scese, si gettò su di lui, e, abbracciatolo, disse: «Non vi turbate, perché è ancora in vita».</p>
<p class="C20 V11">Poi risalì, spezzò il pane e prese cibo; e dopo aver ragionato lungamente sino all'alba, partì.</p>
<p class="C20 V12">Il giovane fu ricondotto vivo, ed essi ne furono oltremodo consolati.</p>
<p class="C20 V13">Quanto a noi, che eravamo partiti con la nave, facemmo vela per Asso, dove avevamo intenzione di prendere a bordo Paolo; perché egli aveva stabilito così, volendo fare quel tragitto a piedi.</p>
<p class="C20 V14">Quando ci raggiunse ad Asso, lo prendemmo con noi, e arrivammo a Mitilene.</p>
<p class="C20 V15">Di là, navigando, arrivammo il giorno dopo di fronte a Chio; il giorno seguente approdammo a Samo, e il giorno dopo giungemmo a Mileto.</p>
<p class="C20 V16">Paolo aveva deciso di oltrepassare Efeso, per non perdere tempo in Asia; egli si affrettava per trovarsi a Gerusalemme, se gli fosse stato possibile, il giorno della Pentecoste.</p>
<p class="C20 V17">Da Mileto mandò a Efeso a chiamare gli anziani della chiesa.</p>
<p class="C20 V18">Quando giunsero da lui, disse loro: «Voi sapete in quale maniera, dal primo giorno che giunsi in Asia, mi sono sempre comportato con voi,</p>
<p class="C20 V19">servendo il Signore con ogni umiltà, e con lacrime, tra le prove venutemi dalle insidie dei Giudei;</p>
<p class="C20 V20">e come non vi ho nascosto nessuna delle cose che vi erano utili, e ve le ho annunziate e insegnate in pubblico e nelle vostre case,</p>
<p class="C20 V21">e ho avvertito solennemente Giudei e Greci di ravvedersi davanti a Dio e di credere nel Signore nostro Gesù Cristo.</p>
<p class="C20 V22">Ed ecco che ora, legato dallo Spirito, vado a Gerusalemme, senza sapere le cose che là mi accadranno.</p>
<p class="C20 V23">So soltanto che lo Spirito Santo in ogni città mi attesta che mi attendono catene e tribolazioni.</p>
<p class="C20 V24">Ma non faccio nessun conto della mia vita, come se mi fosse preziosa, pur di condurre a termine con gioia la mia corsa e il servizio affidatomi dal Signore Gesù, cioè di testimoniare del vangelo della grazia di Dio.</p>
<p class="C20 V25">E ora, ecco, io so che voi tutti fra i quali sono passato predicando il regno, non vedrete più la mia faccia.</p>
<p class="C20 V26">Perciò io dichiaro quest'oggi di essere puro del sangue di tutti;</p>
<p class="C20 V27">perché non mi sono tirato indietro dall'annunziarvi tutto il consiglio di Dio.</p>
<p class="C20 V28">Badate a voi stessi e a tutto il gregge, in mezzo al quale lo Spirito Santo vi ha costituiti vescovi, per pascere la chiesa di Dio, che egli ha acquistata con il proprio sangue.</p>
<p class="C20 V29">Io so che dopo la mia partenza si introdurranno fra di voi lupi rapaci, i quali non risparmieranno il gregge;</p>
<p class="C20 V30">e anche tra voi stessi sorgeranno uomini che insegneranno cose perverse per trascinarsi dietro i discepoli.</p>
<p class="C20 V31">Perciò vegliate, ricordandovi che per tre anni, notte e giorno, non ho cessato di ammonire ciascuno con lacrime.</p>
<p class="C20 V32">E ora, vi affido a Dio e alla Parola della sua grazia, la quale può edificarvi e darvi l'eredità di tutti i santificati.</p>
<p class="C20 V33">Non ho desiderato né l'argento, né l'oro, né i vestiti di nessuno.</p>
<p class="C20 V34">Voi stessi sapete che queste mani hanno provveduto ai bisogni miei e di coloro che erano con me.</p>
<p class="C20 V35"> In ogni cosa vi ho mostrato che bisogna venire in aiuto ai deboli lavorando così, e ricordarsi delle parole del Signore Gesù, il quale disse egli stesso: "Vi è più gioia nel dare che nel ricevere"».</p>
<p class="C20 V36">Quand'ebbe dette queste cose, si pose in ginocchio e pregò con tutti loro.</p>
<p class="C20 V37">Tutti scoppiarono in un gran pianto; e si gettarono al collo di Paolo, e lo baciarono,</p>
<p class="C20 V38">dolenti soprattutto perché aveva detto loro che non avrebbero più rivisto la sua faccia; e l'accompagnarono alla nave.</p>
<p class="C21 V1">Dopo esserci separati da loro, salpammo, e giungemmo direttamente a Cos, il giorno seguente a Rodi e di là a Patara.</p>
<p class="C21 V2">E, trovata una nave diretta in Fenicia, salimmo a bordo e salpammo.</p>
<p class="C21 V3">Giunti in vista di Cipro, e lasciatala a sinistra, navigammo verso la Siria, e approdammo a Tiro, perché qui si doveva scaricare la nave.</p>
<p class="C21 V4">Trovati i discepoli, soggiornammo là sette giorni. Essi, mossi dallo Spirito, dicevano a Paolo di non metter piede a Gerusalemme;</p>
<p class="C21 V5">quando però fummo al termine di quei giorni, partimmo per continuare il viaggio, accompagnati da tutti loro, con le mogli e i figli, sin fuori dalla città; dopo esserci inginocchiati sulla spiaggia, pregammo e ci dicemmo addio;</p>
<p class="C21 V6">poi salimmo sulla nave, e quelli se ne tornarono alle loro case.</p>
<p class="C21 V7">Terminata la navigazione, da Tiro arrivammo a Tolemaide; e, salutati i fratelli, restammo un giorno con loro.</p>
<p class="C21 V8">Ripartiti il giorno dopo, giungemmo a Cesarea; ed entrati in casa di Filippo l'evangelista, che era uno dei sette, restammo da lui.</p>
<p class="C21 V9">Egli aveva quattro figlie non sposate, le quali profetizzavano.</p>
<p class="C21 V10">Eravamo là da molti giorni, quando scese dalla Giudea un profeta, di nome Agabo.</p>
<p class="C21 V11">Egli venne da noi e, presa la cintura di Paolo, si legò i piedi e le mani e disse: «Questo dice lo Spirito Santo: "A Gerusalemme i Giudei legheranno così l'uomo a cui questa cintura appartiene, e lo consegneranno nelle mani dei pagani"».</p>
<p class="C21 V12">Quando udimmo queste cose, tanto noi che quelli del luogo lo pregavamo di non salire a Gerusalemme.</p>
<p class="C21 V13">Paolo allora rispose: «Che fate voi, piangendo e spezzandomi il cuore? Sappiate che io sono pronto non solo a essere legato, ma anche a morire a Gerusalemme per il nome del Signore Gesù».</p>
<p class="C21 V14">E, poiché non si lasciava persuadere, ci rassegnammo dicendo: «Sia fatta la volontà del Signore».</p>
<p class="C21 V15">Dopo quei giorni, fatti i nostri preparativi, salimmo a Gerusalemme.</p>
<p class="C21 V16">Vennero con noi anche alcuni discepoli di Cesarea, che ci condussero in casa di un certo Mnasone di Cipro, discepolo di vecchia data, presso il quale dovevamo alloggiare.</p>
<p class="C21 V17">Arrivati a Gerusalemme, i fratelli ci accolsero festosamente.</p>
<p class="C21 V18">Il giorno seguente, Paolo si recò con noi da Giacomo; e vi si trovarono tutti gli anziani.</p>
<p class="C21 V19">Dopo averli salutati, Paolo si mise a raccontare dettagliatamente quello che Dio aveva fatto tra i pagani, per mezzo del suo servizio.</p>
<p class="C21 V20">Ed essi, dopo averlo ascoltato, glorificavano Dio. Poi, dissero a Paolo: «Fratello, tu vedi quante migliaia di Giudei hanno creduto; e tutti sono zelanti per la legge.</p>
<p class="C21 V21">Ora sono stati informati su di te che vai insegnando a tutti i Giudei sparsi tra i pagani ad abbandonare Mosè, e dicendo di non circoncidere più i loro figli e di non conformarsi più ai riti.</p>
<p class="C21 V22">E allora? È inevitabile che molti di loro si radunino, perché verranno a sapere che tu sei venuto.</p>
<p class="C21 V23">Fa' dunque quello che ti diciamo: noi abbiamo quattro uomini che hanno fatto un voto;</p>
<p class="C21 V24">prendili con te, purìficati con loro, e paga le spese per loro affinché possano radersi il capo; così tutti conosceranno che non c'è niente di vero nelle informazioni che hanno ricevute sul tuo conto; ma che tu pure osservi la legge.</p>
<p class="C21 V25">Quanto ai pagani che hanno creduto, noi abbiamo scritto decretando che si astengano dalle cose sacrificate agli idoli, dal sangue, dagli animali soffocati e dalla fornicazione».</p>
<p class="C21 V26">Allora Paolo, il giorno seguente, prese con sé quegli uomini e, dopo essersi purificato con loro, entrò nel tempio, annunziando di voler compiere i giorni della purificazione, fino alla presentazione dell'offerta per ciascuno di loro.</p>
<p class="C21 V27">Quando i sette giorni stavano per compiersi, i Giudei dell'Asia, vedendolo nel tempio, aizzarono tutta la folla, e gli misero le mani addosso, gridando:</p>
<p class="C21 V28">«Israeliti, venite in aiuto: questo è l'uomo che va predicando a tutti e dappertutto contro il popolo, contro la legge e contro questo luogo; e oltre a ciò, ha condotto anche dei Greci nel tempio, e ha profanato questo santo luogo».</p>
<p class="C21 V29">Infatti, prima avevano veduto Trofimo di Efeso in città con Paolo, e pensavano che egli lo avesse condotto nel tempio.</p>
<p class="C21 V30">Tutta la città fu in agitazione e si fece un assembramento di gente; afferrato Paolo, lo trascinarono fuori dal tempio, e subito le porte furono chiuse.</p>
<p class="C21 V31">Mentre cercavano di ucciderlo, fu riferito al tribuno della coorte che tutta Gerusalemme era in subbuglio.</p>
<p class="C21 V32">Ed egli, presi immediatamente dei soldati e dei centurioni, si precipitò verso i Giudei, i quali, vedendo il tribuno e i soldati, cessarono di battere Paolo.</p>
<p class="C21 V33">Allora il tribuno si avvicinò, prese Paolo, e ordinò che fosse legato con due catene; poi domandò chi fosse e che cosa avesse fatto.</p>
<p class="C21 V34">E nella folla gli uni gridavano una cosa, e gli altri un'altra; per cui, non potendo sapere nulla di certo a causa della confusione, ordinò che fosse condotto nella fortezza.</p>
<p class="C21 V35">Quando Paolo arrivò alla gradinata dovette, per la violenza della folla, essere portato di peso dai soldati,</p>
<p class="C21 V36">perché una marea di gente incalzava, gridando: «A morte!»</p>
<p class="C21 V37">Quando Paolo stava per essere introdotto nella fortezza, disse al tribuno: «Mi è permesso dirti qualcosa?» Quegli rispose: «Sai il greco?</p>
<p class="C21 V38">Non sei dunque quell'egiziano che tempo fa sobillò e condusse nel deserto quei quattromila briganti?»</p>
<p class="C21 V39">Ma Paolo disse: «Io sono un giudeo di Tarso, cittadino di quella non oscura città di Cilicia; e ti prego che tu mi permetta di parlare al popolo».</p>
<p class="C21 V40">Il tribuno glielo permise e Paolo, stando in piedi sulla gradinata, fece cenno con la mano al popolo e, fattosi un gran silenzio, parlò loro in ebraico, dicendo:</p>
<p class="C22 V1">«Fratelli e padri, ascoltate ciò che ora vi dico a mia difesa».</p>
<p class="C22 V2">Quand'ebbero udito che egli parlava loro in lingua ebraica, fecero ancor più silenzio. Poi disse:</p>
<p class="C22 V3">«Io sono un giudeo, nato a Tarso di Cilicia, ma allevato in questa città, educato ai piedi di Gamaliele nella rigida osservanza della legge dei padri; sono stato zelante per la causa di Dio, come voi tutti siete oggi;</p>
<p class="C22 V4">perseguitai a morte questa Via, legando e mettendo in prigione uomini e donne,</p>
<p class="C22 V5">come me ne sono testimoni il sommo sacerdote e tutto il collegio degli anziani; avute da loro delle lettere per i fratelli, mi recavo a Damasco per condurre legati a Gerusalemme anche quelli che erano là, perché fossero puniti.</p>
<p class="C22 V6">Mentre ero per strada e mi avvicinavo a Damasco, verso mezzogiorno, improvvisamente dal cielo mi sfolgorò intorno una gran luce.</p>
<p class="C22 V7"> Caddi a terra e udii una voce che mi disse: "Saulo, Saulo, perché mi perseguiti?"</p>
<p class="C22 V8"> Io risposi: "Chi sei, Signore?" Ed egli mi disse: "Io sono Gesù il Nazareno, che tu perseguiti".</p>
<p class="C22 V9">Coloro che erano con me videro sì la luce, ma non intesero la voce di colui che mi parlava.</p>
<p class="C22 V10">Allora dissi: "Signore, che devo fare?" E il Signore mi disse: "Alzati, va' a Damasco, e là ti saranno dette tutte le cose che ti è ordinato di fare".</p>
<p class="C22 V11">E siccome non ci vedevo più a causa del fulgore di quella luce, fui condotto per mano da quelli che erano con me; e, così, giunsi a Damasco.</p>
<p class="C22 V12">Un certo Anania, uomo pio secondo la legge, al quale tutti i Giudei che abitavano là rendevano buona testimonianza,</p>
<p class="C22 V13">venne da me, e, accostatosi, mi disse: "Fratello Saulo, ricupera la vista". E in quell'istante riebbi la vista e lo guardai.</p>
<p class="C22 V14"> Egli soggiunse: "Il Dio dei nostri padri ti ha destinato a conoscere la sua volontà, a vedere il Giusto e ad ascoltare una parola dalla sua bocca.</p>
<p class="C22 V15">Perché tu gli sarai testimone davanti a tutti gli uomini delle cose che hai viste e udite.</p>
<p class="C22 V16"> E ora, perché indugi? Alzati, sii battezzato e lavato dei tuoi peccati, invocando il suo nome".</p>
<p class="C22 V17">Dopo il mio ritorno a Gerusalemme, mentre pregavo nel tempio fui rapito in estasi,</p>
<p class="C22 V18"> e vidi Gesù che mi diceva: "Affrèttati, esci presto da Gerusalemme, perché essi non riceveranno la tua testimonianza su di me".</p>
<p class="C22 V19"> E io dissi: "Signore, essi sanno che io incarceravo e flagellavo nelle sinagoghe quelli che credevano in te;</p>
<p class="C22 V20">quando si versava il sangue di Stefano, tuo testimone, anch'io ero presente e approvavo, e custodivo i vestiti di coloro che lo uccidevano".</p>
<p class="C22 V21">Ma egli mi disse: "Va' perché io ti manderò lontano, tra i popoli"».</p>
<p class="C22 V22">Lo ascoltarono fino a questa parola; poi alzarono la voce, dicendo: «Togli via dal mondo un uomo simile; perché non è degno di vivere».</p>
<p class="C22 V23">Com'essi gridavano e gettavano via i loro vestiti e lanciavano polvere in aria,</p>
<p class="C22 V24">il tribuno comandò che Paolo fosse condotto nella fortezza e che venisse interrogato mediante tortura, allo scopo di sapere per quale motivo gridassero così contro di lui.</p>
<p class="C22 V25">Quando lo ebbero disteso e legato con le cinghie, Paolo disse al centurione che era presente: «Vi è lecito flagellare un cittadino romano, che non è stato ancora condannato?»</p>
<p class="C22 V26">Il centurione, udito questo, andò a riferirlo al tribuno, dicendo: «Che stai per fare? Quest'uomo è romano!»</p>
<p class="C22 V27">Il tribuno andò da Paolo, e gli chiese: «Dimmi, sei romano?» Ed egli rispose: «Sì».</p>
<p class="C22 V28">Il tribuno replicò: «Io ho acquistato questa cittadinanza per una grande somma di denaro». E Paolo disse: «Io, invece, l'ho di nascita».</p>
<p class="C22 V29">Allora quelli che stavano per sottoporlo a interrogatorio, si ritirarono subito da lui; e anche il tribuno, sapendo che egli era romano, ebbe paura perché l'aveva fatto legare.</p>
<p class="C22 V30">Il giorno seguente, volendo sapere con certezza di che cosa egli fosse accusato dai Giudei, gli tolse le catene e ordinò ai capi dei sacerdoti e a tutto il sinedrio di radunarsi; e, condotto giù Paolo, lo fece comparire davanti a loro.</p>
<p class="C23 V1">Paolo, fissato lo sguardo sul sinedrio, disse: «Fratelli, fino ad oggi mi sono condotto davanti a Dio in tutta buona coscienza».</p>
<p class="C23 V2">Il sommo sacerdote Anania comandò a quelli che erano vicini a lui, di percuoterlo sulla bocca.</p>
<p class="C23 V3">Allora Paolo gli disse: «Dio percoterà te, parete imbiancata; tu siedi per giudicarmi secondo la legge e violando la legge comandi che io sia percosso?»</p>
<p class="C23 V4">Coloro che erano là presenti dissero: «Tu insulti il sommo sacerdote di Dio?»</p>
<p class="C23 V5"> Paolo disse: «Fratelli, non sapevo che fosse sommo sacerdote; perché sta scritto: "Non dirai male del capo del tuo popolo"».</p>
<p class="C23 V6">Or Paolo, sapendo che una parte dell'assemblea era composta di sadducei e l'altra di farisei, esclamò nel Sinedrio: Fratelli, io son fariseo, figliuol di farisei; ed è a motivo della speranza e della risurrezione del morti, che son chiamato in giudizio.</p>
<p class="C23 V7">Appena ebbe detto questo, nacque contesa tra i farisei e i sadducei, e l'assemblea si trovò divisa.</p>
<p class="C23 V8">Perché i sadducei dicono che non vi è risurrezione, né angelo, né spirito; mentre i farisei affermano l'una e l'altra cosa.</p>
<p class="C23 V9">Ne nacque un grande clamore; e alcuni scribi del partito dei farisei, alzatisi, protestarono, dicendo: «Non troviamo nulla di male in quest'uomo; e se gli avesse parlato uno spirito o un angelo?»</p>
<p class="C23 V10">Poiché il contrasto andava crescendo, il tribuno, temendo che Paolo fosse fatto a pezzi da quella gente, comandò ai soldati di scendere e di portarlo via di mezzo a loro, e di condurlo nella fortezza.</p>
<p class="C23 V11">La notte seguente, il Signore si presentò a Paolo e gli disse: «Fatti coraggio; perché come hai reso testimonianza di me a Gerusalemme, così bisogna che tu la renda anche a Roma».</p>
<p class="C23 V12">Quando fu giorno, i Giudei ordirono una congiura, e con imprecazioni contro sé stessi fecero voto di non mangiare né bere finché non avessero ucciso Paolo.</p>
<p class="C23 V13">Or quelli che avevano fatto questa congiura erano più di quaranta.</p>
<p class="C23 V14">Si presentarono ai capi dei sacerdoti e agli anziani, e dissero: «Abbiamo fatto voto, scagliando l'anatema contro noi stessi, di non mangiar nulla finché non abbiamo ucciso Paolo.</p>
<p class="C23 V15">Perciò voi con il sinedrio presentatevi al tribuno per chiedergli di condurlo giù da voi, come se voleste conoscere più esattamente il suo caso; e noi, prima ch'egli arrivi, siamo pronti a ucciderlo».</p>
<p class="C23 V16">Ma il figlio della sorella di Paolo, venuto a sapere dell'agguato, corse alla fortezza, ed entrato riferì tutto a Paolo.</p>
<p class="C23 V17">Paolo, chiamato a sé uno dei centurioni, disse: «Conduci questo giovane dal tribuno, perché ha qualcosa da riferirgli».</p>
<p class="C23 V18">Egli lo prese e lo condusse dal tribuno, e disse: «Paolo, il prigioniero, mi ha chiamato e mi ha pregato di condurti questo giovane, che ha qualcosa da dirti».</p>
<p class="C23 V19">Il tribuno lo prese per mano e, appartatosi con lui, gli domandò: «Che cosa hai da riferirmi?»</p>
<p class="C23 V20">Ed egli rispose: «I Giudei si sono messi d'accordo per pregarti che domani tu riconduca giù Paolo nel sinedrio, come se volessero informarsi meglio del suo caso;</p>
<p class="C23 V21">ma tu non dar retta a loro, perché più di quaranta uomini di loro gli tendono un agguato e con imprecazioni contro sé stessi hanno fatto voto di non mangiare né bere, finché non lo abbiano ucciso; e ora sono già pronti, aspettando il tuo consenso».</p>
<p class="C23 V22">Il tribuno dunque congedò il giovane, dopo avergli raccomandato di non parlare con nessuno di quanto gli aveva svelato.</p>
<p class="C23 V23">Poi, chiamati due centurioni, disse loro: «Tenete pronti fin dalla terza ora della notte duecento soldati, settanta cavalieri e duecento lancieri, per andare fino a Cesarea;</p>
<p class="C23 V24">e abbiate pronte delle cavalcature per farvi montare su Paolo, perché sia condotto sano e salvo dal governatore Felice».</p>
<p class="C23 V25">Scrisse anche una lettera del seguente tenore:</p>
<p class="C23 V26">«Claudio Lisia, all'eccellentissimo governatore Felice, salute.</p>
<p class="C23 V27">Quest'uomo era stato preso dai Giudei, e stava per essere ucciso da loro, quando sono intervenuto con i soldati e l'ho liberato dalle loro mani, avendo saputo che era cittadino romano.</p>
<p class="C23 V28">Volendo sapere di che cosa lo accusavano, lo condussi nel loro sinedrio.</p>
<p class="C23 V29">Ho trovato che era accusato per questioni relative alla loro legge, ma che non era incolpato di nulla che fosse meritevole di morte o di prigione.</p>
<p class="C23 V30">Però mi è stato riferito che si tendeva un agguato contro quest'uomo; perciò l'ho sùbito inviato da te, ordinando anche ai suoi accusatori di dire davanti a te quello che hanno contro di lui».</p>
<p class="C23 V31">I soldati dunque, com'era stato loro ordinato, presero Paolo e lo condussero di notte ad Antipatrìda.</p>
<p class="C23 V32">Il giorno seguente lasciarono partire i cavalieri con lui e ritornarono alla fortezza.</p>
<p class="C23 V33">Quelli, giunti a Cesarea e consegnata la lettera al governatore, gli presentarono anche Paolo.</p>
<p class="C23 V34">Egli lesse la lettera e domandò a Paolo di quale provincia fosse e, saputo che era di Cilicia,</p>
<p class="C23 V35">gli disse: «Ti ascolterò meglio quando saranno giunti anche i tuoi accusatori». E ordinò che fosse custodito nel palazzo di Erode.</p>
<p class="C24 V1">Cinque giorni dopo, il sommo sacerdote Anania discese con alcuni anziani e con un avvocato di nome Tertullo, e si presentarono al governatore per accusare Paolo.</p>
<p class="C24 V2">Egli fu chiamato e Tertullo cominciò ad accusarlo, dicendo:</p>
<p class="C24 V3">«Siccome per merito tuo, eccellentissimo Felice, godiamo molta pace, e per la tua previdenza sono state fatte delle riforme in favore di questa nazione, noi in tutto e per tutto lo riconosciamo con viva gratitudine.</p>
<p class="C24 V4">Ora, per non trattenerti troppo a lungo, ti prego di ascoltare brevemente, secondo la tua benevolenza.</p>
<p class="C24 V5">Abbiamo dunque trovato che quest'uomo è una peste, che fomenta rivolte fra tutti i Giudei del mondo, ed è capo della setta dei Nazareni.</p>
<p class="C24 V6">Egli ha perfino tentato di profanare il tempio; perciò lo abbiamo preso; e volevamo giudicarlo secondo la nostra legge;</p>
<p class="C24 V7">ma il tribuno Lisia è intervenuto, e lo ha tolto con violenza dalle nostre mani,</p>
<p class="C24 V8">ordinando che i suoi accusatori si presentassero davanti a te; interrogandolo, potrai tu stesso aver piena conoscenza di tutte le cose di cui noi lo accusiamo».</p>
<p class="C24 V9">I Giudei si unirono anch'essi nelle accuse, affermando che le cose stavano così.</p>
<p class="C24 V10">Allora Paolo, dopo che il governatore gli ebbe fatto cenno di parlare, rispose: «Sapendo che già da molti anni tu sei giudice di questa nazione, parlo con più coraggio a mia difesa.</p>
<p class="C24 V11">Perché tu puoi accertarti che non sono più di dodici giorni da quando salii a Gerusalemme per adorare;</p>
<p class="C24 V12">ed essi non mi hanno trovato nel tempio a discutere con nessuno, né a fare assembramenti di popolo, né nelle sinagoghe, né in città;</p>
<p class="C24 V13">e non possono provarti le cose delle quali ora mi accusano.</p>
<p class="C24 V14">Ma ti confesso questo, che adoro il Dio dei miei padri, secondo la Via che essi chiamano setta, credendo in tutte le cose che sono scritte nella legge e nei profeti;</p>
<p class="C24 V15">avendo in Dio la speranza, condivisa anche da costoro, che ci sarà una risurrezione dei giusti e degli ingiusti.</p>
<p class="C24 V16">Per questo anch'io mi esercito ad avere sempre una coscienza pura davanti a Dio e davanti agli uomini.</p>
<p class="C24 V17">Dopo molti anni, sono venuto a portare elemosine alla mia nazione e a presentare delle offerte.</p>
<p class="C24 V18">Mentre io stavo facendo questo, mi hanno trovato purificato nel tempio, senza assembramento e senza tumulto;</p>
<p class="C24 V19">e vi erano alcuni Giudei dell'Asia; questi avrebbero dovuto comparire davanti a te ed accusarmi, se avevano qualcosa contro di me.</p>
<p class="C24 V20">Oppure dicano costoro quale misfatto hanno trovato in me, quando mi presentai davanti al sinedrio;</p>
<p class="C24 V21"> a meno che si tratti di questa sola parola che gridai, quando comparvi davanti a loro: "È a motivo della risurrezione dei morti, che io sono oggi giudicato da voi"».</p>
<p class="C24 V22">Allora Felice, che era assai bene informato su questa Via, li rinviò, dicendo: «Quando sarà giunto il tribuno Lisia, esaminerò il caso vostro».</p>
<p class="C24 V23">E ordinò al centurione che Paolo fosse custodito, permettendogli però una certa libertà, e senza vietare ad alcuno dei suoi di rendergli dei servizi.</p>
<p class="C24 V24">Dopo alcuni giorni Felice, venuto con sua moglie Drusilla, che era ebrea, mandò a chiamare Paolo, e lo ascoltò circa la fede in Cristo Gesù.</p>
<p class="C24 V25">Siccome Paolo parlava di giustizia, di temperanza e del giudizio futuro, Felice si spaventò e replicò: «Per ora va' ; e quando ne avrò l'opportunità, ti manderò a chiamare».</p>
<p class="C24 V26">Egli sperava, allo stesso tempo, che Paolo gli avrebbe dato del denaro: per questo lo mandava spesso a chiamare e conversava con lui.</p>
<p class="C24 V27">Trascorsi due anni, Felice ebbe per successore Porcio Festo; e Felice, volendo guadagnare il favore dei Giudei, lasciò Paolo in prigione.</p>
<p class="C25 V1">Festo, dunque, giunse nella sua provincia, e tre giorni dopo salì da Cesarea a Gerusalemme.</p>
<p class="C25 V2">I capi dei sacerdoti e i notabili dei Giudei gli presentarono le loro accuse contro Paolo;</p>
<p class="C25 V3">e con intenzioni ostili, lo pregavano, chiedendo come un favore, che lo facesse venire a Gerusalemme. Essi intanto avrebbero preparato un'imboscata per ucciderlo durante il viaggio.</p>
<p class="C25 V4">Ma Festo rispose che Paolo era custodito a Cesarea, e che egli stesso doveva partir presto.</p>
<p class="C25 V5">«Quelli dunque che hanno autorità tra di voi», disse egli, «scendano con me e se vi è in quest'uomo qualche colpa, lo accusino».</p>
<p class="C25 V6">Rimasto tra di loro non più di otto o dieci giorni, Festo discese a Cesarea; e il giorno dopo, sedendo in tribunale, ordinò che Paolo gli fosse condotto davanti.</p>
<p class="C25 V7">Quand'egli giunse, i Giudei che erano scesi da Gerusalemme lo circondarono, portando contro di lui numerose e gravi accuse, che non potevano provare;</p>
<p class="C25 V8">mentre Paolo diceva a sua difesa: «Io non ho peccato né contro la legge dei Giudei, né contro il tempio, né contro Cesare».</p>
<p class="C25 V9">Ma Festo, volendo far cosa gradita ai Giudei, disse a Paolo: «Vuoi salire a Gerusalemme ed essere giudicato in mia presenza intorno a queste cose?»</p>
<p class="C25 V10">Ma Paolo rispose: «Io sto qui davanti al tribunale di Cesare, dove debbo essere giudicato; non ho fatto nessun torto ai Giudei, come anche tu sai molto bene.</p>
<p class="C25 V11">Se dunque sono colpevole e ho commesso qualcosa da meritare la morte, non rifiuto di morire; ma se nelle cose delle quali costoro mi accusano non c'è nulla di vero, nessuno mi può consegnare nelle loro mani. Io mi appello a Cesare».</p>
<p class="C25 V12">Allora Festo, dopo aver conferito con il Consiglio, rispose: «Tu ti sei appellato a Cesare; a Cesare andrai».</p>
<p class="C25 V13">Dopo diversi giorni il re Agrippa e Berenice arrivarono a Cesarea, per salutare Festo.</p>
<p class="C25 V14">E poiché si trattennero là per molti giorni, Festo raccontò al re il caso di Paolo, dicendo: «Vi è un uomo che è stato lasciato in carcere da Felice,</p>
<p class="C25 V15">contro il quale, quando mi recai a Gerusalemme, i capi dei sacerdoti e gli anziani dei Giudei sporsero denuncia, chiedendomi di condannarlo.</p>
<p class="C25 V16">Risposi loro che non è abitudine dei Romani consegnare un accusato, prima che abbia avuto gli accusatori di fronte e gli sia stato dato modo di difendersi dall'accusa.</p>
<p class="C25 V17">Quando dunque furono venuti qua, senza indugio, il giorno seguente, sedetti in tribunale e ordinai che quell'uomo mi fosse condotto davanti.</p>
<p class="C25 V18">I suoi accusatori si presentarono, ma non gli imputavano nessuna delle cattive azioni che io supponevo.</p>
<p class="C25 V19">Essi avevano contro di lui certe questioni intorno alla propria religione e intorno a un certo Gesù, morto, che Paolo affermava essere vivo.</p>
<p class="C25 V20">E io, non conoscendo la procedura per questi casi, gli chiesi se voleva andare a Gerusalemme, e là essere giudicato intorno a queste cose.</p>
<p class="C25 V21">Ma siccome Paolo aveva interposto appello per essere rimesso al giudizio dell'imperatore, ordinai che fosse custodito, finché non l'avrei inviato a Cesare».</p>
<p class="C25 V22">Agrippa disse a Festo: «Vorrei anch'io ascoltare quest'uomo». Ed egli rispose: «Domani lo ascolterai».</p>
<p class="C25 V23">Il giorno seguente, dunque, Agrippa e Berenice giunsero con gran pompa, ed entrarono nella sala d'udienza con i tribuni e con i notabili della città; e, per ordine di Festo, fu condotto Paolo.</p>
<p class="C25 V24">Allora Festo disse: «Re Agrippa, e voi tutti che siete qui presenti con noi, voi vedete quest'uomo, a proposito del quale una folla di Giudei si è rivolta a me, in Gerusalemme e qui, gridando che non deve più restare in vita.</p>
<p class="C25 V25">Io però non ho trovato che avesse fatto qualcosa meritevole di morte, e poiché egli stesso si è appellato all'imperatore, ho deciso di mandarglielo.</p>
<p class="C25 V26">Siccome non ho nulla di certo da scrivere all'imperatore, l'ho condotto qui davanti a voi, e principalmente davanti a te, o re Agrippa, affinché, dopo questo esame, io abbia qualcosa da scrivere.</p>
<p class="C25 V27">Perché non mi sembra ragionevole mandare un prigioniero, senza render note le accuse che vengono mosse contro di lui».</p>
<p class="C26 V1">Agrippa disse a Paolo: «Ti è concesso di parlare a tua difesa». Allora Paolo, stesa la mano, disse a sua difesa:</p>
<p class="C26 V2">«Re Agrippa, io mi ritengo felice di potermi oggi discolpare davanti a te di tutte le cose delle quali sono accusato dai Giudei,</p>
<p class="C26 V3">soprattutto perché tu hai conoscenza di tutti i riti e di tutte le questioni che ci sono tra i Giudei; perciò ti prego di ascoltarmi pazientemente.</p>
<p class="C26 V4">Quale sia stata la mia vita fin dalla mia gioventù, che ho trascorsa a Gerusalemme in mezzo al mio popolo, è noto a tutti i Giudei,</p>
<p class="C26 V5">perché mi hanno conosciuto fin da allora, e sanno, se pure vogliono renderne testimonianza, che, secondo la più rigida setta della nostra religione, sono vissuto da fariseo.</p>
<p class="C26 V6">E ora sono chiamato in giudizio per la speranza nella promessa fatta da Dio ai nostri padri;</p>
<p class="C26 V7">della quale promessa le nostre dodici tribù, che servono con fervore Dio notte e giorno, sperano di vedere il compimento. Per questa speranza, o re, sono accusato dai Giudei!</p>
<p class="C26 V8">Perché mai si giudica da voi cosa incredibile che Dio risusciti i morti?</p>
<p class="C26 V9">Quanto a me, in verità pensai di dover lavorare attivamente contro il nome di Gesù il Nazareno.</p>
<p class="C26 V10">Questo infatti feci a Gerusalemme; e avendone ricevuta l'autorizzazione dai capi dei sacerdoti, io rinchiusi nelle prigioni molti santi; e, quand'erano messi a morte, io davo il mio voto.</p>
<p class="C26 V11">E spesso, in tutte le sinagoghe, punendoli, li costringevo a bestemmiare; e, infuriato oltremodo contro di loro, li perseguitavo fin nelle città straniere.</p>
<p class="C26 V12">Mentre mi dedicavo a queste cose e andavo a Damasco con l'autorità e l'incarico da parte dei capi dei sacerdoti,</p>
<p class="C26 V13">a mezzogiorno vidi per strada, o re, una luce dal cielo, più splendente del sole, la quale sfolgorò intorno a me e ai miei compagni di viaggio.</p>
<p class="C26 V14"> Tutti noi cademmo a terra, e io udii una voce che mi disse in lingua ebraica: "Saulo, Saulo, perché mi perseguiti? Ti è duro ricalcitrare contro il pungolo".</p>
<p class="C26 V15"> Io dissi: "Chi sei, Signore?" E il Signore rispose: "Io sono Gesù, che tu perseguiti.</p>
<p class="C26 V16">Ma àlzati, e sta in piedi perché per questo ti sono apparso: per farti ministro e testimone delle cose che hai viste, e di quelle per le quali ti apparirò ancora,</p>
<p class="C26 V17">liberandoti da questo popolo e dalle nazioni, alle quali io ti mando</p>
<p class="C26 V18"> per aprire loro gli occhi, affinché si convertano dalle tenebre alla luce e dal potere di Satana a Dio, e ricevano, per la fede in me, il perdono dei peccati e la loro parte di eredità tra i santificati".</p>
<p class="C26 V19">Perciò, o re Agrippa, io non sono stato disubbidiente alla visione celeste;</p>
<p class="C26 V20">ma, prima a quelli di Damasco, poi a Gerusalemme e per tutto il paese della Giudea e fra le nazioni, ho predicato che si ravvedano e si convertano a Dio, facendo opere degne del ravvedimento.</p>
<p class="C26 V21">Per questo i Giudei, dopo avermi preso nel tempio, tentavano di uccidermi.</p>
<p class="C26 V22">Ma per l'aiuto che vien da Dio, sono durato fino a questo giorno, rendendo testimonianza a piccoli e a grandi, senza dir nulla al di fuori di quello che i profeti e Mosè hanno detto che doveva avvenire, cioè:</p>
<p class="C26 V23">che il Cristo avrebbe sofferto, e che egli, il primo a risuscitare dai morti, avrebbe annunziato la luce al popolo e alle nazioni».</p>
<p class="C26 V24">Mentr'egli diceva queste cose in sua difesa, Festo disse ad alta voce: «Paolo, tu vaneggi; la molta dottrina ti mette fuori di senno».</p>
<p class="C26 V25">Ma Paolo disse: «Non vaneggio, eccellentissimo Festo; ma pronunzio parole di verità, e di buon senno.</p>
<p class="C26 V26">Il re, al quale parlo con franchezza, conosce queste cose; perché sono persuaso che nessuna di esse gli è nascosta; poiché esse non sono accadute in segreto.</p>
<p class="C26 V27">O re Agrippa, credi tu nei profeti? Io so che ci credi».</p>
<p class="C26 V28">Agrippa disse a Paolo: «Con così poco vorresti persuadermi ad agire da cristiano?»</p>
<p class="C26 V29">E Paolo: «Piacesse a Dio che con poco o con molto, non solamente tu, ma anche tutti quelli che oggi mi ascoltano, diventaste tali, quale sono io, all'infuori di queste catene».</p>
<p class="C26 V30">Allora il re si alzò, e con lui il governatore, Berenice, e quanti sedevano con loro;</p>
<p class="C26 V31">e, ritiratisi in disparte, parlavano gli uni agli altri, dicendo: «Quest'uomo non fa nulla che meriti la morte o la prigione».</p>
<p class="C26 V32">Agrippa disse a Festo: «Quest'uomo poteva esser liberato, se non si fosse appellato a Cesare».</p>
<p class="C27 V1">Quando fu deciso che noi salpassimo per l'Italia, Paolo con altri prigionieri furono consegnati a un centurione, di nome Giulio, della coorte Augusta.</p>
<p class="C27 V2">Saliti sopra una nave di Adramitto, che doveva toccare i porti della costa d'Asia, salpammo, avendo con noi Aristarco, un macedone di Tessalonica.</p>
<p class="C27 V3">Il giorno seguente arrivammo a Sidone; e Giulio, usando benevolenza verso Paolo, gli permise di andare dai suoi amici per ricevere le loro cure.</p>
<p class="C27 V4">Poi, partiti di là, navigammo al riparo di Cipro, perché i venti erano contrari.</p>
<p class="C27 V5">E, attraversato il mare di Cilicia e di Panfilia, arrivammo a Mira di Licia.</p>
<p class="C27 V6">Il centurione, trovata qui una nave alessandrina che faceva vela per l'Italia, ci fece salire su quella.</p>
<p class="C27 V7">Navigando per molti giorni lentamente, giungemmo a fatica, per l'impedimento del vento, di fronte a Cnido. Poi veleggiammo sotto Creta, al largo di Salmone;</p>
<p class="C27 V8">e, costeggiandola con difficoltà, giungemmo a un luogo detto Beiporti, vicino al quale era la città di Lasea.</p>
<p class="C27 V9">Intanto era trascorso molto tempo, e la navigazione si era fatta pericolosa, poiché anche il giorno del digiuno era passato. Paolo allora li ammonì dicendo:</p>
<p class="C27 V10">«Uomini, vedo che la navigazione si farà pericolosa con grave danno, non solo del carico e della nave, ma anche delle nostre persone».</p>
<p class="C27 V11">Il centurione però aveva più fiducia nel pilota e nel padrone della nave che non nelle parole di Paolo.</p>
<p class="C27 V12">E, siccome quel porto non era adatto a svernare, la maggioranza fu del parere di partire di là per cercare di arrivare a Fenice, un porto di Creta esposto a sud-ovest e a nord-ovest, e di passarvi l'inverno.</p>
<p class="C27 V13">Intanto si era alzato un leggero scirocco e, credendo di poter attuare il loro proposito, levarono le àncore e si misero a costeggiare l'isola di Creta più da vicino.</p>
<p class="C27 V14">Ma poco dopo, si scatenò giù dall'isola un vento impetuoso, chiamato Euroaquilone;</p>
<p class="C27 V15">la nave fu trascinata via e, non potendo resistere al vento, la lasciammo andare ed eravamo portati alla deriva.</p>
<p class="C27 V16">Passati rapidamente sotto un'isoletta chiamata Clauda, a stento potemmo impadronirci della scialuppa.</p>
<p class="C27 V17">Dopo averla issata a bordo, utilizzavano dei mezzi di rinforzo, cingendo la nave di sotto; e, temendo di finire incagliati nelle Sirti, calarono l'àncora galleggiante, e si andava così alla deriva.</p>
<p class="C27 V18">Siccome eravamo sbattuti violentemente dalla tempesta, il giorno dopo cominciarono a gettare il carico.</p>
<p class="C27 V19">Il terzo giorno, con le loro proprie mani, buttarono in mare l'attrezzatura della nave.</p>
<p class="C27 V20">Già da molti giorni non si vedevano né sole né stelle, e sopra di noi infuriava una forte tempesta, sicché ogni speranza di scampare era ormai persa.</p>
<p class="C27 V21">Dopo che furono rimasti per lungo tempo senza mangiare, Paolo si alzò in mezzo a loro, e disse: «Uomini, bisognava darmi ascolto e non partire da Creta, per evitare questo pericolo e questa perdita.</p>
<p class="C27 V22">Ora però vi esorto a stare di buon animo, perché non vi sarà perdita della vita per nessuno di voi ma solo della nave.</p>
<p class="C27 V23">Poiché un angelo del Dio, al quale appartengo e che io servo, mi è apparso questa notte,</p>
<p class="C27 V24"> dicendo: "Paolo, non temere; bisogna che tu compaia davanti a Cesare, ed ecco, Dio ti ha dato tutti quelli che navigano con te".</p>
<p class="C27 V25">Perciò, uomini, state di buon animo, perché ho fede in Dio che avverrà come mi è stato detto.</p>
<p class="C27 V26">Dovremo però essere gettati sopra un'isola».</p>
<p class="C27 V27">E la quattordicesima notte da che eravamo portati qua e là per l'Adriatico, verso la mezzanotte, i marinai sospettavano di essere vicini a terra;</p>
<p class="C27 V28">e, calato lo scandaglio, trovarono venti braccia; poi, passati un po' oltre e scandagliato di nuovo, trovarono quindici braccia.</p>
<p class="C27 V29">Temendo allora di urtare contro gli scogli, gettarono da poppa quattro àncore, aspettando con ansia che si facesse giorno.</p>
<p class="C27 V30">Ma siccome i marinai cercavano di fuggire dalla nave, e già stavano calando la scialuppa in mare con il pretesto di voler gettare le àncore da prua,</p>
<p class="C27 V31">Paolo disse al centurione e ai soldati: «Se costoro non rimangono sulla nave, voi non potete scampare».</p>
<p class="C27 V32">Allora i soldati tagliarono le funi della scialuppa, e la lasciarono cadere.</p>
<p class="C27 V33">Finché non si fece giorno, Paolo esortava tutti a prendere cibo, dicendo: «Oggi sono quattordici giorni che state aspettando, sempre digiuni, senza prendere nulla.</p>
<p class="C27 V34">Perciò, vi esorto a prendere cibo, perché questo contribuirà alla vostra salvezza; e neppure un capello del vostro capo perirà».</p>
<p class="C27 V35">Detto questo, prese del pane e rese grazie a Dio in presenza di tutti; poi lo spezzò e cominciò a mangiare.</p>
<p class="C27 V36">E tutti, incoraggiati, presero anch'essi del cibo.</p>
<p class="C27 V37">Sulla nave eravamo duecentosettantasei persone in tutto.</p>
<p class="C27 V38">E, dopo essersi saziati, alleggerirono la nave, gettando il frumento in mare.</p>
<p class="C27 V39">Quando fu giorno, non riuscivamo a riconoscere il paese; ma scorsero un'insenatura con spiaggia, e decisero, se possibile, di spingervi la nave.</p>
<p class="C27 V40">Staccate le àncore, le lasciarono andare in mare; sciolsero al tempo stesso i legami dei timoni e, alzata la vela maestra al vento, si diressero verso la spiaggia.</p>
<p class="C27 V41">Ma essendo incappati in un luogo che aveva il mare dai due lati, vi fecero arenare la nave; e mentre la prua, incagliata, rimaneva immobile, la poppa si sfasciava per la violenza delle onde.</p>
<p class="C27 V42">Il parere dei soldati era di uccidere i prigionieri, perché nessuno fuggisse a nuoto.</p>
<p class="C27 V43">Ma il centurione, volendo salvar Paolo, li distolse da quel proposito, e ordinò che per primi si gettassero in mare quelli che sapevano nuotare, per giungere a terra,</p>
<p class="C27 V44">e gli altri, chi sopra tavole, e chi su rottami della nave. E così avvenne che tutti giunsero salvi a terra.</p>
<p class="C28 V1">Dopo essere scampati, riconoscemmo che l'isola si chiamava Malta.</p>
<p class="C28 V2">Gli indigeni usarono verso di noi bontà non comune; infatti, ci accolsero tutti intorno a un gran fuoco acceso a motivo della pioggia che cadeva e del freddo.</p>
<p class="C28 V3">Mentre Paolo raccoglieva un fascio di rami secchi e li poneva sul fuoco, ne uscì fuori una vipera, risvegliata dal calore, e gli si attaccò alla mano.</p>
<p class="C28 V4">Quando gli indigeni videro la bestia che gli pendeva dalla mano, dissero tra di loro: «Certamente, quest'uomo è un omicida perché, pur essendo scampato dal mare, la Giustizia non lo lascia vivere».</p>
<p class="C28 V5">Ma Paolo, scossa la bestia nel fuoco, non ne patì alcun male.</p>
<p class="C28 V6">Or essi si aspettavano di vederlo gonfiare o cadere morto sul colpo; ma dopo aver lungamente aspettato, vedendo che non gli avveniva nessun male, cambiarono parere, e cominciarono a dire che egli era un dio.</p>
<p class="C28 V7">Nei dintorni di quel luogo vi erano dei poderi dell'uomo principale dell'isola, chiamato Publio, il quale ci accolse amichevolmente e ci ospitò per tre giorni.</p>
<p class="C28 V8">Il padre di Publio era a letto colpito da febbre e da dissenteria. Paolo andò a trovarlo; e, dopo aver pregato, gli impose le mani e lo guarì.</p>
<p class="C28 V9">Avvenuto questo, anche gli altri che avevano delle infermità nell'isola, vennero, e furono guariti;</p>
<p class="C28 V10">questi ci fecero grandi onori; e, quando salpammo, ci rifornirono di tutto il necessario.</p>
<p class="C28 V11">Tre mesi dopo, ci imbarcammo su una nave alessandrina, recante l'insegna di Castore e Polluce, la quale aveva svernato nell'isola.</p>
<p class="C28 V12">Approdati a Siracusa, vi restammo tre giorni.</p>
<p class="C28 V13">Di là, costeggiando, arrivammo a Reggio. Il giorno seguente si levò un vento di scirocco, e in due giorni giungemmo a Pozzuoli.</p>
<p class="C28 V14">Qui trovammo dei fratelli, e fummo pregati di rimanere presso di loro sette giorni. E dunque giungemmo a Roma.</p>
<p class="C28 V15">Or i fratelli, avute nostre notizie, di là ci vennero incontro sino al Foro Appio e alle Tre Taverne; e Paolo, quando li vide, ringraziò Dio e si fece coraggio.</p>
<p class="C28 V16">E quando entrammo a Roma, (il centurione consegnò i prigionieri al prefetto del pretorio). A Paolo fu concesso di abitare per suo conto con un soldato di guardia.</p>
<p class="C28 V17">Tre giorni dopo, Paolo convocò i notabili fra i Giudei; e, quando furono riuniti, disse loro: «Fratelli, senza aver fatto nulla contro il popolo né contro i riti dei padri, fui arrestato a Gerusalemme, e di là consegnato in mano dei Romani.</p>
<p class="C28 V18">Dopo avermi interrogato, essi volevano rilasciarmi perché non c'era in me nessuna colpa meritevole di morte.</p>
<p class="C28 V19">Ma i Giudei si opponevano, e fui costretto ad appellarmi a Cesare, senza però aver nessuna accusa da portare contro la mia nazione.</p>
<p class="C28 V20">Per questo motivo dunque vi ho chiamati per vedervi e parlarvi; perché è a motivo della speranza d'Israele che sono stretto da questa catena».</p>
<p class="C28 V21">Ma essi gli dissero: «Noi non abbiamo ricevuto lettere dalla Giudea sul tuo conto, né è venuto qui alcuno dei fratelli a riferire o a dir male di te.</p>
<p class="C28 V22">Ma desideriamo sentire da te quel che tu pensi; perché, quanto a questa setta, ci è noto che dappertutto essa incontra opposizione».</p>
<p class="C28 V23">E, avendogli fissato un giorno, vennero a lui nel suo alloggio in gran numero; ed egli dalla mattina alla sera annunziava loro il regno di Dio rendendo testimonianza e cercando di persuaderli per mezzo della legge di Mosè e per mezzo dei profeti, riguardo a Gesù.</p>
<p class="C28 V24">Alcuni furono persuasi da ciò che egli diceva; altri invece non credettero.</p>
<p class="C28 V25">Essendo in discordia tra di loro, se ne andarono, mentre Paolo pronunciava quest'unica sentenza: «Ben parlò lo Spirito Santo quando per mezzo del profeta Isaia disse ai vostri padri:</p>
<p class="C28 V26">«Va' da questo popolo e di' : "Voi udrete con i vostri orecchi e non comprenderete; guarderete con i vostri occhi, e non vedrete;</p>
<p class="C28 V27">perché il cuore di questo popolo si è fatto insensibile, sono divenuti duri d'orecchi, e hanno chiuso gli occhi, affinché non vedano con gli occhi e non odano con gli orecchi, non comprendano con il cuore, non si convertano, e io non li guarisca".</p>
<p class="C28 V28">Sappiate dunque che questa salvezza di Dio è rivolta alle nazioni; ed esse presteranno ascolto».</p>
<p class="C28 V29">Quand'ebbe detto questo, i Giudei se ne andarono discutendo vivamente fra di loro.</p>
<p class="C28 V30">E Paolo rimase due anni interi in una casa da lui presa in affitto, e riceveva tutti quelli che venivano a trovarlo,</p>
<p class="C28 V31">proclamando il regno di Dio e insegnando le cose relative al Signore Gesù Cristo, con tutta franchezza e senza impedimento.</p>
</div>
</div>
<div class="edizione LECTIO">
<div class="libro At">
<p class="CCAPITOLO VVERSO">TESTO</p>
</div>
</div>
</div>
</body>
</html>
