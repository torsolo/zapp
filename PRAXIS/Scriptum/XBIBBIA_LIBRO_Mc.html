<html>
<head>
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="XBIBBIA.css" />
<script type="text/javascript" src="XBIBBIA.js"></script>
<title>VERBUM</title>
</head>
<body>
<div id="sopra" class="testa">
<table><tr>
<td><input id="libro"    type="text" size="4" value="X" readonly onclick="books()"></td>
<td><input id="capitolo" type="text" size="2" value="1"></td>
<td><input id="verso"    type="text" size="2" value=""></td>
<td><input id="trova"    type="submit" value="TROVA" onclick="trova()"></td>
<td><input id="avanti"   type="submit" value=">>>" onclick="next()"></td>
</tr></table>
</div>
<div id="leggo" class="centro">LEGGO</div>
<div id="sotto" class="piede">Verbum caro factum est</div>
<div id="verbum">
<div id="sigla">Mc</div>
<div class="edizione CEI2008">
<div class="libro Mc">
<p class="CCAPITOLO VVERSO">TESTO</p>
<p class="C1 V1">Inizio del vangelo di Gesù, Cristo, Figlio di Dio.</p>
<p class="C1 V2">Come sta scritto nel profeta Isaia: / Ecco, dinanzi a te io mando il mio messaggero: / egli preparerà la tua via.</p>
<p class="C1 V3">Voce di uno che grida nel deserto: / Preparate la via del Signore, / raddrizzate i suoi sentieri,</p>
<p class="C1 V4">vi fu Giovanni, che battezzava nel deserto e proclamava un battesimo di conversione per il perdono dei peccati.</p>
<p class="C1 V5">Accorrevano a lui tutta la regione della Giudea e tutti gli abitanti di Gerusalemme. E si facevano battezzare da lui nel fiume Giordano, confessando i loro peccati.</p>
<p class="C1 V6">Giovanni era vestito di peli di cammello, con una cintura di pelle attorno ai fianchi, e mangiava cavallette e miele selvatico.</p>
<p class="C1 V7">E proclamava: «Viene dopo di me colui che è più forte di me: io non sono degno di chinarmi per slegare i lacci dei suoi sandali.</p>
<p class="C1 V8">Io vi ho battezzato con acqua, ma egli vi battezzerà in Spirito Santo».</p>
<p class="C1 V9">Ed ecco, in quei giorni, Gesù venne da Nàzaret di Galilea e fu battezzato nel Giordano da Giovanni.</p>
<p class="C1 V10">E subito, uscendo dall’acqua, vide squarciarsi i cieli e lo Spirito discendere verso di lui come una colomba.</p>
<p class="C1 V11">E venne una voce dal cielo: «Tu sei il Figlio mio, l’amato: in te ho posto il mio compiacimento».</p>
<p class="C1 V12">E subito lo Spirito lo sospinse nel deserto</p>
<p class="C1 V13">e nel deserto rimase quaranta giorni, tentato da Satana. Stava con le bestie selvatiche e gli angeli lo servivano.</p>
<p class="C1 V14">Dopo che Giovanni fu arrestato, Gesù andò nella Galilea, proclamando il vangelo di Dio,</p>
<p class="C1 V15">e diceva: «Il tempo è compiuto e il regno di Dio è vicino; convertitevi e credete nel Vangelo».</p>
<p class="C1 V16">Passando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori.</p>
<p class="C1 V17">Gesù disse loro: «Venite dietro a me, vi farò diventare pescatori di uomini».</p>
<p class="C1 V18">E subito lasciarono le reti e lo seguirono.</p>
<p class="C1 V19">Andando un poco oltre, vide Giacomo, figlio di Zebedeo, e Giovanni suo fratello, mentre anch’essi nella barca riparavano le reti.</p>
<p class="C1 V20">E subito li chiamò. Ed essi lasciarono il loro padre Zebedeo nella barca con i garzoni e andarono dietro a lui.</p>
<p class="C1 V21">Giunsero a Cafàrnao e subito Gesù, entrato di sabato nella sinagoga, insegnava.</p>
<p class="C1 V22">Ed erano stupiti del suo insegnamento: egli infatti insegnava loro come uno che ha autorità, e non come gli scribi.</p>
<p class="C1 V23">Ed ecco, nella loro sinagoga vi era un uomo posseduto da uno spirito impuro e cominciò a gridare,</p>
<p class="C1 V24">dicendo: «Che vuoi da noi, Gesù Nazareno? Sei venuto a rovinarci? Io so chi tu sei: il santo di Dio!».</p>
<p class="C1 V25">E Gesù gli ordinò severamente: «Taci! Esci da lui!».</p>
<p class="C1 V26">E lo spirito impuro, straziandolo e gridando forte, uscì da lui.</p>
<p class="C1 V27">Tutti furono presi da timore, tanto che si chiedevano a vicenda: «Che è mai questo? Un insegnamento nuovo, dato con autorità. Comanda persino agli spiriti impuri e gli obbediscono!».</p>
<p class="C1 V28">La sua fama si diffuse subito dovunque, in tutta la regione della Galilea.</p>
<p class="C1 V29">E subito, usciti dalla sinagoga, andarono nella casa di Simone e Andrea, in compagnia di Giacomo e Giovanni.</p>
<p class="C1 V30">La suocera di Simone era a letto con la febbre e subito gli parlarono di lei.</p>
<p class="C1 V31">Egli si avvicinò e la fece alzare prendendola per mano; la febbre la lasciò ed ella li serviva.</p>
<p class="C1 V32">Venuta la sera, dopo il tramonto del sole, gli portavano tutti i malati e gli indemoniati.</p>
<p class="C1 V33">Tutta la città era riunita davanti alla porta.</p>
<p class="C1 V34">Guarì molti che erano affetti da varie malattie e scacciò molti demòni; ma non permetteva ai demòni di parlare, perché lo conoscevano.</p>
<p class="C1 V35">Al mattino presto si alzò quando ancora era buio e, uscito, si ritirò in un luogo deserto, e là pregava.</p>
<p class="C1 V36">Ma Simone e quelli che erano con lui si misero sulle sue tracce.</p>
<p class="C1 V37">Lo trovarono e gli dissero: «Tutti ti cercano!».</p>
<p class="C1 V38">Egli disse loro: «Andiamocene altrove, nei villaggi vicini, perché io predichi anche là; per questo infatti sono venuto!».</p>
<p class="C1 V39">E andò per tutta la Galilea, predicando nelle loro sinagoghe e scacciando i demòni.</p>
<p class="C1 V40">Venne da lui un lebbroso, che lo supplicava in ginocchio e gli diceva: «Se vuoi, puoi purificarmi!».</p>
<p class="C1 V41">Ne ebbe compassione, tese la mano, lo toccò e gli disse: «Lo voglio, sii purificato!».</p>
<p class="C1 V42">E subito la lebbra scomparve da lui ed egli fu purificato.</p>
<p class="C1 V43">E, ammonendolo severamente, lo cacciò via subito</p>
<p class="C1 V44">e gli disse: «Guarda di non dire niente a nessuno; va’, invece, a mostrarti al sacerdote e offri per la tua purificazione quello che Mosè ha prescritto, come testimonianza per loro».</p>
<p class="C1 V45">Ma quello si allontanò e si mise a proclamare e a divulgare il fatto, tanto che Gesù non poteva più entrare pubblicamente in una città, ma rimaneva fuori, in luoghi deserti; e venivano a lui da ogni parte.</p>
<p class="C2 V1">Entrò di nuovo a Cafàrnao, dopo alcuni giorni. Si seppe che era in casa</p>
<p class="C2 V2">e si radunarono tante persone che non vi era più posto neanche davanti alla porta; ed egli annunciava loro la Parola.</p>
<p class="C2 V3">Si recarono da lui portando un paralitico, sorretto da quattro persone.</p>
<p class="C2 V4">Non potendo però portarglielo innanzi, a causa della folla, scoperchiarono il tetto nel punto dove egli si trovava e, fatta un’apertura, calarono la barella su cui era adagiato il paralitico.</p>
<p class="C2 V5">Gesù, vedendo la loro fede, disse al paralitico: «Figlio, ti sono perdonati i peccati».</p>
<p class="C2 V6">Erano seduti là alcuni scribi e pensavano in cuor loro:</p>
<p class="C2 V7">«Perché costui parla così? Bestemmia! Chi può perdonare i peccati, se non Dio solo?».</p>
<p class="C2 V8">E subito Gesù, conoscendo nel suo spirito che così pensavano tra sé, disse loro: «Perché pensate queste cose nel vostro cuore?</p>
<p class="C2 V9">Che cosa è più facile: dire al paralitico “Ti sono perdonati i peccati”, oppure dire “Àlzati, prendi la tua barella e cammina”?</p>
<p class="C2 V10">Ora, perché sappiate che il Figlio dell’uomo ha il potere di perdonare i peccati sulla terra,</p>
<p class="C2 V11">dico a te – disse al paralitico –: àlzati, prendi la tua barella e va’ a casa tua».</p>
<p class="C2 V12">Quello si alzò e subito presa la sua barella, sotto gli occhi di tutti se ne andò, e tutti si meravigliarono e lodavano Dio, dicendo: «Non abbiamo mai visto nulla di simile!».</p>
<p class="C2 V13">Uscì di nuovo lungo il mare; tutta la folla veniva a lui ed egli insegnava loro.</p>
<p class="C2 V14">Passando, vide Levi, il figlio di Alfeo, seduto al banco delle imposte, e gli disse: «Seguimi». Ed egli si alzò e lo seguì.</p>
<p class="C2 V15">Mentre stava a tavola in casa di lui, anche molti pubblicani e peccatori erano a tavola con Gesù e i suoi discepoli; erano molti infatti quelli che lo seguivano.</p>
<p class="C2 V16">Allora gli scribi dei farisei, vedendolo mangiare con i peccatori e i pubblicani, dicevano ai suoi discepoli: «Perché mangia e beve insieme ai pubblicani e ai peccatori?».</p>
<p class="C2 V17">Udito questo, Gesù disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori».</p>
<p class="C2 V18">I discepoli di Giovanni e i farisei stavano facendo un digiuno. Vennero da lui e gli dissero: «Perché i discepoli di Giovanni e i discepoli dei farisei digiunano, mentre i tuoi discepoli non digiunano?».</p>
<p class="C2 V19">Gesù disse loro: «Possono forse digiunare gli invitati a nozze, quando lo sposo è con loro? Finché hanno lo sposo con loro, non possono digiunare.</p>
<p class="C2 V20">Ma verranno giorni quando lo sposo sarà loro tolto: allora, in quel giorno, digiuneranno.</p>
<p class="C2 V21">Nessuno cuce un pezzo di stoffa grezza su un vestito vecchio; altrimenti il rattoppo nuovo porta via qualcosa alla stoffa vecchia e lo strappo diventa peggiore.</p>
<p class="C2 V22">E nessuno versa vino nuovo in otri vecchi, altrimenti il vino spaccherà gli otri, e si perdono vino e otri. Ma vino nuovo in otri nuovi!».</p>
<p class="C2 V23">Avvenne che di sabato Gesù passava fra campi di grano e i suoi discepoli, mentre camminavano, si misero a cogliere le spighe.</p>
<p class="C2 V24">I farisei gli dicevano: «Guarda! Perché fanno in giorno di sabato quello che non è lecito?».</p>
<p class="C2 V25">Ed egli rispose loro: «Non avete mai letto quello che fece Davide quando si trovò nel bisogno e lui e i suoi compagni ebbero fame?</p>
<p class="C2 V26">Sotto il sommo sacerdote Abiatàr, entrò nella casa di Dio e mangiò i pani dell’offerta, che non è lecito mangiare se non ai sacerdoti, e ne diede anche ai suoi compagni!».</p>
<p class="C2 V27">E diceva loro: «Il sabato è stato fatto per l’uomo e non l’uomo per il sabato!</p>
<p class="C2 V28">Perciò il Figlio dell’uomo è signore anche del sabato».</p>
<p class="C3 V1">Entrò di nuovo nella sinagoga. Vi era lì un uomo che aveva una mano paralizzata,</p>
<p class="C3 V2">e stavano a vedere se lo guariva in giorno di sabato, per accusarlo.</p>
<p class="C3 V3">Egli disse all’uomo che aveva la mano paralizzata: «Àlzati, vieni qui in mezzo!».</p>
<p class="C3 V4">Poi domandò loro: «È lecito in giorno di sabato fare del bene o fare del male, salvare una vita o ucciderla?». Ma essi tacevano.</p>
<p class="C3 V5">E guardandoli tutt’intorno con indignazione, rattristato per la durezza dei loro cuori, disse all’uomo: «Tendi la mano!». Egli la tese e la sua mano fu guarita.</p>
<p class="C3 V6">E i farisei uscirono subito con gli erodiani e tennero consiglio contro di lui per farlo morire.</p>
<p class="C3 V7">Gesù, intanto, con i suoi discepoli si ritirò presso il mare e lo seguì molta folla dalla Galilea. Dalla Giudea</p>
<p class="C3 V8">e da Gerusalemme, dall’Idumea e da oltre il Giordano e dalle parti di Tiro e Sidone, una grande folla, sentendo quanto faceva, andò da lui.</p>
<p class="C3 V9">Allora egli disse ai suoi discepoli di tenergli pronta una barca, a causa della folla, perché non lo schiacciassero.</p>
<p class="C3 V10">Infatti aveva guarito molti, cosicché quanti avevano qualche male si gettavano su di lui per toccarlo.</p>
<p class="C3 V11">Gli spiriti impuri, quando lo vedevano, cadevano ai suoi piedi e gridavano: «Tu sei il Figlio di Dio!».</p>
<p class="C3 V12">Ma egli imponeva loro severamente di non svelare chi egli fosse.</p>
<p class="C3 V13">Salì poi sul monte, chiamò a sé quelli che voleva ed essi andarono da lui.</p>
<p class="C3 V14">Ne costituì Dodici – che chiamò apostoli –, perché stessero con lui e per mandarli a predicare</p>
<p class="C3 V15">con il potere di scacciare i demòni.</p>
<p class="C3 V16">Costituì dunque i Dodici: Simone, al quale impose il nome di Pietro,</p>
<p class="C3 V17">poi Giacomo, figlio di Zebedeo, e Giovanni fratello di Giacomo, ai quali diede il nome di Boanèrghes, cioè «figli del tuono»;</p>
<p class="C3 V18">e Andrea, Filippo, Bartolomeo, Matteo, Tommaso, Giacomo, figlio di Alfeo, Taddeo, Simone il Cananeo</p>
<p class="C3 V19">e Giuda Iscariota, il quale poi lo tradì.</p>
<p class="C3 V20">Entrò in una casa e di nuovo si radunò una folla, tanto che non potevano neppure mangiare.</p>
<p class="C3 V21">Allora i suoi, sentito questo, uscirono per andare a prenderlo; dicevano infatti: «È fuori di sé».</p>
<p class="C3 V22">Gli scribi, che erano scesi da Gerusalemme, dicevano: «Costui è posseduto da Beelzebùl e scaccia i demòni per mezzo del capo dei demòni».</p>
<p class="C3 V23">Ma egli li chiamò e con parabole diceva loro: «Come può Satana scacciare Satana?</p>
<p class="C3 V24">Se un regno è diviso in se stesso, quel regno non potrà restare in piedi;</p>
<p class="C3 V25">se una casa è divisa in se stessa, quella casa non potrà restare in piedi.</p>
<p class="C3 V26">Anche Satana, se si ribella contro se stesso ed è diviso, non può restare in piedi, ma è finito.</p>
<p class="C3 V27">Nessuno può entrare nella casa di un uomo forte e rapire i suoi beni, se prima non lo lega. Soltanto allora potrà saccheggiargli la casa.</p>
<p class="C3 V28">In verità io vi dico: tutto sarà perdonato ai figli degli uomini, i peccati e anche tutte le bestemmie che diranno;</p>
<p class="C3 V29">ma chi avrà bestemmiato contro lo Spirito Santo non sarà perdonato in eterno: è reo di colpa eterna».</p>
<p class="C3 V30">Poiché dicevano: «È posseduto da uno spirito impuro».</p>
<p class="C3 V31">Giunsero sua madre e i suoi fratelli e, stando fuori, mandarono a chiamarlo.</p>
<p class="C3 V32">Attorno a lui era seduta una folla, e gli dissero: «Ecco, tua madre, i tuoi fratelli e le tue sorelle stanno fuori e ti cercano».</p>
<p class="C3 V33">Ma egli rispose loro: «Chi è mia madre e chi sono i miei fratelli?».</p>
<p class="C3 V34">Girando lo sguardo su quelli che erano seduti attorno a lui, disse: «Ecco mia madre e i miei fratelli!</p>
<p class="C3 V35">Perché chi fa la volontà di Dio, costui per me è fratello, sorella e madre».</p>
<p class="C4 V1">Cominciò di nuovo a insegnare lungo il mare. Si riunì attorno a lui una folla enorme, tanto che egli, salito su una barca, si mise a sedere stando in mare, mentre tutta la folla era a terra lungo la riva.</p>
<p class="C4 V2">Insegnava loro molte cose con parabole e diceva loro nel suo insegnamento:</p>
<p class="C4 V3">«Ascoltate. Ecco, il seminatore uscì a seminare.</p>
<p class="C4 V4">Mentre seminava, una parte cadde lungo la strada; vennero gli uccelli e la mangiarono.</p>
<p class="C4 V5">Un’altra parte cadde sul terreno sassoso, dove non c’era molta terra; e subito germogliò perché il terreno non era profondo,</p>
<p class="C4 V6">ma quando spuntò il sole, fu bruciata e, non avendo radici, seccò.</p>
<p class="C4 V7">Un’altra parte cadde tra i rovi, e i rovi crebbero, la soffocarono e non diede frutto.</p>
<p class="C4 V8">Altre parti caddero sul terreno buono e diedero frutto: spuntarono, crebbero e resero il trenta, il sessanta, il cento per uno».</p>
<p class="C4 V9">E diceva: «Chi ha orecchi per ascoltare, ascolti!».</p>
<p class="C4 V10">Quando poi furono da soli, quelli che erano intorno a lui insieme ai Dodici lo interrogavano sulle parabole.</p>
<p class="C4 V11">Ed egli diceva loro: «A voi è stato dato il mistero del regno di Dio; per quelli che sono fuori invece tutto avviene in parabole,</p>
<p class="C4 V12">affinché / guardino, sì, ma non vedano, / ascoltino, sì, ma non comprendano, / perché non si convertano e venga loro perdonato».</p>
<p class="C4 V13">E disse loro: «Non capite questa parabola, e come potrete comprendere tutte le parabole?</p>
<p class="C4 V14">Il seminatore semina la Parola.</p>
<p class="C4 V15">Quelli lungo la strada sono coloro nei quali viene seminata la Parola, ma, quando l’ascoltano, subito viene Satana e porta via la Parola seminata in loro.</p>
<p class="C4 V16">Quelli seminati sul terreno sassoso sono coloro che, quando ascoltano la Parola, subito l’accolgono con gioia,</p>
<p class="C4 V17">ma non hanno radice in se stessi, sono incostanti e quindi, al sopraggiungere di qualche tribolazione o persecuzione a causa della Parola, subito vengono meno.</p>
<p class="C4 V18">Altri sono quelli seminati tra i rovi: questi sono coloro che hanno ascoltato la Parola,</p>
<p class="C4 V19">ma sopraggiungono le preoccupazioni del mondo e la seduzione della ricchezza e tutte le altre passioni, soffocano la Parola e questa rimane senza frutto.</p>
<p class="C4 V20">Altri ancora sono quelli seminati sul terreno buono: sono coloro che ascoltano la Parola, l’accolgono e portano frutto: il trenta, il sessanta, il cento per uno».</p>
<p class="C4 V21">Diceva loro: «Viene forse la lampada per essere messa sotto il moggio o sotto il letto? O non invece per essere messa sul candelabro?</p>
<p class="C4 V22">Non vi è infatti nulla di segreto che non debba essere manifestato e nulla di nascosto che non debba essere messo in luce.</p>
<p class="C4 V23">Se uno ha orecchi per ascoltare, ascolti!».</p>
<p class="C4 V24">Diceva loro: «Fate attenzione a quello che ascoltate. Con la misura con la quale misurate sarà misurato a voi; anzi, vi sarà dato di più.</p>
<p class="C4 V25">Perché a chi ha, sarà dato; ma a chi non ha, sarà tolto anche quello che ha».</p>
<p class="C4 V26">Diceva: «Così è il regno di Dio: come un uomo che getta il seme sul terreno;</p>
<p class="C4 V27">dorma o vegli, di notte o di giorno, il seme germoglia e cresce. Come, egli stesso non lo sa.</p>
<p class="C4 V28">Il terreno produce spontaneamente prima lo stelo, poi la spiga, poi il chicco pieno nella spiga;</p>
<p class="C4 V29">e quando il frutto è maturo, subito egli manda la falce, perché è arrivata la mietitura».</p>
<p class="C4 V30">Diceva: «A che cosa possiamo paragonare il regno di Dio o con quale parabola possiamo descriverlo?</p>
<p class="C4 V31">È come un granello di senape che, quando viene seminato sul terreno, è il più piccolo di tutti i semi che sono sul terreno;</p>
<p class="C4 V32">ma, quando viene seminato, cresce e diventa più grande di tutte le piante dell’orto e fa rami così grandi che gli uccelli del cielo possono fare il nido alla sua ombra».</p>
<p class="C4 V33">Con molte parabole dello stesso genere annunciava loro la Parola, come potevano intendere.</p>
<p class="C4 V34">Senza parabole non parlava loro ma, in privato, ai suoi discepoli spiegava ogni cosa.</p>
<p class="C4 V35">In quel medesimo giorno, venuta la sera, disse loro: «Passiamo all’altra riva».</p>
<p class="C4 V36">E, congedata la folla, lo presero con sé, così com’era, nella barca. C’erano anche altre barche con lui.</p>
<p class="C4 V37">Ci fu una grande tempesta di vento e le onde si rovesciavano nella barca, tanto che ormai era piena.</p>
<p class="C4 V38">Egli se ne stava a poppa, sul cuscino, e dormiva. Allora lo svegliarono e gli dissero: «Maestro, non t’importa che siamo perduti?».</p>
<p class="C4 V39">Si destò, minacciò il vento e disse al mare: «Taci, calmati!». Il vento cessò e ci fu grande bonaccia.</p>
<p class="C4 V40">Poi disse loro: «Perché avete paura? Non avete ancora fede?».</p>
<p class="C4 V41">E furono presi da grande timore e si dicevano l’un l’altro: «Chi è dunque costui, che anche il vento e il mare gli obbediscono?».</p>
<p class="C5 V1">Giunsero all’altra riva del mare, nel paese dei Gerasèni.</p>
<p class="C5 V2">Sceso dalla barca, subito dai sepolcri gli venne incontro un uomo posseduto da uno spirito impuro.</p>
<p class="C5 V3">Costui aveva la sua dimora fra le tombe e nessuno riusciva a tenerlo legato, neanche con catene,</p>
<p class="C5 V4">perché più volte era stato legato con ceppi e catene, ma aveva spezzato le catene e spaccato i ceppi, e nessuno riusciva più a domarlo.</p>
<p class="C5 V5">Continuamente, notte e giorno, fra le tombe e sui monti, gridava e si percuoteva con pietre.</p>
<p class="C5 V6">Visto Gesù da lontano, accorse, gli si gettò ai piedi</p>
<p class="C5 V7">e, urlando a gran voce, disse: «Che vuoi da me, Gesù, Figlio del Dio altissimo? Ti scongiuro, in nome di Dio, non tormentarmi!».</p>
<p class="C5 V8">Gli diceva infatti: «Esci, spirito impuro, da quest’uomo!».</p>
<p class="C5 V9">E gli domandò: «Qual è il tuo nome?». «Il mio nome è Legione – gli rispose – perché siamo in molti».</p>
<p class="C5 V10">E lo scongiurava con insistenza perché non li cacciasse fuori dal paese.</p>
<p class="C5 V11">C’era là, sul monte, una numerosa mandria di porci al pascolo.</p>
<p class="C5 V12">E lo scongiurarono: «Mandaci da quei porci, perché entriamo in essi».</p>
<p class="C5 V13">Glielo permise. E gli spiriti impuri, dopo essere usciti, entrarono nei porci e la mandria si precipitò giù dalla rupe nel mare; erano circa duemila e affogarono nel mare.</p>
<p class="C5 V14">I loro mandriani allora fuggirono, portarono la notizia nella città e nelle campagne e la gente venne a vedere che cosa fosse accaduto.</p>
<p class="C5 V15">Giunsero da Gesù, videro l’indemoniato seduto, vestito e sano di mente, lui che era stato posseduto dalla Legione, ed ebbero paura.</p>
<p class="C5 V16">Quelli che avevano visto, spiegarono loro che cosa era accaduto all’indemoniato e il fatto dei porci.</p>
<p class="C5 V17">Ed essi si misero a pregarlo di andarsene dal loro territorio.</p>
<p class="C5 V18">Mentre risaliva nella barca, colui che era stato indemoniato lo supplicava di poter restare con lui.</p>
<p class="C5 V19">Non glielo permise, ma gli disse: «Va’ nella tua casa, dai tuoi, annuncia loro ciò che il Signore ti ha fatto e la misericordia che ha avuto per te».</p>
<p class="C5 V20">Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati.</p>
<p class="C5 V21">Essendo Gesù passato di nuovo in barca all’altra riva, gli si radunò attorno molta folla ed egli stava lungo il mare.</p>
<p class="C5 V22">E venne uno dei capi della sinagoga, di nome Giàiro, il quale, come lo vide, gli si gettò ai piedi</p>
<p class="C5 V23">e lo supplicò con insistenza: «La mia figlioletta sta morendo: vieni a imporle le mani, perché sia salvata e viva».</p>
<p class="C5 V24">Andò con lui. Molta folla lo seguiva e gli si stringeva intorno.</p>
<p class="C5 V25">Ora una donna, che aveva perdite di sangue da dodici anni</p>
<p class="C5 V26">e aveva molto sofferto per opera di molti medici, spendendo tutti i suoi averi senza alcun vantaggio, anzi piuttosto peggiorando,</p>
<p class="C5 V27">udito parlare di Gesù, venne tra la folla e da dietro toccò il suo mantello.</p>
<p class="C5 V28">Diceva infatti: «Se riuscirò anche solo a toccare le sue vesti, sarò salvata».</p>
<p class="C5 V29">E subito le si fermò il flusso di sangue e sentì nel suo corpo che era guarita dal male.</p>
<p class="C5 V30">E subito Gesù, essendosi reso conto della forza che era uscita da lui, si voltò alla folla dicendo: «Chi ha toccato le mie vesti?».</p>
<p class="C5 V31">I suoi discepoli gli dissero: «Tu vedi la folla che si stringe intorno a te e dici: “Chi mi ha toccato?”».</p>
<p class="C5 V32">Egli guardava attorno, per vedere colei che aveva fatto questo.</p>
<p class="C5 V33">E la donna, impaurita e tremante, sapendo ciò che le era accaduto, venne, gli si gettò davanti e gli disse tutta la verità.</p>
<p class="C5 V34">Ed egli le disse: «Figlia, la tua fede ti ha salvata. Va’ in pace e sii guarita dal tuo male».</p>
<p class="C5 V35">Stava ancora parlando, quando dalla casa del capo della sinagoga vennero a dire: «Tua figlia è morta. Perché disturbi ancora il Maestro?».</p>
<p class="C5 V36">Ma Gesù, udito quanto dicevano, disse al capo della sinagoga: «Non temere, soltanto abbi fede!».</p>
<p class="C5 V37">E non permise a nessuno di seguirlo, fuorché a Pietro, Giacomo e Giovanni, fratello di Giacomo.</p>
<p class="C5 V38">Giunsero alla casa del capo della sinagoga ed egli vide trambusto e gente che piangeva e urlava forte.</p>
<p class="C5 V39">Entrato, disse loro: «Perché vi agitate e piangete? La bambina non è morta, ma dorme».</p>
<p class="C5 V40">E lo deridevano. Ma egli, cacciati tutti fuori, prese con sé il padre e la madre della bambina e quelli che erano con lui ed entrò dove era la bambina.</p>
<p class="C5 V41">Prese la mano della bambina e le disse: «Talità kum», che significa: «Fanciulla, io ti dico: àlzati!».</p>
<p class="C5 V42">E subito la fanciulla si alzò e camminava; aveva infatti dodici anni. Essi furono presi da grande stupore.</p>
<p class="C5 V43">E raccomandò loro con insistenza che nessuno venisse a saperlo e disse di darle da mangiare.</p>
<p class="C6 V1">Partì di là e venne nella sua patria e i suoi discepoli lo seguirono.</p>
<p class="C6 V2">Giunto il sabato, si mise a insegnare nella sinagoga. E molti, ascoltando, rimanevano stupiti e dicevano: «Da dove gli vengono queste cose? E che sapienza è quella che gli è stata data? E i prodigi come quelli compiuti dalle sue mani?</p>
<p class="C6 V3">Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?». Ed era per loro motivo di scandalo.</p>
<p class="C6 V4">Ma Gesù disse loro: «Un profeta non è disprezzato se non nella sua patria, tra i suoi parenti e in casa sua».</p>
<p class="C6 V5">E lì non poteva compiere nessun prodigio, ma solo impose le mani a pochi malati e li guarì.</p>
<p class="C6 V6">E si meravigliava della loro incredulità. / Gesù percorreva i villaggi d’intorno, insegnando.</p>
<p class="C6 V7">Chiamò a sé i Dodici e prese a mandarli a due a due e dava loro potere sugli spiriti impuri.</p>
<p class="C6 V8">E ordinò loro di non prendere per il viaggio nient’altro che un bastone: né pane, né sacca, né denaro nella cintura;</p>
<p class="C6 V9">ma di calzare sandali e di non portare due tuniche.</p>
<p class="C6 V10">E diceva loro: «Dovunque entriate in una casa, rimanetevi finché non sarete partiti di lì.</p>
<p class="C6 V11">Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro».</p>
<p class="C6 V12">Ed essi, partiti, proclamarono che la gente si convertisse,</p>
<p class="C6 V13">scacciavano molti demòni, ungevano con olio molti infermi e li guarivano.</p>
<p class="C6 V14">Il re Erode sentì parlare di Gesù, perché il suo nome era diventato famoso. Si diceva: «Giovanni il Battista è risorto dai morti e per questo ha il potere di fare prodigi».</p>
<p class="C6 V15">Altri invece dicevano: «È Elia». Altri ancora dicevano: «È un profeta, come uno dei profeti».</p>
<p class="C6 V16">Ma Erode, al sentirne parlare, diceva: «Quel Giovanni che io ho fatto decapitare, è risorto!».</p>
<p class="C6 V17">Proprio Erode, infatti, aveva mandato ad arrestare Giovanni e lo aveva messo in prigione a causa di Erodìade, moglie di suo fratello Filippo, perché l’aveva sposata.</p>
<p class="C6 V18">Giovanni infatti diceva a Erode: «Non ti è lecito tenere con te la moglie di tuo fratello».</p>
<p class="C6 V19">Per questo Erodìade lo odiava e voleva farlo uccidere, ma non poteva,</p>
<p class="C6 V20">perché Erode temeva Giovanni, sapendolo uomo giusto e santo, e vigilava su di lui; nell’ascoltarlo restava molto perplesso, tuttavia lo ascoltava volentieri.</p>
<p class="C6 V21">Venne però il giorno propizio, quando Erode, per il suo compleanno, fece un banchetto per i più alti funzionari della sua corte, gli ufficiali dell’esercito e i notabili della Galilea.</p>
<p class="C6 V22">Entrata la figlia della stessa Erodìade, danzò e piacque a Erode e ai commensali. Allora il re disse alla fanciulla: «Chiedimi quello che vuoi e io te lo darò».</p>
<p class="C6 V23">E le giurò più volte: «Qualsiasi cosa mi chiederai, te la darò, fosse anche la metà del mio regno».</p>
<p class="C6 V24">Ella uscì e disse alla madre: «Che cosa devo chiedere?». Quella rispose: «La testa di Giovanni il Battista».</p>
<p class="C6 V25">E subito, entrata di corsa dal re, fece la richiesta, dicendo: «Voglio che tu mi dia adesso, su un vassoio, la testa di Giovanni il Battista».</p>
<p class="C6 V26">Il re, fattosi molto triste, a motivo del giuramento e dei commensali non volle opporle un rifiuto.</p>
<p class="C6 V27">E subito il re mandò una guardia e ordinò che gli fosse portata la testa di Giovanni. La guardia andò, lo decapitò in prigione</p>
<p class="C6 V28">e ne portò la testa su un vassoio, la diede alla fanciulla e la fanciulla la diede a sua madre.</p>
<p class="C6 V29">I discepoli di Giovanni, saputo il fatto, vennero, ne presero il cadavere e lo posero in un sepolcro.</p>
<p class="C6 V30">Gli apostoli si riunirono attorno a Gesù e gli riferirono tutto quello che avevano fatto e quello che avevano insegnato.</p>
<p class="C6 V31">Ed egli disse loro: «Venite in disparte, voi soli, in un luogo deserto, e riposatevi un po’». Erano infatti molti quelli che andavano e venivano e non avevano neanche il tempo di mangiare.</p>
<p class="C6 V32">Allora andarono con la barca verso un luogo deserto, in disparte.</p>
<p class="C6 V33">Molti però li videro partire e capirono, e da tutte le città accorsero là a piedi e li precedettero.</p>
<p class="C6 V34">Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose.</p>
<p class="C6 V35">Essendosi ormai fatto tardi, gli si avvicinarono i suoi discepoli dicendo: «Il luogo è deserto ed è ormai tardi;</p>
<p class="C6 V36">congedali, in modo che, andando per le campagne e i villaggi dei dintorni, possano comprarsi da mangiare».</p>
<p class="C6 V37">Ma egli rispose loro: «Voi stessi date loro da mangiare». Gli dissero: «Dobbiamo andare a comprare duecento denari di pane e dare loro da mangiare?».</p>
<p class="C6 V38">Ma egli disse loro: «Quanti pani avete? Andate a vedere». Si informarono e dissero: «Cinque, e due pesci».</p>
<p class="C6 V39">E ordinò loro di farli sedere tutti, a gruppi, sull’erba verde.</p>
<p class="C6 V40">E sedettero, a gruppi di cento e di cinquanta.</p>
<p class="C6 V41">Prese i cinque pani e i due pesci, alzò gli occhi al cielo, recitò la benedizione, spezzò i pani e li dava ai suoi discepoli perché li distribuissero a loro; e divise i due pesci fra tutti.</p>
<p class="C6 V42">Tutti mangiarono a sazietà,</p>
<p class="C6 V43">e dei pezzi di pane portarono via dodici ceste piene e quanto restava dei pesci.</p>
<p class="C6 V44">Quelli che avevano mangiato i pani erano cinquemila uomini.</p>
<p class="C6 V45">E subito costrinse i suoi discepoli a salire sulla barca e a precederlo sull’altra riva, a Betsàida, finché non avesse congedato la folla.</p>
<p class="C6 V46">Quando li ebbe congedati, andò sul monte a pregare.</p>
<p class="C6 V47">Venuta la sera, la barca era in mezzo al mare ed egli, da solo, a terra.</p>
<p class="C6 V48">Vedendoli però affaticati nel remare, perché avevano il vento contrario, sul finire della notte egli andò verso di loro, camminando sul mare, e voleva oltrepassarli.</p>
<p class="C6 V49">Essi, vedendolo camminare sul mare, pensarono: «È un fantasma!», e si misero a gridare,</p>
<p class="C6 V50">perché tutti lo avevano visto e ne erano rimasti sconvolti. Ma egli subito parlò loro e disse: «Coraggio, sono io, non abbiate paura!».</p>
<p class="C6 V51">E salì sulla barca con loro e il vento cessò. E dentro di sé erano fortemente meravigliati,</p>
<p class="C6 V52">perché non avevano compreso il fatto dei pani: il loro cuore era indurito.</p>
<p class="C6 V53">Compiuta la traversata fino a terra, giunsero a Gennèsaret e approdarono.</p>
<p class="C6 V54">Scesi dalla barca, la gente subito lo riconobbe</p>
<p class="C6 V55">e, accorrendo da tutta quella regione, cominciarono a portargli sulle barelle i malati, dovunque udivano che egli si trovasse.</p>
<p class="C6 V56">E là dove giungeva, in villaggi o città o campagne, deponevano i malati nelle piazze e lo supplicavano di poter toccare almeno il lembo del suo mantello; e quanti lo toccavano venivano salvati.</p>
<p class="C7 V1">Si riunirono attorno a lui i farisei e alcuni degli scribi, venuti da Gerusalemme.</p>
<p class="C7 V2">Avendo visto che alcuni dei suoi discepoli prendevano cibo con mani impure, cioè non lavate</p>
<p class="C7 V3">– i farisei infatti e tutti i Giudei non mangiano se non si sono lavati accuratamente le mani, attenendosi alla tradizione degli antichi</p>
<p class="C7 V4">e, tornando dal mercato, non mangiano senza aver fatto le abluzioni, e osservano molte altre cose per tradizione, come lavature di bicchieri, di stoviglie, di oggetti di rame e di letti –,</p>
<p class="C7 V5">quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani impure?».</p>
<p class="C7 V6">Ed egli rispose loro: «Bene ha profetato Isaia di voi, ipocriti, come sta scritto: / Questo popolo mi onora con le labbra, / ma il suo cuore è lontano da me.</p>
<p class="C7 V7">Invano mi rendono culto, / insegnando dottrine che sono precetti di uomini.</p>
<p class="C7 V8">Trascurando il comandamento di Dio, voi osservate la tradizione degli uomini».</p>
<p class="C7 V9">E diceva loro: «Siete veramente abili nel rifiutare il comandamento di Dio per osservare la vostra tradizione.</p>
<p class="C7 V10">Mosè infatti disse: Onora tuo padre e tua madre, e: Chi maledice il padre o la madre sia messo a morte.</p>
<p class="C7 V11">Voi invece dite: “Se uno dichiara al padre o alla madre: Ciò con cui dovrei aiutarti è korbàn, cioè offerta a Dio”,</p>
<p class="C7 V12">non gli consentite di fare più nulla per il padre o la madre.</p>
<p class="C7 V13">Così annullate la parola di Dio con la tradizione che avete tramandato voi. E di cose simili ne fate molte».</p>
<p class="C7 V14">Chiamata di nuovo la folla, diceva loro: «Ascoltatemi tutti e comprendete bene!</p>
<p class="C7 V15">Non c’è nulla fuori dell’uomo che, entrando in lui, possa renderlo impuro. Ma sono le cose che escono dall’uomo a renderlo impuro».</p>
<p class="C7 V16">Quando entrò in una casa, lontano dalla folla, i suoi discepoli lo interrogavano sulla parabola.</p>
<p class="C7 V17">E disse loro: «Così neanche voi siete capaci di comprendere? Non capite che tutto ciò che entra nell’uomo dal di fuori non può renderlo impuro,</p>
<p class="C7 V18">perché non gli entra nel cuore ma nel ventre e va nella fogna?». Così rendeva puri tutti gli alimenti.</p>
<p class="C7 V19">E diceva: «Ciò che esce dall’uomo è quello che rende impuro l’uomo.</p>
<p class="C7 V20">Dal di dentro infatti, cioè dal cuore degli uomini, escono i propositi di male: impurità, furti, omicidi,</p>
<p class="C7 V21">adultèri, avidità, malvagità, inganno, dissolutezza, invidia, calunnia, superbia, stoltezza.</p>
<p class="C7 V22">Tutte queste cose cattive vengono fuori dall’interno e rendono impuro l’uomo».</p>
<p class="C7 V23">Partito di là, andò nella regione di Tiro. Entrato in una casa, non voleva che alcuno lo sapesse, ma non poté restare nascosto.</p>
<p class="C7 V24">Una donna, la cui figlioletta era posseduta da uno spirito impuro, appena seppe di lui, andò e si gettò ai suoi piedi.</p>
<p class="C7 V25">Questa donna era di lingua greca e di origine siro-fenicia. Ella lo supplicava di scacciare il demonio da sua figlia.</p>
<p class="C7 V26">Ed egli le rispondeva: «Lascia prima che si sazino i figli, perché non è bene prendere il pane dei figli e gettarlo ai cagnolini».</p>
<p class="C7 V27">Ma lei gli replicò: «Signore, anche i cagnolini sotto la tavola mangiano le briciole dei figli».</p>
<p class="C7 V28">Allora le disse: «Per questa tua parola, va’: il demonio è uscito da tua figlia».</p>
<p class="C7 V29">Tornata a casa sua, trovò la bambina coricata sul letto e il demonio se n’era andato.</p>
<p class="C7 V30">Di nuovo, uscito dalla regione di Tiro, passando per Sidone, venne verso il mare di Galilea in pieno territorio della Decàpoli.</p>
<p class="C7 V31">Gli portarono un sordomuto e lo pregarono di imporgli la mano.</p>
<p class="C7 V32">Lo prese in disparte, lontano dalla folla, gli pose le dita negli orecchi e con la saliva gli toccò la lingua;</p>
<p class="C7 V33">guardando quindi verso il cielo, emise un sospiro e gli disse: «Effatà», cioè: «Apriti!».</p>
<p class="C7 V34">E subito gli si aprirono gli orecchi, si sciolse il nodo della sua lingua e parlava correttamente.</p>
<p class="C7 V35">E comandò loro di non dirlo a nessuno. Ma più egli lo proibiva, più essi lo proclamavano</p>
<p class="C7 V36">e, pieni di stupore, dicevano: «Ha fatto bene ogni cosa: fa udire i sordi e fa parlare i muti!».</p>
<p class="C8 V1">In quei giorni, poiché vi era di nuovo molta folla e non avevano da mangiare, chiamò a sé i discepoli e disse loro:</p>
<p class="C8 V2">«Sento compassione per la folla; ormai da tre giorni stanno con me e non hanno da mangiare.</p>
<p class="C8 V3">Se li rimando digiuni alle loro case, verranno meno lungo il cammino; e alcuni di loro sono venuti da lontano».</p>
<p class="C8 V4">Gli risposero i suoi discepoli: «Come riuscire a sfamarli di pane qui, in un deserto?».</p>
<p class="C8 V5">Domandò loro: «Quanti pani avete?». Dissero: «Sette».</p>
<p class="C8 V6">Ordinò alla folla di sedersi per terra. Prese i sette pani, rese grazie, li spezzò e li dava ai suoi discepoli perché li distribuissero; ed essi li distribuirono alla folla.</p>
<p class="C8 V7">Avevano anche pochi pesciolini; recitò la benedizione su di essi e fece distribuire anche quelli.</p>
<p class="C8 V8">Mangiarono a sazietà e portarono via i pezzi avanzati: sette sporte.</p>
<p class="C8 V9">Erano circa quattromila. E li congedò.</p>
<p class="C8 V10">Poi salì sulla barca con i suoi discepoli e subito andò dalle parti di Dalmanutà.</p>
<p class="C8 V11">Vennero i farisei e si misero a discutere con lui, chiedendogli un segno dal cielo, per metterlo alla prova.</p>
<p class="C8 V12">Ma egli sospirò profondamente e disse: «Perché questa generazione chiede un segno? In verità io vi dico: a questa generazione non sarà dato alcun segno».</p>
<p class="C8 V13">Li lasciò, risalì sulla barca e partì per l’altra riva.</p>
<p class="C8 V14">Avevano dimenticato di prendere dei pani e non avevano con sé sulla barca che un solo pane.</p>
<p class="C8 V15">Allora egli li ammoniva dicendo: «Fate attenzione, guardatevi dal lievito dei farisei e dal lievito di Erode!».</p>
<p class="C8 V16">Ma quelli discutevano fra loro perché non avevano pane.</p>
<p class="C8 V17">Si accorse di questo e disse loro: «Perché discutete che non avete pane? Non capite ancora e non comprendete? Avete il cuore indurito?</p>
<p class="C8 V18">Avete occhi e non vedete, avete orecchi e non udite? E non vi ricordate,</p>
<p class="C8 V19">quando ho spezzato i cinque pani per i cinquemila, quante ceste colme di pezzi avete portato via?». Gli dissero: «Dodici».</p>
<p class="C8 V20">«E quando ho spezzato i sette pani per i quattromila, quante sporte piene di pezzi avete portato via?». Gli dissero: «Sette».</p>
<p class="C8 V21">E disse loro: «Non comprendete ancora?».</p>
<p class="C8 V22">Giunsero a Betsàida, e gli condussero un cieco, pregandolo di toccarlo.</p>
<p class="C8 V23">Allora prese il cieco per mano, lo condusse fuori dal villaggio e, dopo avergli messo della saliva sugli occhi, gli impose le mani e gli chiese: «Vedi qualcosa?».</p>
<p class="C8 V24">Quello, alzando gli occhi, diceva: «Vedo la gente, perché vedo come degli alberi che camminano».</p>
<p class="C8 V25">Allora gli impose di nuovo le mani sugli occhi ed egli ci vide chiaramente, fu guarito e da lontano vedeva distintamente ogni cosa.</p>
<p class="C8 V26">E lo rimandò a casa sua dicendo: «Non entrare nemmeno nel villaggio».</p>
<p class="C8 V27">Poi Gesù partì con i suoi discepoli verso i villaggi intorno a Cesarèa di Filippo, e per la strada interrogava i suoi discepoli dicendo: «La gente, chi dice che io sia?».</p>
<p class="C8 V28">Ed essi gli risposero: «Giovanni il Battista; altri dicono Elia e altri uno dei profeti».</p>
<p class="C8 V29">Ed egli domandava loro: «Ma voi, chi dite che io sia?». Pietro gli rispose: «Tu sei il Cristo».</p>
<p class="C8 V30">E ordinò loro severamente di non parlare di lui ad alcuno.</p>
<p class="C8 V31">E cominciò a insegnare loro che il Figlio dell’uomo doveva soffrire molto ed essere rifiutato dagli anziani, dai capi dei sacerdoti e dagli scribi, venire ucciso e, dopo tre giorni, risorgere.</p>
<p class="C8 V32">Faceva questo discorso apertamente. Pietro lo prese in disparte e si mise a rimproverarlo.</p>
<p class="C8 V33">Ma egli, voltatosi e guardando i suoi discepoli, rimproverò Pietro e disse: «Va’ dietro a me, Satana! Perché tu non pensi secondo Dio, ma secondo gli uomini».</p>
<p class="C8 V34">Convocata la folla insieme ai suoi discepoli, disse loro: «Se qualcuno vuol venire dietro a me, rinneghi se stesso, prenda la sua croce e mi segua.</p>
<p class="C8 V35">Perché chi vuole salvare la propria vita, la perderà; ma chi perderà la propria vita per causa mia e del Vangelo, la salverà.</p>
<p class="C8 V36">Infatti quale vantaggio c’è che un uomo guadagni il mondo intero e perda la propria vita?</p>
<p class="C8 V37">Che cosa potrebbe dare un uomo in cambio della propria vita?</p>
<p class="C8 V38">Chi si vergognerà di me e delle mie parole davanti a questa generazione adultera e peccatrice, anche il Figlio dell’uomo si vergognerà di lui, quando verrà nella gloria del Padre suo con gli angeli santi».</p>
<p class="C9 V1">Diceva loro: «In verità io vi dico: vi sono alcuni, qui presenti, che non morranno prima di aver visto giungere il regno di Dio nella sua potenza».</p>
<p class="C9 V2">Sei giorni dopo, Gesù prese con sé Pietro, Giacomo e Giovanni e li condusse su un alto monte, in disparte, loro soli. Fu trasfigurato davanti a loro</p>
<p class="C9 V3">e le sue vesti divennero splendenti, bianchissime: nessun lavandaio sulla terra potrebbe renderle così bianche.</p>
<p class="C9 V4">E apparve loro Elia con Mosè e conversavano con Gesù.</p>
<p class="C9 V5">Prendendo la parola, Pietro disse a Gesù: «Rabbì, è bello per noi essere qui; facciamo tre capanne, una per te, una per Mosè e una per Elia».</p>
<p class="C9 V6">Non sapeva infatti che cosa dire, perché erano spaventati.</p>
<p class="C9 V7">Venne una nube che li coprì con la sua ombra e dalla nube uscì una voce: «Questi è il Figlio mio, l’amato: ascoltatelo!».</p>
<p class="C9 V8">E improvvisamente, guardandosi attorno, non videro più nessuno, se non Gesù solo, con loro.</p>
<p class="C9 V9">Mentre scendevano dal monte, ordinò loro di non raccontare ad alcuno ciò che avevano visto, se non dopo che il Figlio dell’uomo fosse risorto dai morti.</p>
<p class="C9 V10">Ed essi tennero fra loro la cosa, chiedendosi che cosa volesse dire risorgere dai morti.</p>
<p class="C9 V11">E lo interrogavano: «Perché gli scribi dicono che prima deve venire Elia?».</p>
<p class="C9 V12">Egli rispose loro: «Sì, prima viene Elia e ristabilisce ogni cosa; ma, come sta scritto del Figlio dell’uomo? Che deve soffrire molto ed essere disprezzato.</p>
<p class="C9 V13">Io però vi dico che Elia è già venuto e gli hanno fatto quello che hanno voluto, come sta scritto di lui».</p>
<p class="C9 V14">E arrivando presso i discepoli, videro attorno a loro molta folla e alcuni scribi che discutevano con loro.</p>
<p class="C9 V15">E subito tutta la folla, al vederlo, fu presa da meraviglia e corse a salutarlo.</p>
<p class="C9 V16">Ed egli li interrogò: «Di che cosa discutete con loro?».</p>
<p class="C9 V17">E dalla folla uno gli rispose: «Maestro, ho portato da te mio figlio, che ha uno spirito muto.</p>
<p class="C9 V18">Dovunque lo afferri, lo getta a terra ed egli schiuma, digrigna i denti e si irrigidisce. Ho detto ai tuoi discepoli di scacciarlo, ma non ci sono riusciti».</p>
<p class="C9 V19">Egli allora disse loro: «O generazione incredula! Fino a quando sarò con voi? Fino a quando dovrò sopportarvi? Portatelo da me».</p>
<p class="C9 V20">E glielo portarono. Alla vista di Gesù, subito lo spirito scosse con convulsioni il ragazzo ed egli, caduto a terra, si rotolava schiumando.</p>
<p class="C9 V21">Gesù interrogò il padre: «Da quanto tempo gli accade questo?». Ed egli rispose: «Dall’infanzia;</p>
<p class="C9 V22">anzi, spesso lo ha buttato anche nel fuoco e nell’acqua per ucciderlo. Ma se tu puoi qualcosa, abbi pietà di noi e aiutaci».</p>
<p class="C9 V23">Gesù gli disse: «Se tu puoi! Tutto è possibile per chi crede».</p>
<p class="C9 V24">Il padre del fanciullo rispose subito ad alta voce: «Credo; aiuta la mia incredulità!».</p>
<p class="C9 V25">Allora Gesù, vedendo accorrere la folla, minacciò lo spirito impuro dicendogli: «Spirito muto e sordo, io ti ordino, esci da lui e non vi rientrare più».</p>
<p class="C9 V26">Gridando e scuotendolo fortemente, uscì. E il fanciullo diventò come morto, sicché molti dicevano: «È morto».</p>
<p class="C9 V27">Ma Gesù lo prese per mano, lo fece alzare ed egli stette in piedi.</p>
<p class="C9 V28">Entrato in casa, i suoi discepoli gli domandavano in privato: «Perché noi non siamo riusciti a scacciarlo?».</p>
<p class="C9 V29">Ed egli disse loro: «Questa specie di demòni non si può scacciare in alcun modo, se non con la preghiera».</p>
<p class="C9 V30">Partiti di là, attraversavano la Galilea, ma egli non voleva che alcuno lo sapesse.</p>
<p class="C9 V31">Insegnava infatti ai suoi discepoli e diceva loro: «Il Figlio dell’uomo viene consegnato nelle mani degli uomini e lo uccideranno; ma, una volta ucciso, dopo tre giorni risorgerà».</p>
<p class="C9 V32">Essi però non capivano queste parole e avevano timore di interrogarlo.</p>
<p class="C9 V33">Giunsero a Cafàrnao. Quando fu in casa, chiese loro: «Di che cosa stavate discutendo per la strada?».</p>
<p class="C9 V34">Ed essi tacevano. Per la strada infatti avevano discusso tra loro chi fosse più grande.</p>
<p class="C9 V35">Sedutosi, chiamò i Dodici e disse loro: «Se uno vuole essere il primo, sia l’ultimo di tutti e il servitore di tutti».</p>
<p class="C9 V36">E, preso un bambino, lo pose in mezzo a loro e, abbracciandolo, disse loro:</p>
<p class="C9 V37">«Chi accoglie uno solo di questi bambini nel mio nome, accoglie me; e chi accoglie me, non accoglie me, ma colui che mi ha mandato».</p>
<p class="C9 V38">Giovanni gli disse: «Maestro, abbiamo visto uno che scacciava demòni nel tuo nome e volevamo impedirglielo, perché non ci seguiva».</p>
<p class="C9 V39">Ma Gesù disse: «Non glielo impedite, perché non c’è nessuno che faccia un miracolo nel mio nome e subito possa parlare male di me:</p>
<p class="C9 V40">chi non è contro di noi è per noi.</p>
<p class="C9 V41">Chiunque infatti vi darà da bere un bicchiere d’acqua nel mio nome perché siete di Cristo, in verità io vi dico, non perderà la sua ricompensa.</p>
<p class="C9 V42">Chi scandalizzerà uno solo di questi piccoli che credono in me, è molto meglio per lui che gli venga messa al collo una macina da mulino e sia gettato nel mare.</p>
<p class="C9 V43">Se la tua mano ti è motivo di scandalo, tagliala: è meglio per te entrare nella vita con una mano sola, anziché con le due mani andare nella Geènna, nel fuoco inestinguibile. </p>
<p class="C9 V44">E se il tuo piede ti è motivo di scandalo, taglialo: è meglio per te entrare nella vita con un piede solo, anziché con i due piedi essere gettato nella Geènna. </p>
<p class="C9 V45">E se il tuo occhio ti è motivo di scandalo, gettalo via: è meglio per te entrare nel regno di Dio con un occhio solo, anziché con due occhi essere gettato nella Geènna,</p>
<p class="C9 V46">dove il loro verme non muore e il fuoco non si estingue.</p>
<p class="C9 V47">Ognuno infatti sarà salato con il fuoco.</p>
<p class="C9 V48">Buona cosa è il sale; ma se il sale diventa insipido, con che cosa gli darete sapore? Abbiate sale in voi stessi e siate in pace gli uni con gli altri».</p>
<p class="C10 V1">Partito di là, venne nella regione della Giudea e al di là del fiume Giordano. La folla accorse di nuovo a lui e di nuovo egli insegnava loro, come era solito fare.</p>
<p class="C10 V2">Alcuni farisei si avvicinarono e, per metterlo alla prova, gli domandavano se è lecito a un marito ripudiare la propria moglie.</p>
<p class="C10 V3">Ma egli rispose loro: «Che cosa vi ha ordinato Mosè?».</p>
<p class="C10 V4">Dissero: «Mosè ha permesso di scrivere un atto di ripudio e di ripudiarla».</p>
<p class="C10 V5">Gesù disse loro: «Per la durezza del vostro cuore egli scrisse per voi questa norma.</p>
<p class="C10 V6">Ma dall’inizio della creazione li fece maschio e femmina;</p>
<p class="C10 V7">per questo l’uomo lascerà suo padre e sua madre e si unirà a sua moglie</p>
<p class="C10 V8">e i due diventeranno una carne sola. Così non sono più due, ma una sola carne.</p>
<p class="C10 V9">Dunque l’uomo non divida quello che Dio ha congiunto».</p>
<p class="C10 V10">A casa, i discepoli lo interrogavano di nuovo su questo argomento.</p>
<p class="C10 V11">E disse loro: «Chi ripudia la propria moglie e ne sposa un’altra, commette adulterio verso di lei;</p>
<p class="C10 V12">e se lei, ripudiato il marito, ne sposa un altro, commette adulterio».</p>
<p class="C10 V13">Gli presentavano dei bambini perché li toccasse, ma i discepoli li rimproverarono.</p>
<p class="C10 V14">Gesù, al vedere questo, s’indignò e disse loro: «Lasciate che i bambini vengano a me, non glielo impedite: a chi è come loro infatti appartiene il regno di Dio.</p>
<p class="C10 V15">In verità io vi dico: chi non accoglie il regno di Dio come lo accoglie un bambino, non entrerà in esso».</p>
<p class="C10 V16">E, prendendoli tra le braccia, li benediceva, imponendo le mani su di loro.</p>
<p class="C10 V17">Mentre andava per la strada, un tale gli corse incontro e, gettandosi in ginocchio davanti a lui, gli domandò: «Maestro buono, che cosa devo fare per avere in eredità la vita eterna?».</p>
<p class="C10 V18">Gesù gli disse: «Perché mi chiami buono? Nessuno è buono, se non Dio solo.</p>
<p class="C10 V19">Tu conosci i comandamenti: Non uccidere, non commettere adulterio, non rubare, non testimoniare il falso, non frodare, onora tuo padre e tua madre».</p>
<p class="C10 V20">Egli allora gli disse: «Maestro, tutte queste cose le ho osservate fin dalla mia giovinezza».</p>
<p class="C10 V21">Allora Gesù fissò lo sguardo su di lui, lo amò e gli disse: «Una cosa sola ti manca: va’, vendi quello che hai e dallo ai poveri, e avrai un tesoro in cielo; e vieni! Seguimi!».</p>
<p class="C10 V22">Ma a queste parole egli si fece scuro in volto e se ne andò rattristato; possedeva infatti molti beni.</p>
<p class="C10 V23">Gesù, volgendo lo sguardo attorno, disse ai suoi discepoli: «Quanto è difficile, per quelli che possiedono ricchezze, entrare nel regno di Dio!».</p>
<p class="C10 V24">I discepoli erano sconcertati dalle sue parole; ma Gesù riprese e disse loro: «Figli, quanto è difficile entrare nel regno di Dio!</p>
<p class="C10 V25">È più facile che un cammello passi per la cruna di un ago, che un ricco entri nel regno di Dio».</p>
<p class="C10 V26">Essi, ancora più stupiti, dicevano tra loro: «E chi può essere salvato?».</p>
<p class="C10 V27">Ma Gesù, guardandoli in faccia, disse: «Impossibile agli uomini, ma non a Dio! Perché tutto è possibile a Dio».</p>
<p class="C10 V28">Pietro allora prese a dirgli: «Ecco, noi abbiamo lasciato tutto e ti abbiamo seguito».</p>
<p class="C10 V29">Gesù gli rispose: «In verità io vi dico: non c’è nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo,</p>
<p class="C10 V30">che non riceva già ora, in questo tempo, cento volte tanto in case e fratelli e sorelle e madri e figli e campi, insieme a persecuzioni, e la vita eterna nel tempo che verrà.</p>
<p class="C10 V31">Molti dei primi saranno ultimi e gli ultimi saranno primi».</p>
<p class="C10 V32">Mentre erano sulla strada per salire a Gerusalemme, Gesù camminava davanti a loro ed essi erano sgomenti; coloro che lo seguivano erano impauriti. Presi di nuovo in disparte i Dodici, si mise a dire loro quello che stava per accadergli:</p>
<p class="C10 V33">«Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani,</p>
<p class="C10 V34">lo derideranno, gli sputeranno addosso, lo flagelleranno e lo uccideranno, e dopo tre giorni risorgerà».</p>
<p class="C10 V35">Gli si avvicinarono Giacomo e Giovanni, i figli di Zebedeo, dicendogli: «Maestro, vogliamo che tu faccia per noi quello che ti chiederemo».</p>
<p class="C10 V36">Egli disse loro: «Che cosa volete che io faccia per voi?».</p>
<p class="C10 V37">Gli risposero: «Concedici di sedere, nella tua gloria, uno alla tua destra e uno alla tua sinistra».</p>
<p class="C10 V38">Gesù disse loro: «Voi non sapete quello che chiedete. Potete bere il calice che io bevo, o essere battezzati nel battesimo in cui io sono battezzato?».</p>
<p class="C10 V39">Gli risposero: «Lo possiamo». E Gesù disse loro: «Il calice che io bevo anche voi lo berrete, e nel battesimo in cui io sono battezzato anche voi sarete battezzati.</p>
<p class="C10 V40">Ma sedere alla mia destra o alla mia sinistra non sta a me concederlo; è per coloro per i quali è stato preparato».</p>
<p class="C10 V41">Gli altri dieci, avendo sentito, cominciarono a indignarsi con Giacomo e Giovanni.</p>
<p class="C10 V42">Allora Gesù li chiamò a sé e disse loro: «Voi sapete che coloro i quali sono considerati i governanti delle nazioni dominano su di esse e i loro capi le opprimono.</p>
<p class="C10 V43">Tra voi però non è così; ma chi vuole diventare grande tra voi sarà vostro servitore,</p>
<p class="C10 V44">e chi vuole essere il primo tra voi sarà schiavo di tutti.</p>
<p class="C10 V45">Anche il Figlio dell’uomo infatti non è venuto per farsi servire, ma per servire e dare la propria vita in riscatto per molti».</p>
<p class="C10 V46">E giunsero a Gerico. Mentre partiva da Gerico insieme ai suoi discepoli e a molta folla, il figlio di Timeo, Bartimeo, che era cieco, sedeva lungo la strada a mendicare.</p>
<p class="C10 V47">Sentendo che era Gesù Nazareno, cominciò a gridare e a dire: «Figlio di Davide, Gesù, abbi pietà di me!».</p>
<p class="C10 V48">Molti lo rimproveravano perché tacesse, ma egli gridava ancora più forte: «Figlio di Davide, abbi pietà di me!».</p>
<p class="C10 V49">Gesù si fermò e disse: «Chiamatelo!». Chiamarono il cieco, dicendogli: «Coraggio! Àlzati, ti chiama!».</p>
<p class="C10 V50">Egli, gettato via il suo mantello, balzò in piedi e venne da Gesù.</p>
<p class="C10 V51">Allora Gesù gli disse: «Che cosa vuoi che io faccia per te?». E il cieco gli rispose: «Rabbunì, che io veda di nuovo!».</p>
<p class="C10 V52">E Gesù gli disse: «Va’, la tua fede ti ha salvato». E subito vide di nuovo e lo seguiva lungo la strada.</p>
<p class="C11 V1">Quando furono vicini a Gerusalemme, verso Bètfage e Betània, presso il monte degli Ulivi, mandò due dei suoi discepoli</p>
<p class="C11 V2">e disse loro: «Andate nel villaggio di fronte a voi e subito, entrando in esso, troverete un puledro legato, sul quale nessuno è ancora salito. Slegatelo e portatelo qui.</p>
<p class="C11 V3">E se qualcuno vi dirà: “Perché fate questo?”, rispondete: “Il Signore ne ha bisogno, ma lo rimanderà qui subito”».</p>
<p class="C11 V4">Andarono e trovarono un puledro legato vicino a una porta, fuori sulla strada, e lo slegarono.</p>
<p class="C11 V5">Alcuni dei presenti dissero loro: «Perché slegate questo puledro?».</p>
<p class="C11 V6">Ed essi risposero loro come aveva detto Gesù. E li lasciarono fare.</p>
<p class="C11 V7">Portarono il puledro da Gesù, vi gettarono sopra i loro mantelli ed egli vi salì sopra.</p>
<p class="C11 V8">Molti stendevano i propri mantelli sulla strada, altri invece delle fronde, tagliate nei campi.</p>
<p class="C11 V9">Quelli che precedevano e quelli che seguivano, gridavano: / «Osanna! / Benedetto colui che viene nel nome del Signore!</p>
<p class="C11 V10">Benedetto il Regno che viene, del nostro padre Davide! / Osanna nel più alto dei cieli!».</p>
<p class="C11 V11">Ed entrò a Gerusalemme, nel tempio. E dopo aver guardato ogni cosa attorno, essendo ormai l’ora tarda, uscì con i Dodici verso Betània.</p>
<p class="C11 V12">La mattina seguente, mentre uscivano da Betània, ebbe fame.</p>
<p class="C11 V13">Avendo visto da lontano un albero di fichi che aveva delle foglie, si avvicinò per vedere se per caso vi trovasse qualcosa ma, quando vi giunse vicino, non trovò altro che foglie. Non era infatti la stagione dei fichi.</p>
<p class="C11 V14">Rivolto all’albero, disse: «Nessuno mai più in eterno mangi i tuoi frutti!». E i suoi discepoli l’udirono.</p>
<p class="C11 V15">Giunsero a Gerusalemme. Entrato nel tempio, si mise a scacciare quelli che vendevano e quelli che compravano nel tempio; rovesciò i tavoli dei cambiamonete e le sedie dei venditori di colombe</p>
<p class="C11 V16">e non permetteva che si trasportassero cose attraverso il tempio.</p>
<p class="C11 V17">E insegnava loro dicendo: «Non sta forse scritto: / La mia casa sarà chiamata / casa di preghiera per tutte le nazioni? / Voi invece ne avete fatto un covo di ladri».</p>
<p class="C11 V18">Lo udirono i capi dei sacerdoti e gli scribi e cercavano il modo di farlo morire. Avevano infatti paura di lui, perché tutta la folla era stupita del suo insegnamento.</p>
<p class="C11 V19">Quando venne la sera, uscirono fuori dalla città.</p>
<p class="C11 V20">La mattina seguente, passando, videro l’albero di fichi seccato fin dalle radici.</p>
<p class="C11 V21">Pietro si ricordò e gli disse: «Maestro, guarda: l’albero di fichi che hai maledetto è seccato».</p>
<p class="C11 V22">Rispose loro Gesù: «Abbiate fede in Dio!</p>
<p class="C11 V23">In verità io vi dico: se uno dicesse a questo monte: “Lèvati e gèttati nel mare”, senza dubitare in cuor suo, ma credendo che quanto dice avviene, ciò gli avverrà.</p>
<p class="C11 V24">Per questo vi dico: tutto quello che chiederete nella preghiera, abbiate fede di averlo ottenuto e vi accadrà.</p>
<p class="C11 V25">Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli perdoni a voi le vostre colpe». </p>
<p class="C11 V26">Andarono di nuovo a Gerusalemme. E, mentre egli camminava nel tempio, vennero da lui i capi dei sacerdoti, gli scribi e gli anziani</p>
<p class="C11 V27">e gli dissero: «Con quale autorità fai queste cose? O chi ti ha dato l’autorità di farle?».</p>
<p class="C11 V28">Ma Gesù disse loro: «Vi farò una sola domanda. Se mi rispondete, vi dirò con quale autorità faccio questo.</p>
<p class="C11 V29">Il battesimo di Giovanni veniva dal cielo o dagli uomini? Rispondetemi».</p>
<p class="C11 V30">Essi discutevano fra loro dicendo: «Se diciamo: “Dal cielo”, risponderà: “Perché allora non gli avete creduto?”.</p>
<p class="C11 V31">Diciamo dunque: “Dagli uomini”?». Ma temevano la folla, perché tutti ritenevano che Giovanni fosse veramente un profeta.</p>
<p class="C11 V32">Rispondendo a Gesù dissero: «Non lo sappiamo». E Gesù disse loro: «Neanche io vi dico con quale autorità faccio queste cose».</p>
<p class="C12 V1">Si mise a parlare loro con parabole: «Un uomo piantò una vigna, la circondò con una siepe, scavò una buca per il torchio e costruì una torre. La diede in affitto a dei contadini e se ne andò lontano.</p>
<p class="C12 V2">Al momento opportuno mandò un servo dai contadini a ritirare da loro la sua parte del raccolto della vigna.</p>
<p class="C12 V3">Ma essi lo presero, lo bastonarono e lo mandarono via a mani vuote.</p>
<p class="C12 V4">Mandò loro di nuovo un altro servo: anche quello lo picchiarono sulla testa e lo insultarono.</p>
<p class="C12 V5">Ne mandò un altro, e questo lo uccisero; poi molti altri: alcuni li bastonarono, altri li uccisero.</p>
<p class="C12 V6">Ne aveva ancora uno, un figlio amato; lo inviò loro per ultimo, dicendo: “Avranno rispetto per mio figlio!”.</p>
<p class="C12 V7">Ma quei contadini dissero tra loro: “Costui è l’erede. Su, uccidiamolo e l’eredità sarà nostra!”.</p>
<p class="C12 V8">Lo presero, lo uccisero e lo gettarono fuori della vigna.</p>
<p class="C12 V9">Che cosa farà dunque il padrone della vigna? Verrà e farà morire i contadini e darà la vigna ad altri.</p>
<p class="C12 V10">Non avete letto questa Scrittura: / La pietra che i costruttori hanno scartato / è diventata la pietra d’angolo;</p>
<p class="C12 V11">questo è stato fatto dal Signore / ed è una meraviglia ai nostri occhi?».</p>
<p class="C12 V12">E cercavano di catturarlo, ma ebbero paura della folla; avevano capito infatti che aveva detto quella parabola contro di loro. Lo lasciarono e se ne andarono.</p>
<p class="C12 V13">Mandarono da lui alcuni farisei ed erodiani, per coglierlo in fallo nel discorso.</p>
<p class="C12 V14">Vennero e gli dissero: «Maestro, sappiamo che sei veritiero e non hai soggezione di alcuno, perché non guardi in faccia a nessuno, ma insegni la via di Dio secondo verità. È lecito o no pagare il tributo a Cesare? Lo dobbiamo dare, o no?».</p>
<p class="C12 V15">Ma egli, conoscendo la loro ipocrisia, disse loro: «Perché volete mettermi alla prova? Portatemi un denaro: voglio vederlo».</p>
<p class="C12 V16">Ed essi glielo portarono. Allora disse loro: «Questa immagine e l’iscrizione, di chi sono?». Gli risposero: «Di Cesare».</p>
<p class="C12 V17">Gesù disse loro: «Quello che è di Cesare rendetelo a Cesare, e quello che è di Dio, a Dio». E rimasero ammirati di lui.</p>
<p class="C12 V18">Vennero da lui alcuni sadducei – i quali dicono che non c’è risurrezione – e lo interrogavano dicendo:</p>
<p class="C12 V19">«Maestro, Mosè ci ha lasciato scritto che, se muore il fratello di qualcuno e lascia la moglie senza figli, suo fratello prenda la moglie e dia una discendenza al proprio fratello.</p>
<p class="C12 V20">C’erano sette fratelli: il primo prese moglie, morì e non lasciò discendenza.</p>
<p class="C12 V21">Allora la prese il secondo e morì senza lasciare discendenza; e il terzo ugualmente,</p>
<p class="C12 V22">e nessuno dei sette lasciò discendenza. Alla fine, dopo tutti, morì anche la donna.</p>
<p class="C12 V23">Alla risurrezione, quando risorgeranno, di quale di loro sarà moglie? Poiché tutti e sette l’hanno avuta in moglie».</p>
<p class="C12 V24">Rispose loro Gesù: «Non è forse per questo che siete in errore, perché non conoscete le Scritture né la potenza di Dio?</p>
<p class="C12 V25">Quando risorgeranno dai morti, infatti, non prenderanno né moglie né marito, ma saranno come angeli nei cieli.</p>
<p class="C12 V26">Riguardo al fatto che i morti risorgono, non avete letto nel libro di Mosè, nel racconto del roveto, come Dio gli parlò dicendo: Io sono il Dio di Abramo, il Dio di Isacco e il Dio di Giacobbe?</p>
<p class="C12 V27">Non è Dio dei morti, ma dei viventi! Voi siete in grave errore».</p>
<p class="C12 V28">Allora si avvicinò a lui uno degli scribi che li aveva uditi discutere e, visto come aveva ben risposto a loro, gli domandò: «Qual è il primo di tutti i comandamenti?».</p>
<p class="C12 V29">Gesù rispose: «Il primo è: Ascolta, Israele! Il Signore nostro Dio è l’unico Signore;</p>
<p class="C12 V30">amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza.</p>
<p class="C12 V31">Il secondo è questo: Amerai il tuo prossimo come te stesso. Non c’è altro comandamento più grande di questi».</p>
<p class="C12 V32">Lo scriba gli disse: «Hai detto bene, Maestro, e secondo verità, che Egli è unico e non vi è altri all’infuori di lui;</p>
<p class="C12 V33">amarlo con tutto il cuore, con tutta l’intelligenza e con tutta la forza e amare il prossimo come se stesso vale più di tutti gli olocausti e i sacrifici».</p>
<p class="C12 V34">Vedendo che egli aveva risposto saggiamente, Gesù gli disse: «Non sei lontano dal regno di Dio». E nessuno aveva più il coraggio di interrogarlo.</p>
<p class="C12 V35">Insegnando nel tempio, Gesù diceva: «Come mai gli scribi dicono che il Cristo è figlio di Davide?</p>
<p class="C12 V36">Disse infatti Davide stesso, mosso dallo Spirito Santo: / Disse il Signore al mio Signore: / Siedi alla mia destra, / finché io ponga i tuoi nemici / sotto i tuoi piedi.</p>
<p class="C12 V37">Davide stesso lo chiama Signore: da dove risulta che è suo figlio?». E la folla numerosa lo ascoltava volentieri.</p>
<p class="C12 V38">Diceva loro nel suo insegnamento: «Guardatevi dagli scribi, che amano passeggiare in lunghe vesti, ricevere saluti nelle piazze,</p>
<p class="C12 V39">avere i primi seggi nelle sinagoghe e i primi posti nei banchetti.</p>
<p class="C12 V40">Divorano le case delle vedove e pregano a lungo per farsi vedere. Essi riceveranno una condanna più severa».</p>
<p class="C12 V41">Seduto di fronte al tesoro, osservava come la folla vi gettava monete. Tanti ricchi ne gettavano molte.</p>
<p class="C12 V42">Ma, venuta una vedova povera, vi gettò due monetine, che fanno un soldo.</p>
<p class="C12 V43">Allora, chiamati a sé i suoi discepoli, disse loro: «In verità io vi dico: questa vedova, così povera, ha gettato nel tesoro più di tutti gli altri.</p>
<p class="C12 V44">Tutti infatti hanno gettato parte del loro superfluo. Lei invece, nella sua miseria, vi ha gettato tutto quello che aveva, tutto quanto aveva per vivere».</p>
<p class="C13 V1">Mentre usciva dal tempio, uno dei suoi discepoli gli disse: «Maestro, guarda che pietre e che costruzioni!».</p>
<p class="C13 V2">Gesù gli rispose: «Vedi queste grandi costruzioni? Non sarà lasciata qui pietra su pietra che non venga distrutta».</p>
<p class="C13 V3">Mentre stava sul monte degli Ulivi, seduto di fronte al tempio, Pietro, Giacomo, Giovanni e Andrea lo interrogavano in disparte:</p>
<p class="C13 V4">«Di’ a noi: quando accadranno queste cose e quale sarà il segno quando tutte queste cose staranno per compiersi?».</p>
<p class="C13 V5">Gesù si mise a dire loro: «Badate che nessuno v’inganni!</p>
<p class="C13 V6">Molti verranno nel mio nome, dicendo: “Sono io”, e trarranno molti in inganno.</p>
<p class="C13 V7">E quando sentirete di guerre e di rumori di guerre, non allarmatevi; deve avvenire, ma non è ancora la fine.</p>
<p class="C13 V8">Si solleverà infatti nazione contro nazione e regno contro regno; vi saranno terremoti in diversi luoghi e vi saranno carestie: questo è l’inizio dei dolori.</p>
<p class="C13 V9">Ma voi badate a voi stessi! Vi consegneranno ai sinedri, sarete percossi nelle sinagoghe e comparirete davanti a governatori e re per causa mia, per dare testimonianza a loro.</p>
<p class="C13 V10">Ma prima è necessario che il Vangelo sia proclamato a tutte le nazioni.</p>
<p class="C13 V11">E quando vi condurranno via per consegnarvi, non preoccupatevi prima di quello che direte, ma dite ciò che in quell’ora vi sarà dato: perché non siete voi a parlare, ma lo Spirito Santo.</p>
<p class="C13 V12">Il fratello farà morire il fratello, il padre il figlio, e i figli si alzeranno ad accusare i genitori e li uccideranno.</p>
<p class="C13 V13">Sarete odiati da tutti a causa del mio nome. Ma chi avrà perseverato fino alla fine sarà salvato.</p>
<p class="C13 V14">Quando vedrete l’abominio della devastazione presente là dove non è lecito – chi legge, comprenda –, allora quelli che si trovano nella Giudea fuggano sui monti,</p>
<p class="C13 V15">chi si trova sulla terrazza non scenda e non entri a prendere qualcosa nella sua casa,</p>
<p class="C13 V16">e chi si trova nel campo non torni indietro a prendersi il mantello.</p>
<p class="C13 V17">In quei giorni guai alle donne incinte e a quelle che allattano!</p>
<p class="C13 V18">Pregate che ciò non accada d’inverno;</p>
<p class="C13 V19">perché quelli saranno giorni di tribolazione, quale non vi è mai stata dall’inizio della creazione, fatta da Dio, fino ad ora, e mai più vi sarà.</p>
<p class="C13 V20">E se il Signore non abbreviasse quei giorni, nessuno si salverebbe. Ma, grazie agli eletti che egli si è scelto, ha abbreviato quei giorni.</p>
<p class="C13 V21">Allora, se qualcuno vi dirà: “Ecco, il Cristo è qui; ecco, è là”, voi non credeteci;</p>
<p class="C13 V22">perché sorgeranno falsi cristi e falsi profeti e faranno segni e prodigi per ingannare, se possibile, gli eletti.</p>
<p class="C13 V23">Voi, però, fate attenzione! Io vi ho predetto tutto.</p>
<p class="C13 V24">In quei giorni, dopo quella tribolazione, / il sole si oscurerà, / la luna non darà più la sua luce,</p>
<p class="C13 V25">le stelle cadranno dal cielo / e le potenze che sono nei cieli saranno sconvolte.</p>
<p class="C13 V26">Allora vedranno il Figlio dell’uomo venire sulle nubi con grande potenza e gloria.</p>
<p class="C13 V27">Egli manderà gli angeli e radunerà i suoi eletti dai quattro venti, dall’estremità della terra fino all’estremità del cielo.</p>
<p class="C13 V28">Dalla pianta di fico imparate la parabola: quando ormai il suo ramo diventa tenero e spuntano le foglie, sapete che l’estate è vicina.</p>
<p class="C13 V29">Così anche voi: quando vedrete accadere queste cose, sappiate che egli è vicino, è alle porte.</p>
<p class="C13 V30">In verità io vi dico: non passerà questa generazione prima che tutto questo avvenga.</p>
<p class="C13 V31">Il cielo e la terra passeranno, ma le mie parole non passeranno.</p>
<p class="C13 V32">Quanto però a quel giorno o a quell’ora, nessuno lo sa, né gli angeli nel cielo né il Figlio, eccetto il Padre.</p>
<p class="C13 V33">Fate attenzione, vegliate, perché non sapete quando è il momento.</p>
<p class="C13 V34">È come un uomo, che è partito dopo aver lasciato la propria casa e dato il potere ai suoi servi, a ciascuno il suo compito, e ha ordinato al portiere di vegliare.</p>
<p class="C13 V35">Vegliate dunque: voi non sapete quando il padrone di casa ritornerà, se alla sera o a mezzanotte o al canto del gallo o al mattino;</p>
<p class="C13 V36">fate in modo che, giungendo all’improvviso, non vi trovi addormentati.</p>
<p class="C13 V37">Quello che dico a voi, lo dico a tutti: vegliate!».</p>
<p class="C14 V1">Mancavano due giorni alla Pasqua e agli Azzimi, e i capi dei sacerdoti e gli scribi cercavano il modo di catturarlo con un inganno per farlo morire.</p>
<p class="C14 V2">Dicevano infatti: «Non durante la festa, perché non vi sia una rivolta del popolo».</p>
<p class="C14 V3">Gesù si trovava a Betània, nella casa di Simone il lebbroso. Mentre era a tavola, giunse una donna che aveva un vaso di alabastro, pieno di profumo di puro nardo, di grande valore. Ella ruppe il vaso di alabastro e versò il profumo sul suo capo.</p>
<p class="C14 V4">Ci furono alcuni, fra loro, che si indignarono: «Perché questo spreco di profumo?</p>
<p class="C14 V5">Si poteva venderlo per più di trecento denari e darli ai poveri!». Ed erano infuriati contro di lei.</p>
<p class="C14 V6">Allora Gesù disse: «Lasciatela stare; perché la infastidite? Ha compiuto un’azione buona verso di me.</p>
<p class="C14 V7">I poveri infatti li avete sempre con voi e potete far loro del bene quando volete, ma non sempre avete me.</p>
<p class="C14 V8">Ella ha fatto ciò che era in suo potere, ha unto in anticipo il mio corpo per la sepoltura.</p>
<p class="C14 V9">In verità io vi dico: dovunque sarà proclamato il Vangelo, per il mondo intero, in ricordo di lei si dirà anche quello che ha fatto».</p>
<p class="C14 V10">Allora Giuda Iscariota, uno dei Dodici, si recò dai capi dei sacerdoti per consegnare loro Gesù.</p>
<p class="C14 V11">Quelli, all’udirlo, si rallegrarono e promisero di dargli del denaro. Ed egli cercava come consegnarlo al momento opportuno.</p>
<p class="C14 V12">Il primo giorno degli Azzimi, quando si immolava la Pasqua, i suoi discepoli gli dissero: «Dove vuoi che andiamo a preparare, perché tu possa mangiare la Pasqua?».</p>
<p class="C14 V13">Allora mandò due dei suoi discepoli, dicendo loro: «Andate in città e vi verrà incontro un uomo con una brocca d’acqua; seguitelo.</p>
<p class="C14 V14">Là dove entrerà, dite al padrone di casa: “Il Maestro dice: Dov’è la mia stanza, in cui io possa mangiare la Pasqua con i miei discepoli?”.</p>
<p class="C14 V15">Egli vi mostrerà al piano superiore una grande sala, arredata e già pronta; lì preparate la cena per noi».</p>
<p class="C14 V16">I discepoli andarono e, entrati in città, trovarono come aveva detto loro e prepararono la Pasqua.</p>
<p class="C14 V17">Venuta la sera, egli arrivò con i Dodici.</p>
<p class="C14 V18">Ora, mentre erano a tavola e mangiavano, Gesù disse: «In verità io vi dico: uno di voi, colui che mangia con me, mi tradirà».</p>
<p class="C14 V19">Cominciarono a rattristarsi e a dirgli, uno dopo l’altro: «Sono forse io?».</p>
<p class="C14 V20">Egli disse loro: «Uno dei Dodici, colui che mette con me la mano nel piatto.</p>
<p class="C14 V21">Il Figlio dell’uomo se ne va, come sta scritto di lui; ma guai a quell’uomo, dal quale il Figlio dell’uomo viene tradito! Meglio per quell’uomo se non fosse mai nato!».</p>
<p class="C14 V22">E, mentre mangiavano, prese il pane e recitò la benedizione, lo spezzò e lo diede loro, dicendo: «Prendete, questo è il mio corpo».</p>
<p class="C14 V23">Poi prese un calice e rese grazie, lo diede loro e ne bevvero tutti.</p>
<p class="C14 V24">E disse loro: «Questo è il mio sangue dell’alleanza, che è versato per molti.</p>
<p class="C14 V25">In verità io vi dico che non berrò mai più del frutto della vite fino al giorno in cui lo berrò nuovo, nel regno di Dio».</p>
<p class="C14 V26">Dopo aver cantato l’inno, uscirono verso il monte degli Ulivi.</p>
<p class="C14 V27">Gesù disse loro: «Tutti rimarrete scandalizzati, perché sta scritto: / Percuoterò il pastore e le pecore saranno disperse.</p>
<p class="C14 V28">Ma, dopo che sarò risorto, vi precederò in Galilea».</p>
<p class="C14 V29">Pietro gli disse: «Anche se tutti si scandalizzeranno, io no!».</p>
<p class="C14 V30">Gesù gli disse: «In verità io ti dico: proprio tu, oggi, questa notte, prima che due volte il gallo canti, tre volte mi rinnegherai».</p>
<p class="C14 V31">Ma egli, con grande insistenza, diceva: «Anche se dovessi morire con te, io non ti rinnegherò». Lo stesso dicevano pure tutti gli altri.</p>
<p class="C14 V32">Giunsero a un podere chiamato Getsèmani ed egli disse ai suoi discepoli: «Sedetevi qui, mentre io prego».</p>
<p class="C14 V33">Prese con sé Pietro, Giacomo e Giovanni e cominciò a sentire paura e angoscia.</p>
<p class="C14 V34">Disse loro: «La mia anima è triste fino alla morte. Restate qui e vegliate».</p>
<p class="C14 V35">Poi, andato un po’ innanzi, cadde a terra e pregava che, se fosse possibile, passasse via da lui quell’ora.</p>
<p class="C14 V36">E diceva: «Abbà! Padre! Tutto è possibile a te: allontana da me questo calice! Però non ciò che voglio io, ma ciò che vuoi tu».</p>
<p class="C14 V37">Poi venne, li trovò addormentati e disse a Pietro: «Simone, dormi? Non sei riuscito a vegliare una sola ora?</p>
<p class="C14 V38">Vegliate e pregate per non entrare in tentazione. Lo spirito è pronto, ma la carne è debole».</p>
<p class="C14 V39">Si allontanò di nuovo e pregò dicendo le stesse parole.</p>
<p class="C14 V40">Poi venne di nuovo e li trovò addormentati, perché i loro occhi si erano fatti pesanti, e non sapevano che cosa rispondergli.</p>
<p class="C14 V41">Venne per la terza volta e disse loro: «Dormite pure e riposatevi! Basta! È venuta l’ora: ecco, il Figlio dell’uomo viene consegnato nelle mani dei peccatori.</p>
<p class="C14 V42">Alzatevi, andiamo! Ecco, colui che mi tradisce è vicino».</p>
<p class="C14 V43">E subito, mentre ancora egli parlava, arrivò Giuda, uno dei Dodici, e con lui una folla con spade e bastoni, mandata dai capi dei sacerdoti, dagli scribi e dagli anziani.</p>
<p class="C14 V44">Il traditore aveva dato loro un segno convenuto, dicendo: «Quello che bacerò, è lui; arrestatelo e conducetelo via sotto buona scorta».</p>
<p class="C14 V45">Appena giunto, gli si avvicinò e disse: «Rabbì» e lo baciò.</p>
<p class="C14 V46">Quelli gli misero le mani addosso e lo arrestarono.</p>
<p class="C14 V47">Uno dei presenti estrasse la spada, percosse il servo del sommo sacerdote e gli staccò l’orecchio.</p>
<p class="C14 V48">Allora Gesù disse loro: «Come se fossi un ladro siete venuti a prendermi con spade e bastoni.</p>
<p class="C14 V49">Ogni giorno ero in mezzo a voi nel tempio a insegnare, e non mi avete arrestato. Si compiano dunque le Scritture!».</p>
<p class="C14 V50">Allora tutti lo abbandonarono e fuggirono.</p>
<p class="C14 V51">Lo seguiva però un ragazzo, che aveva addosso soltanto un lenzuolo, e lo afferrarono.</p>
<p class="C14 V52">Ma egli, lasciato cadere il lenzuolo, fuggì via nudo.</p>
<p class="C14 V53">Condussero Gesù dal sommo sacerdote, e là si riunirono tutti i capi dei sacerdoti, gli anziani e gli scribi.</p>
<p class="C14 V54">Pietro lo aveva seguito da lontano, fin dentro il cortile del palazzo del sommo sacerdote, e se ne stava seduto tra i servi, scaldandosi al fuoco.</p>
<p class="C14 V55">I capi dei sacerdoti e tutto il sinedrio cercavano una testimonianza contro Gesù per metterlo a morte, ma non la trovavano.</p>
<p class="C14 V56">Molti infatti testimoniavano il falso contro di lui e le loro testimonianze non erano concordi.</p>
<p class="C14 V57">Alcuni si alzarono a testimoniare il falso contro di lui, dicendo:</p>
<p class="C14 V58">«Lo abbiamo udito mentre diceva: “Io distruggerò questo tempio, fatto da mani d’uomo, e in tre giorni ne costruirò un altro, non fatto da mani d’uomo”».</p>
<p class="C14 V59">Ma nemmeno così la loro testimonianza era concorde.</p>
<p class="C14 V60">Il sommo sacerdote, alzatosi in mezzo all’assemblea, interrogò Gesù dicendo: «Non rispondi nulla? Che cosa testimoniano costoro contro di te?».</p>
<p class="C14 V61">Ma egli taceva e non rispondeva nulla. Di nuovo il sommo sacerdote lo interrogò dicendogli: «Sei tu il Cristo, il Figlio del Benedetto?».</p>
<p class="C14 V62">Gesù rispose: «Io lo sono! / E vedrete il Figlio dell’uomo / seduto alla destra della Potenza / e venire con le nubi del cielo».</p>
<p class="C14 V63">Allora il sommo sacerdote, stracciandosi le vesti, disse: «Che bisogno abbiamo ancora di testimoni?</p>
<p class="C14 V64">Avete udito la bestemmia; che ve ne pare?». Tutti sentenziarono che era reo di morte.</p>
<p class="C14 V65">Alcuni si misero a sputargli addosso, a bendargli il volto, a percuoterlo e a dirgli: «Fa’ il profeta!». E i servi lo schiaffeggiavano.</p>
<p class="C14 V66">Mentre Pietro era giù nel cortile, venne una delle giovani serve del sommo sacerdote</p>
<p class="C14 V67">e, vedendo Pietro che stava a scaldarsi, lo guardò in faccia e gli disse: «Anche tu eri con il Nazareno, con Gesù».</p>
<p class="C14 V68">Ma egli negò, dicendo: «Non so e non capisco che cosa dici». Poi uscì fuori verso l’ingresso e un gallo cantò.</p>
<p class="C14 V69">E la serva, vedendolo, ricominciò a dire ai presenti: «Costui è uno di loro».</p>
<p class="C14 V70">Ma egli di nuovo negava. Poco dopo i presenti dicevano di nuovo a Pietro: «È vero, tu certo sei uno di loro; infatti sei Galileo».</p>
<p class="C14 V71">Ma egli cominciò a imprecare e a giurare: «Non conosco quest’uomo di cui parlate».</p>
<p class="C14 V72">E subito, per la seconda volta, un gallo cantò. E Pietro si ricordò della parola che Gesù gli aveva detto: «Prima che due volte il gallo canti, tre volte mi rinnegherai». E scoppiò in pianto.</p>
<p class="C15 V1">E subito, al mattino, i capi dei sacerdoti, con gli anziani, gli scribi e tutto il sinedrio, dopo aver tenuto consiglio, misero in catene Gesù, lo portarono via e lo consegnarono a Pilato.</p>
<p class="C15 V2">Pilato gli domandò: «Tu sei il re dei Giudei?». Ed egli rispose: «Tu lo dici».</p>
<p class="C15 V3">I capi dei sacerdoti lo accusavano di molte cose.</p>
<p class="C15 V4">Pilato lo interrogò di nuovo dicendo: «Non rispondi nulla? Vedi di quante cose ti accusano!».</p>
<p class="C15 V5">Ma Gesù non rispose più nulla, tanto che Pilato rimase stupito.</p>
<p class="C15 V6">A ogni festa, egli era solito rimettere in libertà per loro un carcerato, a loro richiesta.</p>
<p class="C15 V7">Un tale, chiamato Barabba, si trovava in carcere insieme ai ribelli che nella rivolta avevano commesso un omicidio.</p>
<p class="C15 V8">La folla, che si era radunata, cominciò a chiedere ciò che egli era solito concedere.</p>
<p class="C15 V9">Pilato rispose loro: «Volete che io rimetta in libertà per voi il re dei Giudei?».</p>
<p class="C15 V10">Sapeva infatti che i capi dei sacerdoti glielo avevano consegnato per invidia.</p>
<p class="C15 V11">Ma i capi dei sacerdoti incitarono la folla perché, piuttosto, egli rimettesse in libertà per loro Barabba.</p>
<p class="C15 V12">Pilato disse loro di nuovo: «Che cosa volete dunque che io faccia di quello che voi chiamate il re dei Giudei?».</p>
<p class="C15 V13">Ed essi di nuovo gridarono: «Crocifiggilo!».</p>
<p class="C15 V14">Pilato diceva loro: «Che male ha fatto?». Ma essi gridarono più forte: «Crocifiggilo!».</p>
<p class="C15 V15">Pilato, volendo dare soddisfazione alla folla, rimise in libertà per loro Barabba e, dopo aver fatto flagellare Gesù, lo consegnò perché fosse crocifisso.</p>
<p class="C15 V16">Allora i soldati lo condussero dentro il cortile, cioè nel pretorio, e convocarono tutta la truppa.</p>
<p class="C15 V17">Lo vestirono di porpora, intrecciarono una corona di spine e gliela misero attorno al capo.</p>
<p class="C15 V18">Poi presero a salutarlo: «Salve, re dei Giudei!».</p>
<p class="C15 V19">E gli percuotevano il capo con una canna, gli sputavano addosso e, piegando le ginocchia, si prostravano davanti a lui.</p>
<p class="C15 V20">Dopo essersi fatti beffe di lui, lo spogliarono della porpora e gli fecero indossare le sue vesti, poi lo condussero fuori per crocifiggerlo.</p>
<p class="C15 V21">Costrinsero a portare la sua croce un tale che passava, un certo Simone di Cirene, che veniva dalla campagna, padre di Alessandro e di Rufo.</p>
<p class="C15 V22">Condussero Gesù al luogo del Gòlgota, che significa «Luogo del cranio»,</p>
<p class="C15 V23">e gli davano vino mescolato con mirra, ma egli non ne prese.</p>
<p class="C15 V24">Poi lo crocifissero e si divisero le sue vesti, tirando a sorte su di esse ciò che ognuno avrebbe preso.</p>
<p class="C15 V25">Erano le nove del mattino quando lo crocifissero.</p>
<p class="C15 V26">La scritta con il motivo della sua condanna diceva: «Il re dei Giudei».</p>
<p class="C15 V27">Con lui crocifissero anche due ladroni, uno a destra e uno alla sua sinistra. </p>
<p class="C15 V28">Quelli che passavano di là lo insultavano, scuotendo il capo e dicendo: «Ehi, tu che distruggi il tempio e lo ricostruisci in tre giorni,</p>
<p class="C15 V29">salva te stesso scendendo dalla croce!».</p>
<p class="C15 V30">Così anche i capi dei sacerdoti, con gli scribi, fra loro si facevano beffe di lui e dicevano: «Ha salvato altri e non può salvare se stesso!</p>
<p class="C15 V31">Il Cristo, il re d’Israele, scenda ora dalla croce, perché vediamo e crediamo!». E anche quelli che erano stati crocifissi con lui lo insultavano.</p>
<p class="C15 V32">Quando fu mezzogiorno, si fece buio su tutta la terra fino alle tre del pomeriggio.</p>
<p class="C15 V33">Alle tre, Gesù gridò a gran voce: «Eloì, Eloì, lemà sabactàni?», che significa: «Dio mio, Dio mio, perché mi hai abbandonato?».</p>
<p class="C15 V34">Udendo questo, alcuni dei presenti dicevano: «Ecco, chiama Elia!».</p>
<p class="C15 V35">Uno corse a inzuppare di aceto una spugna, la fissò su una canna e gli dava da bere, dicendo: «Aspettate, vediamo se viene Elia a farlo scendere».</p>
<p class="C15 V36">Ma Gesù, dando un forte grido, spirò.</p>
<p class="C15 V37">Il velo del tempio si squarciò in due, da cima a fondo.</p>
<p class="C15 V38">Il centurione, che si trovava di fronte a lui, avendolo visto spirare in quel modo, disse: «Davvero quest’uomo era Figlio di Dio!».</p>
<p class="C15 V39">Vi erano anche alcune donne, che osservavano da lontano, tra le quali Maria di Màgdala, Maria madre di Giacomo il minore e di Ioses, e Salome,</p>
<p class="C15 V40">le quali, quando era in Galilea, lo seguivano e lo servivano, e molte altre che erano salite con lui a Gerusalemme.</p>
<p class="C15 V41">Venuta ormai la sera, poiché era la Parasceve, cioè la vigilia del sabato,</p>
<p class="C15 V42">Giuseppe d’Arimatea, membro autorevole del sinedrio, che aspettava anch’egli il regno di Dio, con coraggio andò da Pilato e chiese il corpo di Gesù.</p>
<p class="C15 V43">Pilato si meravigliò che fosse già morto e, chiamato il centurione, gli domandò se era morto da tempo.</p>
<p class="C15 V44">Informato dal centurione, concesse la salma a Giuseppe.</p>
<p class="C15 V45">Egli allora, comprato un lenzuolo, lo depose dalla croce, lo avvolse con il lenzuolo e lo mise in un sepolcro scavato nella roccia. Poi fece rotolare una pietra all’entrata del sepolcro.</p>
<p class="C15 V46">Maria di Màgdala e Maria madre di Ioses stavano a osservare dove veniva posto.</p>
<p class="C16 V1">Passato il sabato, Maria di Màgdala, Maria madre di Giacomo e Salome comprarono oli aromatici per andare a ungerlo.</p>
<p class="C16 V2">Di buon mattino, il primo giorno della settimana, vennero al sepolcro al levare del sole.</p>
<p class="C16 V3">Dicevano tra loro: «Chi ci farà rotolare via la pietra dall’ingresso del sepolcro?».</p>
<p class="C16 V4">Alzando lo sguardo, osservarono che la pietra era già stata fatta rotolare, benché fosse molto grande.</p>
<p class="C16 V5">Entrate nel sepolcro, videro un giovane, seduto sulla destra, vestito d’una veste bianca, ed ebbero paura.</p>
<p class="C16 V6">Ma egli disse loro: «Non abbiate paura! Voi cercate Gesù Nazareno, il crocifisso. È risorto, non è qui. Ecco il luogo dove l’avevano posto.</p>
<p class="C16 V7">Ma andate, dite ai suoi discepoli e a Pietro: “Egli vi precede in Galilea. Là lo vedrete, come vi ha detto”».</p>
<p class="C16 V8">Esse uscirono e fuggirono via dal sepolcro, perché erano piene di spavento e di stupore. E non dissero niente a nessuno, perché erano impaurite.</p>
<p class="C16 V9">Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni.</p>
<p class="C16 V10">Questa andò ad annunciarlo a quanti erano stati con lui ed erano in lutto e in pianto.</p>
<p class="C16 V11">Ma essi, udito che era vivo e che era stato visto da lei, non credettero.</p>
<p class="C16 V12">Dopo questo, apparve sotto altro aspetto a due di loro, mentre erano in cammino verso la campagna.</p>
<p class="C16 V13">Anch’essi ritornarono ad annunciarlo agli altri; ma non credettero neppure a loro.</p>
<p class="C16 V14">Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto.</p>
<p class="C16 V15">E disse loro: «Andate in tutto il mondo e proclamate il Vangelo a ogni creatura.</p>
<p class="C16 V16">Chi crederà e sarà battezzato sarà salvato, ma chi non crederà sarà condannato.</p>
<p class="C16 V17">Questi saranno i segni che accompagneranno quelli che credono: nel mio nome scacceranno demòni, parleranno lingue nuove,</p>
<p class="C16 V18">prenderanno in mano serpenti e, se berranno qualche veleno, non recherà loro danno; imporranno le mani ai malati e questi guariranno».</p>
<p class="C16 V19">Il Signore Gesù, dopo aver parlato con loro, fu elevato in cielo e sedette alla destra di Dio.</p>
<p class="C16 V20">Allora essi partirono e predicarono dappertutto, mentre il Signore agiva insieme con loro e confermava la Parola con i segni che la accompagnavano.</p>
</div>
</div>
<div class="edizione CEI1974">
<div class="libro Mc">
<p class="CCAPITOLO VVERSO">TESTO</p>
<p class="C1 V1">Inizio del vangelo di Gesù Cristo, Figlio di Dio.</p>
<p class="C1 V2">Come è scritto nel profeta Isaia: Ecco, io mando il mio messaggero davanti a te, egli ti preparerà la strada.</p>
<p class="C1 V3">Voce di uno che grida nel deserto: preparate la strada del Signore, raddrizzate i suoi sentieri,</p>
<p class="C1 V4">si presentò Giovanni a battezzare nel deserto, predicando un battesimo di conversione per il perdono dei peccati.</p>
<p class="C1 V5">Accorreva a lui tutta la regione della Giudea e tutti gli abitanti di Gerusalemme. E si facevano battezzare da lui nel fiume Giordano, confessando i loro peccati.</p>
<p class="C1 V6">Giovanni era vestito di peli di cammello, con una cintura di pelle attorno ai fianchi, si cibava di locuste e miele selvatico</p>
<p class="C1 V7">e predicava: «Dopo di me viene uno che è più forte di me e al quale io non son degno di chinarmi per sciogliere i legacci dei suoi sandali.</p>
<p class="C1 V8">Io vi ho battezzati con acqua, ma egli vi battezzerà con lo Spirito Santo».</p>
<p class="C1 V9">In quei giorni Gesù venne da Nazaret di Galilea e fu battezzato nel Giordano da Giovanni.</p>
<p class="C1 V10">E, uscendo dall'acqua, vide aprirsi i cieli e lo Spirito discendere su di lui come una colomba.</p>
<p class="C1 V11">E si sentì una voce dal cielo: «Tu sei il Figlio mio prediletto, in te mi sono compiaciuto».</p>
<p class="C1 V12">Subito dopo lo Spirito lo sospinse nel deserto</p>
<p class="C1 V13">e vi rimase quaranta giorni, tentato da satana; stava con le fiere e gli angeli lo servivano.</p>
<p class="C1 V14">Dopo che Giovanni fu arrestato, Gesù si recò nella Galilea predicando il vangelo di Dio e diceva:</p>
<p class="C1 V15">«Il tempo è compiuto e il regno di Dio è vicino; convertitevi e credete al vangelo».</p>
<p class="C1 V16">Passando lungo il mare della Galilea, vide Simone e Andrea, fratello di Simone, mentre gettavano le reti in mare; erano infatti pescatori.</p>
<p class="C1 V17">Gesù disse loro: «Seguitemi, vi farò diventare pescatori di uomini».</p>
<p class="C1 V18">E subito, lasciate le reti, lo seguirono.</p>
<p class="C1 V19">Andando un poco oltre, vide sulla barca anche Giacomo di Zebedèo e Giovanni suo fratello mentre riassettavano le reti.</p>
<p class="C1 V20">Li chiamò. Ed essi, lasciato il loro padre Zebedèo sulla barca con i garzoni, lo seguirono.</p>
<p class="C1 V21">Andarono a Cafarnao e, entrato proprio di sabato nella sinagoga, Gesù si mise ad insegnare.</p>
<p class="C1 V22">Ed erano stupiti del suo insegnamento, perché insegnava loro come uno che ha autorità e non come gli scribi.</p>
<p class="C1 V23">Allora un uomo che era nella sinagoga, posseduto da uno spirito immondo, si mise a gridare:</p>
<p class="C1 V24">«Che c'entri con noi, Gesù Nazareno? Sei venuto a rovinarci! Io so chi tu sei: il santo di Dio».</p>
<p class="C1 V25">E Gesù lo sgridò: «Taci! Esci da quell'uomo».</p>
<p class="C1 V26">E lo spirito immondo, straziandolo e gridando forte, uscì da lui.</p>
<p class="C1 V27">Tutti furono presi da timore, tanto che si chiedevano a vicenda: «Che è mai questo? Una dottrina nuova insegnata con autorità. Comanda persino agli spiriti immondi e gli obbediscono!».</p>
<p class="C1 V28">La sua fama si diffuse subito dovunque nei dintorni della Galilea.</p>
<p class="C1 V29">E, usciti dalla sinagoga, si recarono subito in casa di Simone e di Andrea, in compagnia di Giacomo e di Giovanni.</p>
<p class="C1 V30">La suocera di Simone era a letto con la febbre e subito gli parlarono di lei.</p>
<p class="C1 V31">Egli, accostatosi, la sollevò prendendola per mano; la febbre la lasciò ed essa si mise a servirli.</p>
<p class="C1 V32">Venuta la sera, dopo il tramonto del sole, gli portavano tutti i malati e gli indemoniati.</p>
<p class="C1 V33">Tutta la città era riunita davanti alla porta.</p>
<p class="C1 V34">Guarì molti che erano afflitti da varie malattie e scacciò molti demòni; ma non permetteva ai demòni di parlare, perché lo conoscevano.</p>
<p class="C1 V35">Al mattino si alzò quando ancora era buio e, uscito di casa, si ritirò in un luogo deserto e là pregava.</p>
<p class="C1 V36">Ma Simone e quelli che erano con lui si misero sulle sue tracce</p>
<p class="C1 V37">e, trovatolo, gli dissero: «Tutti ti cercano!».</p>
<p class="C1 V38">Egli disse loro: «Andiamocene altrove per i villaggi vicini, perché io predichi anche là; per questo infatti sono venuto!».</p>
<p class="C1 V39">E andò per tutta la Galilea, predicando nelle loro sinagoghe e scacciando i demòni.</p>
<p class="C1 V40">Allora venne a lui un lebbroso: lo supplicava in ginocchio e gli diceva: «Se vuoi, puoi guarirmi!».</p>
<p class="C1 V41">Mosso a compassione, stese la mano, lo toccò e gli disse: «Lo voglio, guarisci!».</p>
<p class="C1 V42">Subito la lebbra scomparve ed egli guarì.</p>
<p class="C1 V43">E, ammonendolo severamente, lo rimandò e gli disse:</p>
<p class="C1 V44">«Guarda di non dir niente a nessuno, ma va', presentati al sacerdote, e offri per la tua purificazione quello che Mosè ha ordinato, a testimonianza per loro».</p>
<p class="C1 V45">Ma quegli, allontanatosi, cominciò a proclamare e a divulgare il fatto, al punto che Gesù non poteva più entrare pubblicamente in una città, ma se ne stava fuori, in luoghi deserti, e venivano a lui da ogni parte.</p>
<p class="C2 V1">Ed entrò di nuovo a Cafarnao dopo alcuni giorni. Si seppe che era in casa</p>
<p class="C2 V2">e si radunarono tante persone, da non esserci più posto neanche davanti alla porta, ed egli annunziava loro la parola.</p>
<p class="C2 V3">Si recarono da lui con un paralitico portato da quattro persone.</p>
<p class="C2 V4">Non potendo però portarglielo innanzi, a causa della folla, scoperchiarono il tetto nel punto dov'egli si trovava e, fatta un'apertura, calarono il lettuccio su cui giaceva il paralitico.</p>
<p class="C2 V5">Gesù, vista la loro fede, disse al paralitico: «Figliolo, ti sono rimessi i tuoi peccati».</p>
<p class="C2 V6">Seduti là erano alcuni scribi che pensavano in cuor loro:</p>
<p class="C2 V7">«Perché costui parla così? Bestemmia! Chi può rimettere i peccati se non Dio solo?».</p>
<p class="C2 V8">Ma Gesù, avendo subito conosciuto nel suo spirito che così pensavano tra sé, disse loro: «Perché pensate così nei vostri cuori?</p>
<p class="C2 V9">Che cosa è più facile: dire al paralitico: Ti sono rimessi i peccati, o dire: Alzati, prendi il tuo lettuccio e cammina?</p>
<p class="C2 V10">Ora, perché sappiate che il Figlio dell'uomo ha il potere sulla terra di rimettere i peccati,</p>
<p class="C2 V11">ti ordino - disse al paralitico - alzati, prendi il tuo lettuccio e va' a casa tua».</p>
<p class="C2 V12">Quegli si alzò, prese il suo lettuccio e se ne andò in presenza di tutti e tutti si meravigliarono e lodavano Dio dicendo: «Non abbiamo mai visto nulla di simile!».</p>
<p class="C2 V13">Uscì di nuovo lungo il mare; tutta la folla veniva a lui ed egli li ammaestrava.</p>
<p class="C2 V14">Nel passare, vide Levi, il figlio di Alfeo, seduto al banco delle imposte, e gli disse: «Seguimi». Egli, alzatosi, lo seguì.</p>
<p class="C2 V15">Mentre Gesù stava a mensa in casa di lui, molti pubblicani e peccatori si misero a mensa insieme con Gesù e i suoi discepoli; erano molti infatti quelli che lo seguivano.</p>
<p class="C2 V16">Allora gli scribi della setta dei farisei, vedendolo mangiare con i peccatori e i pubblicani, dicevano ai suoi discepoli: «Come mai egli mangia e beve in compagnia dei pubblicani e dei peccatori?».</p>
<p class="C2 V17">Avendo udito questo, Gesù disse loro: «Non sono i sani che hanno bisogno del medico, ma i malati; non sono venuto per chiamare i giusti, ma i peccatori».</p>
<p class="C2 V18">Ora i discepoli di Giovanni e i farisei stavano facendo un digiuno. Si recarono allora da Gesù e gli dissero: «Perché i discepoli di Giovanni e i discepoli dei farisei digiunano, mentre i tuoi discepoli non digiunano?».</p>
<p class="C2 V19">Gesù disse loro: «Possono forse digiunare gli invitati a nozze quando lo sposo è con loro? Finché hanno lo sposo con loro, non possono digiunare.</p>
<p class="C2 V20">Ma verranno i giorni in cui sarà loro tolto lo sposo e allora digiuneranno.</p>
<p class="C2 V21">Nessuno cuce una toppa di panno grezzo su un vestito vecchio; altrimenti il rattoppo nuovo squarcia il vecchio e si forma uno strappo peggiore.</p>
<p class="C2 V22">E nessuno versa vino nuovo in otri vecchi, altrimenti il vino spaccherà gli otri e si perdono vino e otri, ma vino nuovo in otri nuovi».</p>
<p class="C2 V23">In giorno di sabato Gesù passava per i campi di grano, e i discepoli, camminando, cominciarono a strappare le spighe.</p>
<p class="C2 V24">I farisei gli dissero: «Vedi, perché essi fanno di sabato quel che non è permesso?».</p>
<p class="C2 V25">Ma egli rispose loro: «Non avete mai letto che cosa fece Davide quando si trovò nel bisogno ed ebbe fame, lui e i suoi compagni?</p>
<p class="C2 V26">Come entrò nella casa di Dio, sotto il sommo sacerdote Abiatàr, e mangiò i pani dell'offerta, che soltanto ai sacerdoti è lecito mangiare, e ne diede anche ai suoi compagni?».</p>
<p class="C2 V27">E diceva loro: «Il sabato è stato fatto per l'uomo e non l'uomo per il sabato!</p>
<p class="C2 V28">Perciò il Figlio dell'uomo è signore anche del sabato».</p>
<p class="C3 V1">Entrò di nuovo nella sinagoga. C'era un uomo che aveva una mano inaridita,</p>
<p class="C3 V2">e lo osservavano per vedere se lo guariva in giorno di sabato per poi accusarlo.</p>
<p class="C3 V3">Egli disse all'uomo che aveva la mano inaridita: «Mettiti nel mezzo!».</p>
<p class="C3 V4">Poi domandò loro: «È lecito in giorno di sabato fare il bene o il male, salvare una vita o toglierla?».</p>
<p class="C3 V5">Ma essi tacevano. E guardandoli tutt'intorno con indignazione, rattristato per la durezza dei loro cuori, disse a quell'uomo: «Stendi la mano!». La stese e la sua mano fu risanata.</p>
<p class="C3 V6">E i farisei uscirono subito con gli erodiani e tennero consiglio contro di lui per farlo morire.</p>
<p class="C3 V7">Gesù intanto si ritirò presso il mare con i suoi discepoli e lo seguì molta folla dalla Galilea.</p>
<p class="C3 V8">Dalla Giudea e da Gerusalemme e dall'Idumea e dalla Transgiordania e dalle parti di Tiro e Sidone una gran folla, sentendo ciò che faceva, si recò da lui.</p>
<p class="C3 V9">Allora egli pregò i suoi discepoli che gli mettessero a disposizione una barca, a causa della folla, perché non lo schiacciassero.</p>
<p class="C3 V10">Infatti ne aveva guariti molti, così che quanti avevano qualche male gli si gettavano addosso per toccarlo.</p>
<p class="C3 V11">Gli spiriti immondi, quando lo vedevano, gli si gettavano ai piedi gridando: «Tu sei il Figlio di Dio!».</p>
<p class="C3 V12">Ma egli li sgridava severamente perché non lo manifestassero.</p>
<p class="C3 V13">Salì poi sul monte, chiamò a sé quelli che egli volle ed essi andarono da lui.</p>
<p class="C3 V14">Ne costituì Dodici che stessero con lui</p>
<p class="C3 V15">e anche per mandarli a predicare e perché avessero il potere di scacciare i demòni.</p>
<p class="C3 V16">Costituì dunque i Dodici: Simone, al quale impose il nome di Pietro;</p>
<p class="C3 V17">poi Giacomo di Zebedèo e Giovanni fratello di Giacomo, ai quali diede il nome di Boanèrghes, cioè figli del tuono;</p>
<p class="C3 V18">e Andrea, Filippo, Bartolomeo, Matteo, Tommaso, Giacomo di Alfeo, Taddeo, Simone il Cananèo</p>
<p class="C3 V19">e Giuda Iscariota, quello che poi lo tradì.</p>
<p class="C3 V20">Entrò in una casa e si radunò di nuovo attorno a lui molta folla, al punto che non potevano neppure prendere cibo.</p>
<p class="C3 V21">Allora i suoi, sentito questo, uscirono per andare a prenderlo; poiché dicevano: «È fuori di sé».</p>
<p class="C3 V22">Ma gli scribi, che erano discesi da Gerusalemme, dicevano: «Costui è posseduto da Beelzebùl e scaccia i demòni per mezzo del principe dei demòni».</p>
<p class="C3 V23">Ma egli, chiamatili, diceva loro in parabole: «Come può satana scacciare satana?</p>
<p class="C3 V24">Se un regno è diviso in se stesso, quel regno non può reggersi;</p>
<p class="C3 V25">se una casa è divisa in se stessa, quella casa non può reggersi.</p>
<p class="C3 V26">Alla stessa maniera, se satana si ribella contro se stesso ed è diviso, non può resistere, ma sta per finire.</p>
<p class="C3 V27">Nessuno può entrare nella casa di un uomo forte e rapire le sue cose se prima non avrà legato l'uomo forte; allora ne saccheggerà la casa.</p>
<p class="C3 V28">In verità vi dico: tutti i peccati saranno perdonati ai figli degli uomini e anche tutte le bestemmie che diranno;</p>
<p class="C3 V29">ma chi avrà bestemmiato contro lo Spirito santo, non avrà perdono in eterno: sarà reo di colpa eterna».</p>
<p class="C3 V30">Poiché dicevano: «È posseduto da uno spirito immondo».</p>
<p class="C3 V31">Giunsero sua madre e i suoi fratelli e, stando fuori, lo mandarono a chiamare.</p>
<p class="C3 V32">Tutto attorno era seduta la folla e gli dissero: «Ecco tua madre, i tuoi fratelli e le tue sorelle sono fuori e ti cercano».</p>
<p class="C3 V33">Ma egli rispose loro: «Chi è mia madre e chi sono i miei fratelli?».</p>
<p class="C3 V34">Girando lo sguardo su quelli che gli stavano seduti attorno, disse: «Ecco mia madre e i miei fratelli!</p>
<p class="C3 V35">Chi compie la volontà di Dio, costui è mio fratello, sorella e madre».</p>
<p class="C4 V1">Di nuovo si mise a insegnare lungo il mare. E si riunì attorno a lui una folla enorme, tanto che egli salì su una barca e là restò seduto, stando in mare, mentre la folla era a terra lungo la riva.</p>
<p class="C4 V2">Insegnava loro molte cose in parabole e diceva loro nel suo insegnamento:</p>
<p class="C4 V3">«Ascoltate. Ecco, uscì il seminatore a seminare.</p>
<p class="C4 V4">Mentre seminava, una parte cadde lungo la strada e vennero gli uccelli e la divorarono.</p>
<p class="C4 V5">Un'altra cadde fra i sassi, dove non c'era molta terra, e subito spuntò perché non c'era un terreno profondo;</p>
<p class="C4 V6">ma quando si levò il sole, restò bruciata e, non avendo radice, si seccò.</p>
<p class="C4 V7">Un'altra cadde tra le spine; le spine crebbero, la soffocarono e non diede frutto.</p>
<p class="C4 V8">E un'altra cadde sulla terra buona, diede frutto che venne su e crebbe, e rese ora il trenta, ora il sessanta e ora il cento per uno».</p>
<p class="C4 V9">E diceva: «Chi ha orecchi per intendere intenda!».</p>
<p class="C4 V10">Quando poi fu solo, i suoi insieme ai Dodici lo interrogavano sulle parabole. Ed egli disse loro:</p>
<p class="C4 V11">«A voi è stato confidato il mistero del regno di Dio; a quelli di fuori invece tutto viene esposto in parabole,</p>
<p class="C4 V12">perché: guardino, ma non vedano, ascoltino, ma non intendano, perché non si convertano e venga loro perdonato».</p>
<p class="C4 V13">Continuò dicendo loro: «Se non comprendete questa parabola, come potrete capire tutte le altre parabole?</p>
<p class="C4 V14">Il seminatore semina la parola.</p>
<p class="C4 V15">Quelli lungo la strada sono coloro nei quali viene seminata la parola; ma quando l'ascoltano, subito viene satana, e porta via la parola seminata in loro.</p>
<p class="C4 V16">Similmente quelli che ricevono il seme sulle pietre sono coloro che, quando ascoltano la parola, subito l'accolgono con gioia,</p>
<p class="C4 V17">ma non hanno radice in se stessi, sono incostanti e quindi, al sopraggiungere di qualche tribolazione o persecuzione a causa della parola, subito si abbattono.</p>
<p class="C4 V18">Altri sono quelli che ricevono il seme tra le spine: sono coloro che hanno ascoltato la parola,</p>
<p class="C4 V19">ma sopraggiungono le preoccupazioni del mondo e l'inganno della ricchezza e tutte le altre bramosie, soffocano la parola e questa rimane senza frutto.</p>
<p class="C4 V20">Quelli poi che ricevono il seme su un terreno buono, sono coloro che ascoltano la parola, l'accolgono e portano frutto nella misura chi del trenta, chi del sessanta, chi del cento per uno».</p>
<p class="C4 V21">Diceva loro: «Si porta forse la lampada per metterla sotto il moggio o sotto il letto? O piuttosto per metterla sul lucerniere?</p>
<p class="C4 V22">Non c'è nulla infatti di nascosto che non debba essere manifestato e nulla di segreto che non debba essere messo in luce.</p>
<p class="C4 V23">Se uno ha orecchi per intendere, intenda!».</p>
<p class="C4 V24">Diceva loro: «Fate attenzione a quello che udite: Con la stessa misura con la quale misurate, sarete misurati anche voi; anzi vi sarà dato di più.</p>
<p class="C4 V25">Poiché a chi ha, sarà dato e a chi non ha, sarà tolto anche quello che ha».</p>
<p class="C4 V26">Diceva: «Il regno di Dio è come un uomo che getta il seme nella terra;</p>
<p class="C4 V27">dorma o vegli, di notte o di giorno, il seme germoglia e cresce; come, egli stesso non lo sa.</p>
<p class="C4 V28">Poiché la terra produce spontaneamente, prima lo stelo, poi la spiga, poi il chicco pieno nella spiga.</p>
<p class="C4 V29">Quando il frutto è pronto, subito si mette mano alla falce, perché è venuta la mietitura».</p>
<p class="C4 V30">Diceva: «A che cosa possiamo paragonare il regno di Dio o con quale parabola possiamo descriverlo?</p>
<p class="C4 V31">Esso è come un granellino di senapa che, quando viene seminato per terra, è il più piccolo di tutti semi che sono sulla terra;</p>
<p class="C4 V32">ma appena seminato cresce e diviene più grande di tutti gli ortaggi e fa rami tanto grandi che gli uccelli del cielo possono ripararsi alla sua ombra».</p>
<p class="C4 V33">Con molte parabole di questo genere annunziava loro la parola secondo quello che potevano intendere.</p>
<p class="C4 V34">Senza parabole non parlava loro; ma in privato, ai suoi discepoli, spiegava ogni cosa.</p>
<p class="C4 V35">In quel medesimo giorno, verso sera, disse loro: «Passiamo all'altra riva».</p>
<p class="C4 V36">E lasciata la folla, lo presero con sé, così com'era, nella barca. C'erano anche altre barche con lui.</p>
<p class="C4 V37">Nel frattempo si sollevò una gran tempesta di vento e gettava le onde nella barca, tanto che ormai era piena.</p>
<p class="C4 V38">Egli se ne stava a poppa, sul cuscino, e dormiva. Allora lo svegliarono e gli dissero: «Maestro, non t'importa che moriamo?».</p>
<p class="C4 V39">Destatosi, sgridò il vento e disse al mare: «Taci, calmati!». Il vento cessò e vi fu grande bonaccia.</p>
<p class="C4 V40">Poi disse loro: «Perché siete così paurosi? Non avete ancora fede?».</p>
<p class="C4 V41">E furono presi da grande timore e si dicevano l'un l'altro: «Chi è dunque costui, al quale anche il vento e il mare obbediscono?».</p>
<p class="C5 V1">Intanto giunsero all'altra riva del mare, nella regione dei Gerasèni.</p>
<p class="C5 V2">Come scese dalla barca, gli venne incontro dai sepolcri un uomo posseduto da uno spirito immondo.</p>
<p class="C5 V3">Egli aveva la sua dimora nei sepolcri e nessuno più riusciva a tenerlo legato neanche con catene,</p>
<p class="C5 V4">perché più volte era stato legato con ceppi e catene, ma aveva sempre spezzato le catene e infranto i ceppi, e nessuno più riusciva a domarlo.</p>
<p class="C5 V5">Continuamente, notte e giorno, tra i sepolcri e sui monti, gridava e si percuoteva con pietre.</p>
<p class="C5 V6">Visto Gesù da lontano, accorse, gli si gettò ai piedi,</p>
<p class="C5 V7">e urlando a gran voce disse: «Che hai tu in comune con me, Gesù, Figlio del Dio altissimo? Ti scongiuro, in nome di Dio, non tormentarmi!».</p>
<p class="C5 V8">Gli diceva infatti: «Esci, spirito immondo, da quest'uomo!».</p>
<p class="C5 V9">E gli domandò: «Come ti chiami?». «Mi chiamo Legione, gli rispose, perché siamo in molti».</p>
<p class="C5 V10">E prese a scongiurarlo con insistenza perché non lo cacciasse fuori da quella regione.</p>
<p class="C5 V11">Ora c'era là, sul monte, un numeroso branco di porci al pascolo.</p>
<p class="C5 V12">E gli spiriti lo scongiurarono: «Mandaci da quei porci, perché entriamo in essi».</p>
<p class="C5 V13">Glielo permise. E gli spiriti immondi uscirono ed entrarono nei porci e il branco si precipitò dal burrone nel mare; erano circa duemila e affogarono uno dopo l'altro nel mare.</p>
<p class="C5 V14">I mandriani allora fuggirono, portarono la notizia in città e nella campagna e la gente si mosse a vedere che cosa fosse accaduto.</p>
<p class="C5 V15">Giunti che furono da Gesù, videro l'indemoniato seduto, vestito e sano di mente, lui che era stato posseduto dalla Legione, ed ebbero paura.</p>
<p class="C5 V16">Quelli che avevano visto tutto, spiegarono loro che cosa era accaduto all'indemoniato e il fatto dei porci.</p>
<p class="C5 V17">Ed essi si misero a pregarlo di andarsene dal loro territorio.</p>
<p class="C5 V18">Mentre risaliva nella barca, colui che era stato indemoniato lo pregava di permettergli di stare con lui.</p>
<p class="C5 V19">Non glielo permise, ma gli disse: «Va' nella tua casa, dai tuoi, annunzia loro ciò che il Signore ti ha fatto e la misericordia che ti ha usato».</p>
<p class="C5 V20">Egli se ne andò e si mise a proclamare per la Decàpoli ciò che Gesù gli aveva fatto, e tutti ne erano meravigliati.</p>
<p class="C5 V21">Essendo passato di nuovo Gesù all'altra riva, gli si radunò attorno molta folla, ed egli stava lungo il mare.</p>
<p class="C5 V22">Si recò da lui uno dei capi della sinagoga, di nome Giàiro, il quale, vedutolo, gli si gettò ai piedi</p>
<p class="C5 V23">e lo pregava con insistenza: «La mia figlioletta è agli estremi; vieni a imporle le mani perché sia guarita e viva».</p>
<p class="C5 V24">Gesù andò con lui. Molta folla lo seguiva e gli si stringeva intorno.</p>
<p class="C5 V25">Or una donna, che da dodici anni era affetta da emorragia</p>
<p class="C5 V26">e aveva molto sofferto per opera di molti medici, spendendo tutti i suoi averi senza nessun vantaggio, anzi peggiorando,</p>
<p class="C5 V27">udito parlare di Gesù, venne tra la folla, alle sue spalle, e gli toccò il mantello. Diceva infatti:</p>
<p class="C5 V28">«Se riuscirò anche solo a toccare il suo mantello, sarò guarita».</p>
<p class="C5 V29">E subito le si fermò il flusso di sangue, e sentì nel suo corpo che era stata guarita da quel male.</p>
<p class="C5 V30">Ma subito Gesù, avvertita la potenza che era uscita da lui, si voltò alla folla dicendo: «Chi mi ha toccato il mantello?».</p>
<p class="C5 V31">I discepoli gli dissero: «Tu vedi la folla che ti si stringe attorno e dici: Chi mi ha toccato?».</p>
<p class="C5 V32">Egli intanto guardava intorno, per vedere colei che aveva fatto questo.</p>
<p class="C5 V33">E la donna impaurita e tremante, sapendo ciò che le era accaduto, venne, gli si gettò davanti e gli disse tutta la verità.</p>
<p class="C5 V34">Gesù rispose: «Figlia, la tua fede ti ha salvata. Va' in pace e sii guarita dal tuo male».</p>
<p class="C5 V35">Mentre ancora parlava, dalla casa del capo della sinagoga vennero a dirgli: «Tua figlia è morta. Perché disturbi ancora il Maestro?».</p>
<p class="C5 V36">Ma Gesù, udito quanto dicevano, disse al capo della sinagoga: «Non temere, continua solo ad aver fede!».</p>
<p class="C5 V37">E non permise a nessuno di seguirlo fuorché a Pietro, Giacomo e Giovanni, fratello di Giacomo.</p>
<p class="C5 V38">Giunsero alla casa del capo della sinagoga ed egli vide trambusto e gente che piangeva e urlava.</p>
<p class="C5 V39">Entrato, disse loro: «Perché fate tanto strepito e piangete? La bambina non è morta, ma dorme».</p>
<p class="C5 V40">Ed essi lo deridevano. Ma egli, cacciati tutti fuori, prese con sé il padre e la madre della fanciulla e quelli che erano con lui, ed entrò dove era la bambina.</p>
<p class="C5 V41">Presa la mano della bambina, le disse: «Talità kum», che significa: «Fanciulla, io ti dico, alzati!».</p>
<p class="C5 V42">Subito la fanciulla si alzò e si mise a camminare; aveva dodici anni. Essi furono presi da grande stupore.</p>
<p class="C5 V43">Gesù raccomandò loro con insistenza che nessuno venisse a saperlo e ordinò di darle da mangiare.</p>
<p class="C6 V1">Partito quindi di là, andò nella sua patria e i discepoli lo seguirono.</p>
<p class="C6 V2">Venuto il sabato, incominciò a insegnare nella sinagoga. E molti ascoltandolo rimanevano stupiti e dicevano: «Donde gli vengono queste cose? E che sapienza è mai questa che gli è stata data? E questi prodigi compiuti dalle sue mani?</p>
<p class="C6 V3">Non è costui il carpentiere, il figlio di Maria, il fratello di Giacomo, di Ioses, di Giuda e di Simone? E le sue sorelle non stanno qui da noi?». E si scandalizzavano di lui.</p>
<p class="C6 V4">Ma Gesù disse loro: «Un profeta non è disprezzato che nella sua patria, tra i suoi parenti e in casa sua».</p>
<p class="C6 V5">E non vi potè operare nessun prodigio, ma solo impose le mani a pochi ammalati e li guarì.</p>
<p class="C6 V6">E si meravigliava della loro incredulità. Gesù andava attorno per i villaggi, insegnando.</p>
<p class="C6 V7">Allora chiamò i Dodici, ed incominciò a mandarli a due a due e diede loro potere sugli spiriti immondi.</p>
<p class="C6 V8">E ordinò loro che, oltre al bastone, non prendessero nulla per il viaggio: né pane, né bisaccia, né denaro nella borsa;</p>
<p class="C6 V9">ma, calzati solo i sandali, non indossassero due tuniche.</p>
<p class="C6 V10">E diceva loro: «Entrati in una casa, rimanetevi fino a che ve ne andiate da quel luogo.</p>
<p class="C6 V11">Se in qualche luogo non vi riceveranno e non vi ascolteranno, andandovene, scuotete la polvere di sotto ai vostri piedi, a testimonianza per loro».</p>
<p class="C6 V12">E partiti, predicavano che la gente si convertisse,</p>
<p class="C6 V13">scacciavano molti demòni, ungevano di olio molti infermi e li guarivano.</p>
<p class="C6 V14">Il re Erode sentì parlare di Gesù, poiché intanto il suo nome era diventato famoso. Si diceva: «Giovanni il Battista è risuscitato dai morti e per questo il potere dei miracoli opera in lui».</p>
<p class="C6 V15">Altri invece dicevano: «È Elia»; altri dicevano ancora: «È un profeta, come uno dei profeti».</p>
<p class="C6 V16">Ma Erode, al sentirne parlare, diceva: «Quel Giovanni che io ho fatto decapitare è risuscitato!».</p>
<p class="C6 V17">Erode infatti aveva fatto arrestare Giovanni e lo aveva messo in prigione a causa di Erodìade, moglie di suo fratello Filippo, che egli aveva sposata.</p>
<p class="C6 V18">Giovanni diceva a Erode: «Non ti è lecito tenere la moglie di tuo fratello».</p>
<p class="C6 V19">Per questo Erodìade gli portava rancore e avrebbe voluto farlo uccidere, ma non poteva,</p>
<p class="C6 V20">perché Erode temeva Giovanni, sapendolo giusto e santo, e vigilava su di lui; e anche se nell'ascoltarlo restava molto perplesso, tuttavia lo ascoltava volentieri.</p>
<p class="C6 V21">Venne però il giorno propizio, quando Erode per il suo compleanno fece un banchetto per i grandi della sua corte, gli ufficiali e i notabili della Galilea.</p>
<p class="C6 V22">Entrata la figlia della stessa Erodìade, danzò e piacque a Erode e ai commensali. Allora il re disse alla ragazza: «Chiedimi quello che vuoi e io te lo darò».</p>
<p class="C6 V23">E le fece questo giuramento: «Qualsiasi cosa mi chiederai, te la darò, fosse anche la metà del mio regno».</p>
<p class="C6 V24">La ragazza uscì e disse alla madre: «Che cosa devo chiedere?». Quella rispose: «La testa di Giovanni il Battista».</p>
<p class="C6 V25">Ed entrata di corsa dal re fece la richiesta dicendo: «Voglio che tu mi dia subito su un vassoio la testa di Giovanni il Battista».</p>
<p class="C6 V26">Il re divenne triste; tuttavia, a motivo del giuramento e dei commensali, non volle opporle un rifiuto.</p>
<p class="C6 V27">Subito il re mandò una guardia con l'ordine che gli fosse portata la testa.</p>
<p class="C6 V28">La guardia andò, lo decapitò in prigione e portò la testa su un vassoio, la diede alla ragazza e la ragazza la diede a sua madre.</p>
<p class="C6 V29">I discepoli di Giovanni, saputa la cosa, vennero, ne presero il cadavere e lo posero in un sepolcro.</p>
<p class="C6 V30">Gli apostoli si riunirono attorno a Gesù e gli riferirono tutto quello che avevano fatto e insegnato.</p>
<p class="C6 V31">Ed egli disse loro: «Venite in disparte, in un luogo solitario, e riposatevi un po'». Era infatti molta la folla che andava e veniva e non avevano più neanche il tempo di mangiare.</p>
<p class="C6 V32">Allora partirono sulla barca verso un luogo solitario, in disparte.</p>
<p class="C6 V33">Molti però li videro partire e capirono, e da tutte le città cominciarono ad accorrere là a piedi e li precedettero.</p>
<p class="C6 V34">Sbarcando, vide molta folla e si commosse per loro, perché erano come pecore senza pastore, e si mise a insegnare loro molte cose.</p>
<p class="C6 V35">Essendosi ormai fatto tardi, gli si avvicinarono i discepoli dicendo: «Questo luogo è solitario ed è ormai tardi;</p>
<p class="C6 V36">congedali perciò, in modo che, andando per le campagne e i villaggi vicini, possano comprarsi da mangiare».</p>
<p class="C6 V37">Ma egli rispose: «Voi stessi date loro da mangiare». Gli dissero: «Dobbiamo andar noi a comprare duecento denari di pane e dare loro da mangiare?».</p>
<p class="C6 V38">Ma egli replicò loro: «Quanti pani avete? Andate a vedere». E accertatisi, riferirono: «Cinque pani e due pesci».</p>
<p class="C6 V39">Allora ordinò loro di farli mettere tutti a sedere, a gruppi, sull'erba verde.</p>
<p class="C6 V40">E sedettero tutti a gruppi e gruppetti di cento e di cinquanta.</p>
<p class="C6 V41">Presi i cinque pani e i due pesci, levò gli occhi al cielo, pronunziò la benedizione, spezzò i pani e li dava ai discepoli perché li distribuissero; e divise i due pesci fra tutti.</p>
<p class="C6 V42">Tutti mangiarono e si sfamarono,</p>
<p class="C6 V43">e portarono via dodici ceste piene di pezzi di pane e anche dei pesci.</p>
<p class="C6 V44">Quelli che avevano mangiato i pani erano cinquemila uomini.</p>
<p class="C6 V45">Ordinò poi ai discepoli di salire sulla barca e precederlo sull'altra riva, verso Betsàida, mentre egli avrebbe licenziato la folla.</p>
<p class="C6 V46">Appena li ebbe congedati, salì sul monte a pregare.</p>
<p class="C6 V47">Venuta la sera, la barca era in mezzo al mare ed egli solo a terra.</p>
<p class="C6 V48">Vedendoli però tutti affaticati nel remare, poiché avevano il vento contrario, già verso l'ultima parte della notte andò verso di loro camminando sul mare, e voleva oltrepassarli.</p>
<p class="C6 V49">Essi, vedendolo camminare sul mare, pensarono: «È un fantasma», e cominciarono a gridare,</p>
<p class="C6 V50">perché tutti lo avevano visto ed erano rimasti turbati. Ma egli subito rivolse loro la parola e disse: «Coraggio, sono io, non temete!».</p>
<p class="C6 V51">Quindi salì con loro sulla barca e il vento cessò. Ed erano enormemente stupiti in se stessi,</p>
<p class="C6 V52">perché non avevano capito il fatto dei pani, essendo il loro cuore indurito.</p>
<p class="C6 V53">Compiuta la traversata, approdarono e presero terra a Genèsaret.</p>
<p class="C6 V54">Appena scesi dalla barca, la gente lo riconobbe,</p>
<p class="C6 V55">e accorrendo da tutta quella regione cominciarono a portargli sui lettucci quelli che stavano male, dovunque udivano che si trovasse.</p>
<p class="C6 V56">E dovunque giungeva, in villaggi o città o campagne, ponevano i malati nelle piazze e lo pregavano di potergli toccare almeno la frangia del mantello; e quanti lo toccavano guarivano.</p>
<p class="C7 V1">Allora si riunirono attorno a lui i farisei e alcuni degli scribi venuti da Gerusalemme.</p>
<p class="C7 V2">Avendo visto che alcuni dei suoi discepoli prendevano cibo con mani immonde, cioè non lavate -</p>
<p class="C7 V3">i farisei infatti e tutti i Giudei non mangiano se non si sono lavate le mani fino al gomito, attenendosi alla tradizione degli antichi,</p>
<p class="C7 V4">e tornando dal mercato non mangiano senza aver fatto le abluzioni, e osservano molte altre cose per tradizione, come lavature di bicchieri, stoviglie e oggetti di rame -</p>
<p class="C7 V5">quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani immonde?».</p>
<p class="C7 V6">Ed egli rispose loro: «Bene ha profetato Isaia di voi, ipocriti, come sta scritto: Questo popolo mi onora con le labbra, ma il suo cuore è lontano da me.</p>
<p class="C7 V7">Invano essi mi rendono culto, insegnando dottrine che sono precetti di uomini.</p>
<p class="C7 V8">Trascurando il comandamento di Dio, voi osservate la tradizione degli uomini».</p>
<p class="C7 V9">E aggiungeva: «Siete veramente abili nell'eludere il comandamento di Dio, per osservare la vostra tradizione.</p>
<p class="C7 V10">Mosè infatti disse: Onora tuo padre e tua madre, e chi maledice il padre e la madre sia messo a morte.</p>
<p class="C7 V11">Voi invece dicendo: Se uno dichiara al padre o alla madre: è Korbàn, cioè offerta sacra, quello che ti sarebbe dovuto da me,</p>
<p class="C7 V12">non gli permettete più di fare nulla per il padre e la madre,</p>
<p class="C7 V13">annullando così la parola di Dio con la tradizione che avete tramandato voi. E di cose simili ne fate molte».</p>
<p class="C7 V14">Chiamata di nuovo la folla, diceva loro: «Ascoltatemi tutti e intendete bene:</p>
<p class="C7 V15">non c'è nulla fuori dell'uomo che, entrando in lui, possa contaminarlo; sono invece le cose che escono dall'uomo a contaminarlo».</p>
<p class="C7 V17">Quando entrò in una casa lontano dalla folla, i discepoli lo interrogarono sul significato di quella parabola.</p>
<p class="C7 V18">E disse loro: «Siete anche voi così privi di intelletto? Non capite che tutto ciò che entra nell'uomo dal di fuori non può contaminarlo,</p>
<p class="C7 V19">perché non gli entra nel cuore ma nel ventre e va a finire nella fogna?». Dichiarava così mondi tutti gli alimenti.</p>
<p class="C7 V20">Quindi soggiunse: «Ciò che esce dall'uomo, questo sì contamina l'uomo.</p>
<p class="C7 V21">Dal di dentro infatti, cioè dal cuore degli uomini, escono le intenzioni cattive: fornicazioni, furti, omicidi,</p>
<p class="C7 V22">adultèri, cupidigie, malvagità, inganno, impudicizia, invidia, calunnia, superbia, stoltezza.</p>
<p class="C7 V23">Tutte queste cose cattive vengono fuori dal di dentro e contaminano l'uomo».</p>
<p class="C7 V24">Partito di là, andò nella regione di Tiro e di Sidone. Ed entrato in una casa, voleva che nessuno lo sapesse, ma non potè restare nascosto.</p>
<p class="C7 V25">Subito una donna che aveva la sua figlioletta posseduta da uno spirito immondo, appena lo seppe, andò e si gettò ai suoi piedi.</p>
<p class="C7 V26">Ora, quella donna che lo pregava di scacciare il demonio dalla figlia era greca, di origine siro-fenicia.</p>
<p class="C7 V27">Ed egli le disse: «Lascia prima che si sfamino i figli; non è bene prendere il pane dei figli e gettarlo ai cagnolini».</p>
<p class="C7 V28">Ma essa replicò: «Sì, Signore, ma anche i cagnolini sotto la tavola mangiano delle briciole dei figli».</p>
<p class="C7 V29">Allora le disse: «Per questa tua parola va', il demonio è uscito da tua figlia».</p>
<p class="C7 V30">Tornata a casa, trovò la bambina coricata sul letto e il demonio se n'era andato.</p>
<p class="C7 V31">Di ritorno dalla regione di Tiro, passò per Sidone, dirigendosi verso il mare di Galilea in pieno territorio della Decàpoli.</p>
<p class="C7 V32">E gli condussero un sordomuto, pregandolo di imporgli la mano.</p>
<p class="C7 V33">E portandolo in disparte lontano dalla folla, gli pose le dita negli orecchi e con la saliva gli toccò la lingua;</p>
<p class="C7 V34">guardando quindi verso il cielo, emise un sospiro e disse: «Effatà» cioè: «Apriti!».</p>
<p class="C7 V35">E subito gli si aprirono gli orecchi, si sciolse il nodo della sua lingua e parlava correttamente.</p>
<p class="C7 V36">E comandò loro di non dirlo a nessuno. Ma più egli lo raccomandava, più essi ne parlavano</p>
<p class="C7 V37">e, pieni di stupore, dicevano: «Ha fatto bene ogni cosa; fa udire i sordi e fa parlare i muti!».</p>
<p class="C8 V1">In quei giorni, essendoci di nuovo molta folla che non aveva da mangiare, chiamò a sé i discepoli e disse loro:</p>
<p class="C8 V2">«Sento compassione di questa folla, perché già da tre giorni mi stanno dietro e non hanno da mangiare.</p>
<p class="C8 V3">Se li rimando digiuni alle proprie case, verranno meno per via; e alcuni di loro vengono di lontano».</p>
<p class="C8 V4">Gli risposero i discepoli: «E come si potrebbe sfamarli di pane qui, in un deserto?».</p>
<p class="C8 V5">E domandò loro: «Quanti pani avete?». Gli dissero: «Sette».</p>
<p class="C8 V6">Gesù ordinò alla folla di sedersi per terra. Presi allora quei sette pani, rese grazie, li spezzò e li diede ai discepoli perché li distribuissero; ed essi li distribuirono alla folla.</p>
<p class="C8 V7">Avevano anche pochi pesciolini; dopo aver pronunziata la benedizione su di essi, disse di distribuire anche quelli.</p>
<p class="C8 V8">Così essi mangiarono e si saziarono; e portarono via sette sporte di pezzi avanzati.</p>
<p class="C8 V9">Erano circa quattromila. E li congedò.</p>
<p class="C8 V10">Salì poi sulla barca con i suoi discepoli e andò dalle parti di Dalmanùta.</p>
<p class="C8 V11">Allora vennero i farisei e incominciarono a discutere con lui, chiedendogli un segno dal cielo, per metterlo alla prova.</p>
<p class="C8 V12">Ma egli, traendo un profondo sospiro, disse: «Perché questa generazione chiede un segno? In verità vi dico: non sarà dato alcun segno a questa generazione».</p>
<p class="C8 V13">E lasciatili, risalì sulla barca e si avviò all'altra sponda.</p>
<p class="C8 V14">Ma i discepoli avevano dimenticato di prendere dei pani e non avevano con sé sulla barca che un pane solo.</p>
<p class="C8 V15">Allora egli li ammoniva dicendo: «Fate attenzione, guardatevi dal lievito dei farisei e dal lievito di Erode!».</p>
<p class="C8 V16">E quelli dicevano fra loro: «Non abbiamo pane».</p>
<p class="C8 V17">Ma Gesù, accortosi di questo, disse loro: «Perché discutete che non avete pane? Non intendete e non capite ancora? Avete il cuore indurito?</p>
<p class="C8 V18">Avete occhi e non vedete, avete orecchi e non udite? E non vi ricordate,</p>
<p class="C8 V19">quando ho spezzato i cinque pani per i cinquemila, quante ceste colme di pezzi avete portato via?». Gli dissero: «Dodici».</p>
<p class="C8 V20">«E quando ho spezzato i sette pani per i quattromila, quante sporte piene di pezzi avete portato via?». Gli dissero: «Sette».</p>
<p class="C8 V21">E disse loro: «Non capite ancora?».</p>
<p class="C8 V22">Giunsero a Betsàida, dove gli condussero un cieco pregandolo di toccarlo.</p>
<p class="C8 V23">Allora preso il cieco per mano, lo condusse fuori del villaggio e, dopo avergli messo della saliva sugli occhi, gli impose le mani e gli chiese: «Vedi qualcosa?».</p>
<p class="C8 V24">Quegli, alzando gli occhi, disse: «Vedo gli uomini, poiché vedo come degli alberi che camminano».</p>
<p class="C8 V25">Allora gli impose di nuovo le mani sugli occhi ed egli ci vide chiaramente e fu sanato e vedeva a distanza ogni cosa.</p>
<p class="C8 V26">E lo rimandò a casa dicendo: «Non entrare nemmeno nel villaggio».</p>
<p class="C8 V27">Poi Gesù partì con i suoi discepoli verso i villaggi intorno a Cesarèa di Filippo; e per via interrogava i suoi discepoli dicendo: «Chi dice la gente che io sia?».</p>
<p class="C8 V28">Ed essi gli risposero: «Giovanni il Battista, altri poi Elia e altri uno dei profeti».</p>
<p class="C8 V29">Ma egli replicò: «E voi chi dite che io sia?». Pietro gli rispose: «Tu sei il Cristo».</p>
<p class="C8 V30">E impose loro severamente di non parlare di lui a nessuno.</p>
<p class="C8 V31">E cominciò a insegnar loro che il Figlio dell'uomo doveva molto soffrire, ed essere riprovato dagli anziani, dai sommi sacerdoti e dagli scribi, poi venire ucciso e, dopo tre giorni, risuscitare.</p>
<p class="C8 V32">Gesù faceva questo discorso apertamente. Allora Pietro lo prese in disparte, e si mise a rimproverarlo.</p>
<p class="C8 V33">Ma egli, voltatosi e guardando i discepoli, rimproverò Pietro e gli disse: «Lungi da me, satana! Perché tu non pensi secondo Dio, ma secondo gli uomini».</p>
<p class="C8 V34">Convocata la folla insieme ai suoi discepoli, disse loro: «Se qualcuno vuol venire dietro di me rinneghi se stesso, prenda la sua croce e mi segua.</p>
<p class="C8 V35">Perché chi vorrà salvare la propria vita, la perderà; ma chi perderà la propria vita per causa mia e del vangelo, la salverà.</p>
<p class="C8 V36">Che giova infatti all'uomo guadagnare il mondo intero, se poi perde la propria anima?</p>
<p class="C8 V37">E che cosa potrebbe mai dare un uomo in cambio della propria anima?</p>
<p class="C8 V38">Chi si vergognerà di me e delle mie parole davanti a questa generazione adultera e peccatrice, anche il Figlio dell'uomo si vergognerà di lui, quando verrà nella gloria del Padre suo con gli angeli santi».</p>
<p class="C9 V1">E diceva loro: «In verità vi dico: vi sono alcuni qui presenti, che non morranno senza aver visto il regno di Dio venire con potenza».</p>
<p class="C9 V2">Dopo sei giorni, Gesù prese con sé Pietro, Giacomo e Giovanni e li portò sopra un monte alto, in un luogo appartato, loro soli. Si trasfigurò davanti a loro</p>
<p class="C9 V3">e le sue vesti divennero splendenti, bianchissime: nessun lavandaio sulla terra potrebbe renderle così bianche.</p>
<p class="C9 V4">E apparve loro Elia con Mosè e discorrevano con Gesù.</p>
<p class="C9 V5">Prendendo allora la parola, Pietro disse a Gesù: «Maestro, è bello per noi stare qui; facciamo tre tende, una per te, una per Mosè e una per Elia!».</p>
<p class="C9 V6">Non sapeva infatti che cosa dire, poiché erano stati presi dallo spavento.</p>
<p class="C9 V7">Poi si formò una nube che li avvolse nell'ombra e uscì una voce dalla nube: «Questi è il Figlio mio prediletto; ascoltatelo!».</p>
<p class="C9 V8">E subito guardandosi attorno, non videro più nessuno, se non Gesù solo con loro.</p>
<p class="C9 V9">Mentre scendevano dal monte, ordinò loro di non raccontare a nessuno ciò che avevano visto, se non dopo che il Figlio dell'uomo fosse risuscitato dai morti.</p>
<p class="C9 V10">Ed essi tennero per sé la cosa, domandandosi però che cosa volesse dire risuscitare dai morti.</p>
<p class="C9 V11">E lo interrogarono: «Perché gli scribi dicono che prima deve venire Elia?».</p>
<p class="C9 V12">Egli rispose loro: «Sì, prima viene Elia e ristabilisce ogni cosa; ma come sta scritto del Figlio dell'uomo? Che deve soffrire molto ed essere disprezzato.</p>
<p class="C9 V13">Orbene, io vi dico che Elia è già venuto, ma hanno fatto di lui quello che hanno voluto, come sta scritto di lui».</p>
<p class="C9 V14">E giunti presso i discepoli, li videro circondati da molta folla e da scribi che discutevano con loro.</p>
<p class="C9 V15">Tutta la folla, al vederlo, fu presa da meraviglia e corse a salutarlo.</p>
<p class="C9 V16">Ed egli li interrogò: «Di che cosa discutete con loro?».</p>
<p class="C9 V17">Gli rispose uno della folla: «Maestro, ho portato da te mio figlio, posseduto da uno spirito muto.</p>
<p class="C9 V18">Quando lo afferra, lo getta al suolo ed egli schiuma, digrigna i denti e si irrigidisce. Ho detto ai tuoi discepoli di scacciarlo, ma non ci sono riusciti».</p>
<p class="C9 V19">Egli allora in risposta, disse loro: «O generazione incredula! Fino a quando starò con voi? Fino a quando dovrò sopportarvi? Portatelo da me».</p>
<p class="C9 V20">E glielo portarono. Alla vista di Gesù lo spirito scosse con convulsioni il ragazzo ed egli, caduto a terra, si rotolava spumando.</p>
<p class="C9 V21">Gesù interrogò il padre: «Da quanto tempo gli accade questo?». Ed egli rispose: «Dall'infanzia;</p>
<p class="C9 V22">anzi, spesso lo ha buttato persino nel fuoco e nell'acqua per ucciderlo. Ma se tu puoi qualcosa, abbi pietà di noi e aiutaci».</p>
<p class="C9 V23">Gesù gli disse: «Se tu puoi! Tutto è possibile per chi crede».</p>
<p class="C9 V24">Il padre del fanciullo rispose ad alta voce: «Credo, aiutami nella mia incredulità».</p>
<p class="C9 V25">Allora Gesù, vedendo accorrere la folla, minacciò lo spirito immondo dicendo: «Spirito muto e sordo, io te l'ordino, esci da lui e non vi rientrare più».</p>
<p class="C9 V26">E gridando e scuotendolo fortemente, se ne uscì. E il fanciullo diventò come morto, sicché molti dicevano: «È morto».</p>
<p class="C9 V27">Ma Gesù, presolo per mano, lo sollevò ed egli si alzò in piedi.</p>
<p class="C9 V28">Entrò poi in una casa e i discepoli gli chiesero in privato: «Perché noi non abbiamo potuto scacciarlo?».</p>
<p class="C9 V29">Ed egli disse loro: «Questa specie di demòni non si può scacciare in alcun modo, se non con la preghiera».</p>
<p class="C9 V30">Partiti di là, attraversavano la Galilea, ma egli non voleva che alcuno lo sapesse.</p>
<p class="C9 V31">Istruiva infatti i suoi discepoli e diceva loro: «Il Figlio dell'uomo sta per esser consegnato nelle mani degli uomini e lo uccideranno; ma una volta ucciso, dopo tre giorni, risusciterà».</p>
<p class="C9 V32">Essi però non comprendevano queste parole e avevano timore di chiedergli spiegazioni.</p>
<p class="C9 V33">Giunsero intanto a Cafarnao. E quando fu in casa, chiese loro: «Di che cosa stavate discutendo lungo la via?».</p>
<p class="C9 V34">Ed essi tacevano. Per la via infatti avevano discusso tra loro chi fosse il più grande.</p>
<p class="C9 V35">Allora, sedutosi, chiamò i Dodici e disse loro: «Se uno vuol essere il primo, sia l'ultimo di tutti e il servo di tutti».</p>
<p class="C9 V36">E, preso un bambino, lo pose in mezzo e abbracciandolo disse loro:</p>
<p class="C9 V37">«Chi accoglie uno di questi bambini nel mio nome, accoglie me; chi accoglie me, non accoglie me, ma colui che mi ha mandato».</p>
<p class="C9 V38">Giovanni gli disse: «Maestro, abbiamo visto uno che scacciava i demòni nel tuo nome e glielo abbiamo vietato, perché non era dei nostri».</p>
<p class="C9 V39">Ma Gesù disse: «Non glielo proibite, perché non c'è nessuno che faccia un miracolo nel mio nome e subito dopo possa parlare male di me.</p>
<p class="C9 V40">Chi non è contro di noi è per noi.</p>
<p class="C9 V41">Chiunque vi darà da bere un bicchiere d'acqua nel mio nome perché siete di Cristo, vi dico in verità che non perderà la sua ricompensa.</p>
<p class="C9 V42">Chi scandalizza uno di questi piccoli che credono, è meglio per lui che gli si metta una macina da asino al collo e venga gettato nel mare.</p>
<p class="C9 V43">Se la tua mano ti scandalizza, tagliala: è meglio per te entrare nella vita monco, che con due mani andare nella Geenna, nel fuoco inestinguibile.</p>
<p class="C9 V45">Se il tuo piede ti scandalizza, taglialo: è meglio per te entrare nella vita zoppo, che esser gettato con due piedi nella Geenna.</p>
<p class="C9 V47">Se il tuo occhio ti scandalizza, cavalo: è meglio per te entrare nel regno di Dio con un occhio solo, che essere gettato con due occhi nella Geenna,</p>
<p class="C9 V48">dove il loro verme non muore e il fuoco non si estingue.</p>
<p class="C9 V49">Perché ciascuno sarà salato con il fuoco.</p>
<p class="C9 V50">Buona cosa il sale; ma se il sale diventa senza sapore, con che cosa lo salerete? Abbiate sale in voi stessi e siate in pace gli uni con gli altri».</p>
<p class="C10 V1">Partito di là, si recò nel territorio della Giudea e oltre il Giordano. La folla accorse di nuovo a lui e di nuovo egli l'ammaestrava, come era solito fare.</p>
<p class="C10 V2">E avvicinatisi dei farisei, per metterlo alla prova, gli domandarono: «È lecito ad un marito ripudiare la propria moglie?».</p>
<p class="C10 V3">Ma egli rispose loro: «Che cosa vi ha ordinato Mosè?».</p>
<p class="C10 V4">Dissero: «Mosè ha permesso di scrivere un atto di ripudio e di rimandarla».</p>
<p class="C10 V5">Gesù disse loro: «Per la durezza del vostro cuore egli scrisse per voi questa norma.</p>
<p class="C10 V6">Ma all'inizio della creazione Dio li creò maschio e femmina;</p>
<p class="C10 V7">per questo l'uomo lascerà suo padre e sua madre e i due saranno una carne sola.</p>
<p class="C10 V8">Sicché non sono più due, ma una sola carne.</p>
<p class="C10 V9">L'uomo dunque non separi ciò che Dio ha congiunto».</p>
<p class="C10 V10">Rientrati a casa, i discepoli lo interrogarono di nuovo su questo argomento. Ed egli disse:</p>
<p class="C10 V11">«Chi ripudia la propria moglie e ne sposa un'altra, commette adulterio contro di lei;</p>
<p class="C10 V12">se la donna ripudia il marito e ne sposa un altro, commette adulterio».</p>
<p class="C10 V13">Gli presentavano dei bambini perché li accarezzasse, ma i discepoli li sgridavano.</p>
<p class="C10 V14">Gesù, al vedere questo, s'indignò e disse loro: «Lasciate che i bambini vengano a me e non glielo impedite, perché a chi è come loro appartiene il regno di Dio.</p>
<p class="C10 V15">In verità vi dico: Chi non accoglie il regno di Dio come un bambino, non entrerà in esso».</p>
<p class="C10 V16">E prendendoli fra le braccia e ponendo le mani sopra di loro li benediceva.</p>
<p class="C10 V17">Mentre usciva per mettersi in viaggio, un tale gli corse incontro e, gettandosi in ginocchio davanti a lui, gli domandò: «Maestro buono, che cosa devo fare per avere la vita eterna?».</p>
<p class="C10 V18">Gesù gli disse: «Perché mi chiami buono? Nessuno è buono, se non Dio solo.</p>
<p class="C10 V19">Tu conosci i comandamenti: Non uccidere, non commettere adulterio, non rubare, non dire falsa testimonianza, non frodare, onora il padre e la madre».</p>
<p class="C10 V20">Egli allora gli disse: «Maestro, tutte queste cose le ho osservate fin dalla mia giovinezza».</p>
<p class="C10 V21">Allora Gesù, fissatolo, lo amò e gli disse: «Una cosa sola ti manca: va', vendi quello che hai e dàllo ai poveri e avrai un tesoro in cielo; poi vieni e seguimi».</p>
<p class="C10 V22">Ma egli, rattristatosi per quelle parole, se ne andò afflitto, poiché aveva molti beni.</p>
<p class="C10 V23">Gesù, volgendo lo sguardo attorno, disse ai suoi discepoli: «Quanto difficilmente coloro che hanno ricchezze entreranno nel regno di Dio!».</p>
<p class="C10 V24">I discepoli rimasero stupefatti a queste sue parole; ma Gesù riprese: «Figlioli, com'è difficile entrare nel regno di Dio!</p>
<p class="C10 V25">È più facile che un cammello passi per la cruna di un ago, che un ricco entri nel regno di Dio».</p>
<p class="C10 V26">Essi, ancora più sbigottiti, dicevano tra loro: «E chi mai si può salvare?».</p>
<p class="C10 V27">Ma Gesù, guardandoli, disse: «Impossibile presso gli uomini, ma non presso Dio! Perché tutto è possibile presso Dio».</p>
<p class="C10 V28">Pietro allora gli disse: «Ecco, noi abbiamo lasciato tutto e ti abbiamo seguito».</p>
<p class="C10 V29">Gesù gli rispose: «In verità vi dico: non c'è nessuno che abbia lasciato casa o fratelli o sorelle o madre o padre o figli o campi a causa mia e a causa del vangelo,</p>
<p class="C10 V30">che non riceva già al presente cento volte tanto in case e fratelli e sorelle e madri e figli e campi, insieme a persecuzioni, e nel futuro la vita eterna.</p>
<p class="C10 V31">E molti dei primi saranno ultimi e gli ultimi i primi».</p>
<p class="C10 V32">Mentre erano in viaggio per salire a Gerusalemme, Gesù camminava davanti a loro ed essi erano stupiti; coloro che venivano dietro erano pieni di timore. Prendendo di nuovo in disparte i Dodici, cominciò a dir loro quello che gli sarebbe accaduto:</p>
<p class="C10 V33">«Ecco, noi saliamo a Gerusalemme e il Figlio dell'uomo sarà consegnato ai sommi sacerdoti e agli scribi: lo condanneranno a morte, lo consegneranno ai pagani,</p>
<p class="C10 V34">lo scherniranno, gli sputeranno addosso, lo flagelleranno e lo uccideranno; ma dopo tre giorni risusciterà».</p>
<p class="C10 V35">E gli si avvicinarono Giacomo e Giovanni, i figli di Zebedèo, dicendogli: «Maestro, noi vogliamo che tu ci faccia quello che ti chiederemo».</p>
<p class="C10 V36">Egli disse loro: «Cosa volete che io faccia per voi?». Gli risposero:</p>
<p class="C10 V37">«Concedici di sedere nella tua gloria uno alla tua destra e uno alla tua sinistra».</p>
<p class="C10 V38">Gesù disse loro: «Voi non sapete ciò che domandate. Potete bere il calice che io bevo, o ricevere il battesimo con cui io sono battezzato?». Gli risposero: «Lo possiamo».</p>
<p class="C10 V39">E Gesù disse: «Il calice che io bevo anche voi lo berrete, e il battesimo che io ricevo anche voi lo riceverete.</p>
<p class="C10 V40">Ma sedere alla mia destra o alla mia sinistra non sta a me concederlo; è per coloro per i quali è stato preparato».</p>
<p class="C10 V41">All'udire questo, gli altri dieci si sdegnarono con Giacomo e Giovanni.</p>
<p class="C10 V42">Allora Gesù, chiamatili a sé, disse loro: «Voi sapete che coloro che sono ritenuti capi delle nazioni le dominano, e i loro grandi esercitano su di esse il potere.</p>
<p class="C10 V43">Fra voi però non è così; ma chi vuol essere grande tra voi si farà vostro servitore,</p>
<p class="C10 V44">e chi vuol essere il primo tra voi sarà il servo di tutti.</p>
<p class="C10 V45">Il Figlio dell'uomo infatti non è venuto per essere servito, ma per servire e dare la propria vita in riscatto per molti».</p>
<p class="C10 V46">E giunsero a Gerico. E mentre partiva da Gerico insieme ai discepoli e a molta folla, il figlio di Timèo, Bartimèo, cieco, sedeva lungo la strada a mendicare.</p>
<p class="C10 V47">Costui, al sentire che c'era Gesù Nazareno, cominciò a gridare e a dire: «Figlio di Davide, Gesù, abbi pietà di me!».</p>
<p class="C10 V48">Molti lo sgridavano per farlo tacere, ma egli gridava più forte: «Figlio di Davide, abbi pietà di me!».</p>
<p class="C10 V49">Allora Gesù si fermò e disse: «Chiamatelo!». E chiamarono il cieco dicendogli: «Coraggio! Alzati, ti chiama!».</p>
<p class="C10 V50">Egli, gettato via il mantello, balzò in piedi e venne da Gesù.</p>
<p class="C10 V51">Allora Gesù gli disse: «Che vuoi che io ti faccia?». E il cieco a lui: «Rabbunì, che io riabbia la vista!».</p>
<p class="C10 V52">E Gesù gli disse: «Va', la tua fede ti ha salvato». E subito riacquistò la vista e prese a seguirlo per la strada.</p>
<p class="C11 V1">Quando si avvicinarono a Gerusalemme, verso Bètfage e Betània, presso il monte degli Ulivi, mandò due dei suoi discepoli</p>
<p class="C11 V2">e disse loro: «Andate nel villaggio che vi sta di fronte, e subito entrando in esso troverete un asinello legato, sul quale nessuno è mai salito. Scioglietelo e conducetelo.</p>
<p class="C11 V3">E se qualcuno vi dirà: Perché fate questo?, rispondete: Il Signore ne ha bisogno, ma lo rimanderà qui subito».</p>
<p class="C11 V4">Andarono e trovarono un asinello legato vicino a una porta, fuori sulla strada, e lo sciolsero.</p>
<p class="C11 V5">E alcuni dei presenti però dissero loro: «Che cosa fate, sciogliendo questo asinello?».</p>
<p class="C11 V6">Ed essi risposero come aveva detto loro il Signore. E li lasciarono fare.</p>
<p class="C11 V7">Essi condussero l'asinello da Gesù, e vi gettarono sopra i loro mantelli, ed egli vi montò sopra.</p>
<p class="C11 V8">E molti stendevano i propri mantelli sulla strada e altri delle fronde, che avevano tagliate dai campi.</p>
<p class="C11 V9">Quelli poi che andavano innanzi, e quelli che venivano dietro gridavano: Osanna! Benedetto colui che viene nel nome del Signore!</p>
<p class="C11 V10">Benedetto il regno che viene, del nostro padre Davide! Osanna nel più alto dei cieli!</p>
<p class="C11 V11">Ed entrò a Gerusalemme, nel tempio. E dopo aver guardato ogni cosa attorno, essendo ormai l'ora tarda, uscì con i Dodici diretto a Betània.</p>
<p class="C11 V12">La mattina seguente, mentre uscivano da Betània, ebbe fame.</p>
<p class="C11 V13">E avendo visto di lontano un fico che aveva delle foglie, si avvicinò per vedere se mai vi trovasse qualche cosa; ma giuntovi sotto, non trovò altro che foglie. Non era infatti quella la stagione dei fichi.</p>
<p class="C11 V14">E gli disse: «Nessuno possa mai più mangiare i tuoi frutti». E i discepoli l'udirono.</p>
<p class="C11 V15">Andarono intanto a Gerusalemme. Ed entrato nel tempio, si mise a scacciare quelli che vendevano e comperavano nel tempio; rovesciò i tavoli dei cambiavalute e le sedie dei venditori di colombe</p>
<p class="C11 V16">e non permetteva che si portassero cose attraverso il tempio.</p>
<p class="C11 V17">Ed insegnava loro dicendo: «Non sta forse scritto: La mia casa sarà chiamata casa di preghiera per tutte le genti? Voi invece ne avete fatto una spelonca di ladri!».</p>
<p class="C11 V18">L'udirono i sommi sacerdoti e gli scribi e cercavano il modo di farlo morire. Avevano infatti paura di lui, perché tutto il popolo era ammirato del suo insegnamento.</p>
<p class="C11 V19">Quando venne la sera uscirono dalla città.</p>
<p class="C11 V20">La mattina seguente, passando, videro il fico seccato fin dalle radici.</p>
<p class="C11 V21">Allora Pietro, ricordatosi, gli disse: «Maestro, guarda: il fico che hai maledetto si è seccato».</p>
<p class="C11 V22">Gesù allora disse loro: «Abbiate fede in Dio!</p>
<p class="C11 V23">In verità vi dico: chi dicesse a questo monte: Lèvati e gettati nel mare, senza dubitare in cuor suo ma credendo che quanto dice avverrà, ciò gli sarà accordato.</p>
<p class="C11 V24">Per questo vi dico: tutto quello che domandate nella preghiera, abbiate fede di averlo ottenuto e vi sarà accordato.</p>
<p class="C11 V25">Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli perdoni a voi i vostri peccati».</p>
<p class="C11 V27">Andarono di nuovo a Gerusalemme. E mentre egli si aggirava per il tempio, gli si avvicinarono i sommi sacerdoti, gli scribi e gli anziani e gli dissero:</p>
<p class="C11 V28">«Con quale autorità fai queste cose? O chi ti ha dato l'autorità di farlo?».</p>
<p class="C11 V29">Ma Gesù disse loro: «Vi farò anch'io una domanda e, se mi risponderete, vi dirò con quale potere lo faccio.</p>
<p class="C11 V30">Il battesimo di Giovanni veniva dal cielo o dagli uomini? Rispondetemi».</p>
<p class="C11 V31">Ed essi discutevano tra sé dicendo: «Se rispondiamo "dal cielo", dirà: Perché allora non gli avete creduto?</p>
<p class="C11 V32">Diciamo dunque "dagli uomini"?». Però temevano la folla, perché tutti consideravano Giovanni come un vero profeta.</p>
<p class="C11 V33">Allora diedero a Gesù questa risposta: «Non sappiamo». E Gesù disse loro: «Neanch'io vi dico con quale autorità faccio queste cose».</p>
<p class="C12 V1">Gesù si mise a parlare loro in parabole: «Un uomo piantò una vigna, vi pose attorno una siepe, scavò un torchio, costruì una torre, poi la diede in affitto a dei vignaioli e se ne andò lontano.</p>
<p class="C12 V2">A suo tempo inviò un servo a ritirare da quei vignaioli i frutti della vigna.</p>
<p class="C12 V3">Ma essi, afferratolo, lo bastonarono e lo rimandarono a mani vuote.</p>
<p class="C12 V4">Inviò loro di nuovo un altro servo: anche quello lo picchiarono sulla testa e lo coprirono di insulti.</p>
<p class="C12 V5">Ne inviò ancora un altro, e questo lo uccisero; e di molti altri, che egli ancora mandò, alcuni li bastonarono, altri li uccisero.</p>
<p class="C12 V6">Aveva ancora uno, il figlio prediletto: lo inviò loro per ultimo, dicendo: Avranno rispetto per mio figlio!</p>
<p class="C12 V7">Ma quei vignaioli dissero tra di loro: Questi è l'erede; su, uccidiamolo e l'eredità sarà nostra.</p>
<p class="C12 V8">E afferratolo, lo uccisero e lo gettarono fuori della vigna.</p>
<p class="C12 V9">Che cosa farà dunque il padrone della vigna? Verrà e sterminerà quei vignaioli e darà la vigna ad altri.</p>
<p class="C12 V10">Non avete forse letto questa Scrittura: La pietra che i costruttori hanno scartata è diventata testata d'angolo;</p>
<p class="C12 V11">dal Signore è stato fatto questo ed è mirabile agli occhi nostri»?</p>
<p class="C12 V12">Allora cercarono di catturarlo, ma ebbero paura della folla; avevano capito infatti che aveva detto quella parabola contro di loro. E, lasciatolo, se ne andarono.</p>
<p class="C12 V13">Gli mandarono però alcuni farisei ed erodiani per coglierlo in fallo nel discorso.</p>
<p class="C12 V14">E venuti, quelli gli dissero: «Maestro, sappiamo che sei veritiero e non ti curi di nessuno; infatti non guardi in faccia agli uomini, ma secondo verità insegni la via di Dio. È lecito o no dare il tributo a Cesare? Lo dobbiamo dare o no?».</p>
<p class="C12 V15">Ma egli, conoscendo la loro ipocrisia, disse: «Perché mi tentate? Portatemi un denaro perché io lo veda».</p>
<p class="C12 V16">Ed essi glielo portarono. Allora disse loro: «Di chi è questa immagine e l'iscrizione?». Gli risposero: «Di Cesare».</p>
<p class="C12 V17">Gesù disse loro: «Rendete a Cesare ciò che è di Cesare e a Dio ciò che è di Dio». E rimasero ammirati di lui.</p>
<p class="C12 V18">Vennero a lui dei sadducei, i quali dicono che non c'è risurrezione, e lo interrogarono dicendo:</p>
<p class="C12 V19">«Maestro, Mosè ci ha lasciato scritto che se muore il fratello di uno e lascia la moglie senza figli, il fratello ne prenda la moglie per dare discendenti al fratello.</p>
<p class="C12 V20">C'erano sette fratelli: il primo prese moglie e morì senza lasciare discendenza;</p>
<p class="C12 V21">allora la prese il secondo, ma morì senza lasciare discendenza; e il terzo egualmente,</p>
<p class="C12 V22">e nessuno dei sette lasciò discendenza. Infine, dopo tutti, morì anche la donna.</p>
<p class="C12 V23">Nella risurrezione, quando risorgeranno, a chi di loro apparterrà la donna? Poiché in sette l'hanno avuta come moglie».</p>
<p class="C12 V24">Rispose loro Gesù: «Non siete voi forse in errore dal momento che non conoscete le Scritture, né la potenza di Dio?</p>
<p class="C12 V25">Quando risusciteranno dai morti, infatti, non prenderanno moglie né marito, ma saranno come angeli nei cieli.</p>
<p class="C12 V26">A riguardo poi dei morti che devono risorgere, non avete letto nel libro di Mosè, a proposito del roveto, come Dio gli parlò dicendo: Io sono il Dio di Abramo, il Dio di Isacco e di Giacobbe?</p>
<p class="C12 V27">Non è un Dio dei morti ma dei viventi! Voi siete in grande errore».</p>
<p class="C12 V28">Allora si accostò uno degli scribi che li aveva uditi discutere, e, visto come aveva loro ben risposto, gli domandò: «Qual è il primo di tutti i comandamenti?».</p>
<p class="C12 V29">Gesù rispose: «Il primo è: Ascolta, Israele. Il Signore Dio nostro è l'unico Signore;</p>
<p class="C12 V30">amerai dunque il Signore Dio tuo con tutto il tuo cuore, con tutta la tua mente e con tutta la tua forza.</p>
<p class="C12 V31">E il secondo è questo: Amerai il prossimo tuo come te stesso. Non c'è altro comandamento più importante di questi».</p>
<p class="C12 V32">Allora lo scriba gli disse: «Hai detto bene, Maestro, e secondo verità che Egli è unico e non v'è altri all'infuori di lui;</p>
<p class="C12 V33">amarlo con tutto il cuore, con tutta la mente e con tutta la forza e amare il prossimo come se stesso val più di tutti gli olocausti e i sacrifici».</p>
<p class="C12 V34">Gesù, vedendo che aveva risposto saggiamente, gli disse: «Non sei lontano dal regno di Dio». E nessuno aveva più il coraggio di interrogarlo.</p>
<p class="C12 V35">Gesù continuava a parlare, insegnando nel tempio: «Come mai dicono gli scribi che il Messia è figlio di Davide?</p>
<p class="C12 V36">Davide stesso infatti ha detto, mosso dallo Spirito Santo: Disse il Signore al mio Signore: Siedi alla mia destra, finché io ponga i tuoi nemici come sgabello ai tuoi piedi.</p>
<p class="C12 V37">Davide stesso lo chiama Signore: come dunque può essere suo figlio?». E la numerosa folla lo ascoltava volentieri.</p>
<p class="C12 V38">Diceva loro mentre insegnava: «Guardatevi dagli scribi, che amano passeggiare in lunghe vesti, ricevere saluti nelle piazze,</p>
<p class="C12 V39">avere i primi seggi nelle sinagoghe e i primi posti nei banchetti.</p>
<p class="C12 V40">Divorano le case delle vedove e ostentano di fare lunghe preghiere; essi riceveranno una condanna più grave».</p>
<p class="C12 V41">E sedutosi di fronte al tesoro, osservava come la folla gettava monete nel tesoro. E tanti ricchi ne gettavano molte.</p>
<p class="C12 V42">Ma venuta una povera vedova vi gettò due spiccioli, cioè un quattrino.</p>
<p class="C12 V43">Allora, chiamati a sé i discepoli, disse loro: «In verità vi dico: questa vedova ha gettato nel tesoro più di tutti gli altri.</p>
<p class="C12 V44">Poiché tutti hanno dato del loro superfluo, essa invece, nella sua povertà, vi ha messo tutto quello che aveva, tutto quanto aveva per vivere».</p>
<p class="C13 V1">Mentre usciva dal tempio, un discepolo gli disse: «Maestro, guarda che pietre e che costruzioni!».</p>
<p class="C13 V2">Gesù gli rispose: «Vedi queste grandi costruzioni? Non rimarrà qui pietra su pietra, che non sia distrutta».</p>
<p class="C13 V3">Mentre era seduto sul monte degli Ulivi, di fronte al tempio, Pietro, Giacomo, Giovanni e Andrea lo interrogavano in disparte:</p>
<p class="C13 V4">«Dicci, quando accadrà questo, e quale sarà il segno che tutte queste cose staranno per compiersi?».</p>
<p class="C13 V5">Gesù si mise a dire loro: «Guardate che nessuno v'inganni!</p>
<p class="C13 V6">Molti verranno in mio nome, dicendo: "Sono io", e inganneranno molti.</p>
<p class="C13 V7">E quando sentirete parlare di guerre, non allarmatevi; bisogna infatti che ciò avvenga, ma non sarà ancora la fine.</p>
<p class="C13 V8">Si leverà infatti nazione contro nazione e regno contro regno; vi saranno terremoti sulla terra e vi saranno carestie. Questo sarà il principio dei dolori.</p>
<p class="C13 V9">Ma voi badate a voi stessi! Vi consegneranno ai sinedri, sarete percossi nelle sinagoghe, comparirete davanti a governatori e re a causa mia, per render testimonianza davanti a loro.</p>
<p class="C13 V10">Ma prima è necessario che il vangelo sia proclamato a tutte le genti.</p>
<p class="C13 V11">E quando vi condurranno via per consegnarvi, non preoccupatevi di ciò che dovrete dire, ma dite ciò che in quell'ora vi sarà dato: poiché non siete voi a parlare, ma lo Spirito Santo.</p>
<p class="C13 V12">Il fratello consegnerà a morte il fratello, il padre il figlio e i figli insorgeranno contro i genitori e li metteranno a morte.</p>
<p class="C13 V13">Voi sarete odiati da tutti a causa del mio nome, ma chi avrà perseverato sino alla fine sarà salvato.</p>
<p class="C13 V14">Quando vedrete l'abominio della desolazione stare là dove non conviene, chi legge capisca, allora quelli che si trovano nella Giudea fuggano ai monti;</p>
<p class="C13 V15">chi si trova sulla terrazza non scenda per entrare a prender qualcosa nella sua casa;</p>
<p class="C13 V16">chi è nel campo non torni indietro a prendersi il mantello.</p>
<p class="C13 V17">Guai alle donne incinte e a quelle che allatteranno in quei giorni!</p>
<p class="C13 V18">Pregate che ciò non accada d'inverno;</p>
<p class="C13 V19">perché quei giorni saranno una tribolazione, quale non è mai stata dall'inizio della creazione, fatta da Dio, fino al presente, né mai vi sarà.</p>
<p class="C13 V20">Se il Signore non abbreviasse quei giorni, nessun uomo si salverebbe. Ma a motivo degli eletti che si è scelto ha abbreviato quei giorni.</p>
<p class="C13 V21">Allora, dunque, se qualcuno vi dirà: "Ecco, il Cristo è qui, ecco è là", non ci credete;</p>
<p class="C13 V22">perché sorgeranno falsi cristi e falsi profeti e faranno segni e portenti per ingannare, se fosse possibile, anche gli eletti.</p>
<p class="C13 V23">Voi però state attenti! Io vi ho predetto tutto.</p>
<p class="C13 V24">In quei giorni, dopo quella tribolazione, il sole si oscurerà e la luna non darà più il suo splendore</p>
<p class="C13 V25">e gli astri si metteranno a cadere dal cielo e le potenze che sono nei cieli saranno sconvolte.</p>
<p class="C13 V26">Allora vedranno il Figlio dell'uomo venire sulle nubi con grande potenza e gloria.</p>
<p class="C13 V27">Ed egli manderà gli angeli e riunirà i suoi eletti dai quattro venti, dall'estremità della terra fino all'estremità del cielo.</p>
<p class="C13 V28">Dal fico imparate questa parabola: quando già il suo ramo si fa tenero e mette le foglie, voi sapete che l'estate è vicina;</p>
<p class="C13 V29">così anche voi, quando vedrete accadere queste cose, sappiate che egli è vicino, alle porte.</p>
<p class="C13 V30">In verità vi dico: non passerà questa generazione prima che tutte queste cose siano avvenute.</p>
<p class="C13 V31">Il cielo e la terra passeranno, ma le mie parole non passeranno.</p>
<p class="C13 V32">Quanto poi a quel giorno o a quell'ora, nessuno li conosce, neanche gli angeli nel cielo, e neppure il Figlio, ma solo il Padre.</p>
<p class="C13 V33">State attenti, vegliate, perché non sapete quando sarà il momento preciso.</p>
<p class="C13 V34">È come uno che è partito per un viaggio dopo aver lasciato la propria casa e dato il potere ai servi, a ciascuno il suo compito, e ha ordinato al portiere di vigilare.</p>
<p class="C13 V35">Vigilate dunque, poiché non sapete quando il padrone di casa ritornerà, se alla sera o a mezzanotte o al canto del gallo o al mattino,</p>
<p class="C13 V36">perché non giunga all'improvviso, trovandovi addormentati.</p>
<p class="C13 V37">Quello che dico a voi, lo dico a tutti: Vegliate!».</p>
<p class="C14 V1">Mancavano intanto due giorni alla Pasqua e agli Azzimi e i sommi sacerdoti e gli scribi cercavano il modo di impadronirsi di lui con inganno, per ucciderlo.</p>
<p class="C14 V2">Dicevano infatti: «Non durante la festa, perché non succeda un tumulto di popolo».</p>
<p class="C14 V3">Gesù si trovava a Betània nella casa di Simone il lebbroso. Mentre stava a mensa, giunse una donna con un vasetto di alabastro, pieno di olio profumato di nardo genuino di gran valore; ruppe il vasetto di alabastro e versò l'unguento sul suo capo.</p>
<p class="C14 V4">Ci furono alcuni che si sdegnarono fra di loro: «Perché tutto questo spreco di olio profumato?</p>
<p class="C14 V5">Si poteva benissimo vendere quest'olio a più di trecento denari e darli ai poveri!». Ed erano infuriati contro di lei.</p>
<p class="C14 V6">Allora Gesù disse: «Lasciatela stare; perché le date fastidio? Ella ha compiuto verso di me un'opera buona;</p>
<p class="C14 V7">i poveri infatti li avete sempre con voi e potete beneficarli quando volete, me invece non mi avete sempre.</p>
<p class="C14 V8">Essa ha fatto ciò ch'era in suo potere, ungendo in anticipo il mio corpo per la sepoltura.</p>
<p class="C14 V9">In verità vi dico che dovunque, in tutto il mondo, sarà annunziato il vangelo, si racconterà pure in suo ricordo ciò che ella ha fatto».</p>
<p class="C14 V10">Allora Giuda Iscariota, uno dei Dodici, si recò dai sommi sacerdoti, per consegnare loro Gesù.</p>
<p class="C14 V11">Quelli all'udirlo si rallegrarono e promisero di dargli denaro. Ed egli cercava l'occasione opportuna per consegnarlo.</p>
<p class="C14 V12">Il primo giorno degli Azzimi, quando si immolava la Pasqua, i suoi discepoli gli dissero: «Dove vuoi che andiamo a preparare perché tu possa mangiare la Pasqua?».</p>
<p class="C14 V13">Allora mandò due dei suoi discepoli dicendo loro: «Andate in città e vi verrà incontro un uomo con una brocca d'acqua; seguitelo</p>
<p class="C14 V14">e là dove entrerà dite al padrone di casa: Il Maestro dice: Dov'è la mia stanza, perché io vi possa mangiare la Pasqua con i miei discepoli?</p>
<p class="C14 V15">Egli vi mostrerà al piano superiore una grande sala con i tappeti, già pronta; là preparate per noi».</p>
<p class="C14 V16">I discepoli andarono e, entrati in città, trovarono come aveva detto loro e prepararono per la Pasqua.</p>
<p class="C14 V17">Venuta la sera, egli giunse con i Dodici.</p>
<p class="C14 V18">Ora, mentre erano a mensa e mangiavano, Gesù disse: «In verità vi dico, uno di voi, colui che mangia con me, mi tradirà».</p>
<p class="C14 V19">Allora cominciarono a rattristarsi e a dirgli uno dopo l'altro: «Sono forse io?».</p>
<p class="C14 V20">Ed egli disse loro: «Uno dei Dodici, colui che intinge con me nel piatto.</p>
<p class="C14 V21">Il Figlio dell'uomo se ne va, come sta scritto di lui, ma guai a quell'uomo dal quale il Figlio dell'uomo è tradito! Bene per quell'uomo se non fosse mai nato!».</p>
<p class="C14 V22">Mentre mangiavano prese il pane e, pronunziata la benedizione, lo spezzò e lo diede loro, dicendo: «Prendete, questo è il mio corpo».</p>
<p class="C14 V23">Poi prese il calice e rese grazie, lo diede loro e ne bevvero tutti.</p>
<p class="C14 V24">E disse: «Questo è il mio sangue, il sangue dell'alleanza versato per molti.</p>
<p class="C14 V25">In verità vi dico che io non berrò più del frutto della vite fino al giorno in cui lo berrò nuovo nel regno di Dio».</p>
<p class="C14 V26">E dopo aver cantato l'inno, uscirono verso il monte degli Ulivi.</p>
<p class="C14 V27">Gesù disse loro: «Tutti rimarrete scandalizzati, poiché sta scritto: Percuoterò il pastore e le pecore saranno disperse.</p>
<p class="C14 V28">Ma, dopo la mia risurrezione, vi precederò in Galilea».</p>
<p class="C14 V29">Allora Pietro gli disse: «Anche se tutti saranno scandalizzati, io non lo sarò».</p>
<p class="C14 V30">Gesù gli disse: «In verità ti dico: proprio tu oggi, in questa stessa notte, prima che il gallo canti due volte, mi rinnegherai tre volte».</p>
<p class="C14 V31">Ma egli, con grande insistenza, diceva: «Se anche dovessi morire con te, non ti rinnegherò». Lo stesso dicevano anche tutti gli altri.</p>
<p class="C14 V32">Giunsero intanto a un podere chiamato Getsèmani, ed egli disse ai suoi discepoli: «Sedetevi qui, mentre io prego».</p>
<p class="C14 V33">Prese con sé Pietro, Giacomo e Giovanni e cominciò a sentire paura e angoscia.</p>
<p class="C14 V34">Gesù disse loro: «La mia anima è triste fino alla morte. Restate qui e vegliate».</p>
<p class="C14 V35">Poi, andato un po' innanzi, si gettò a terra e pregava che, se fosse possibile, passasse da lui quell'ora.</p>
<p class="C14 V36">E diceva: «Abbà, Padre! Tutto è possibile a te, allontana da me questo calice! Però non ciò che io voglio, ma ciò che vuoi tu».</p>
<p class="C14 V37">Tornato indietro, li trovò addormentati e disse a Pietro: «Simone, dormi? Non sei riuscito a vegliare un'ora sola?</p>
<p class="C14 V38">Vegliate e pregate per non entrare in tentazione; lo spirito è pronto, ma la carne è debole».</p>
<p class="C14 V39">Allontanatosi di nuovo, pregava dicendo le medesime parole.</p>
<p class="C14 V40">Ritornato li trovò addormentati, perché i loro occhi si erano appesantiti, e non sapevano che cosa rispondergli.</p>
<p class="C14 V41">Venne la terza volta e disse loro: «Dormite ormai e riposatevi! Basta, è venuta l'ora: ecco, il Figlio dell'uomo viene consegnato nelle mani dei peccatori.</p>
<p class="C14 V42">Alzatevi, andiamo! Ecco, colui che mi tradisce è vicino».</p>
<p class="C14 V43">E subito, mentre ancora parlava, arrivò Giuda, uno dei Dodici, e con lui una folla con spade e bastoni mandata dai sommi sacerdoti, dagli scribi e dagli anziani.</p>
<p class="C14 V44">Chi lo tradiva aveva dato loro questo segno: «Quello che bacerò, è lui; arrestatelo e conducetelo via sotto buona scorta».</p>
<p class="C14 V45">Allora gli si accostò dicendo: «Rabbì» e lo baciò.</p>
<p class="C14 V46">Essi gli misero addosso le mani e lo arrestarono.</p>
<p class="C14 V47">Uno dei presenti, estratta la spada, colpì il servo del sommo sacerdote e gli recise l'orecchio.</p>
<p class="C14 V48">Allora Gesù disse loro: «Come contro un brigante, con spade e bastoni siete venuti a prendermi.</p>
<p class="C14 V49">Ogni giorno ero in mezzo a voi a insegnare nel tempio, e non mi avete arrestato. Si adempiano dunque le Scritture!».</p>
<p class="C14 V50">Tutti allora, abbandonandolo, fuggirono.</p>
<p class="C14 V51">Un giovanetto però lo seguiva, rivestito soltanto di un lenzuolo, e lo fermarono.</p>
<p class="C14 V52">Ma egli, lasciato il lenzuolo, fuggì via nudo.</p>
<p class="C14 V53">Allora condussero Gesù dal sommo sacerdote, e là si riunirono tutti i capi dei sacerdoti, gli anziani e gli scribi.</p>
<p class="C14 V54">Pietro lo aveva seguito da lontano, fin dentro il cortile del sommo sacerdote; e se ne stava seduto tra i servi, scaldandosi al fuoco.</p>
<p class="C14 V55">Intanto i capi dei sacerdoti e tutto il sinedrio cercavano una testimonianza contro Gesù per metterlo a morte, ma non la trovavano.</p>
<p class="C14 V56">Molti infatti attestavano il falso contro di lui e così le loro testimonianze non erano concordi.</p>
<p class="C14 V57">Ma alcuni si alzarono per testimoniare il falso contro di lui, dicendo:</p>
<p class="C14 V58">«Noi lo abbiamo udito mentre diceva: Io distruggerò questo tempio fatto da mani d'uomo e in tre giorni ne edificherò un altro non fatto da mani d'uomo».</p>
<p class="C14 V59">Ma nemmeno su questo punto la loro testimonianza era concorde.</p>
<p class="C14 V60">Allora il sommo sacerdote, levatosi in mezzo all'assemblea, interrogò Gesù dicendo: «Non rispondi nulla? Che cosa testimoniano costoro contro di te?».</p>
<p class="C14 V61">Ma egli taceva e non rispondeva nulla. Di nuovo il sommo sacerdote lo interrogò dicendogli: «Sei tu il Cristo, il Figlio di Dio benedetto?».</p>
<p class="C14 V62">Gesù rispose: «Io lo sono! E vedrete il Figlio dell'uomo seduto alla destra della Potenza e venire con le nubi del cielo».</p>
<p class="C14 V63">Allora il sommo sacerdote, stracciandosi le vesti, disse: «Che bisogno abbiamo ancora di testimoni?</p>
<p class="C14 V64">Avete udito la bestemmia; che ve ne pare?». Tutti sentenziarono che era reo di morte.</p>
<p class="C14 V65">Allora alcuni cominciarono a sputargli addosso, a coprirgli il volto, a schiaffeggiarlo e a dirgli: «Indovina». I servi intanto lo percuotevano.</p>
<p class="C14 V66">Mentre Pietro era giù nel cortile, venne una serva del sommo sacerdote</p>
<p class="C14 V67">e, vedendo Pietro che stava a scaldarsi, lo fissò e gli disse: «Anche tu eri con il Nazareno, con Gesù».</p>
<p class="C14 V68">Ma egli negò: «Non so e non capisco quello che vuoi dire». Uscì quindi fuori del cortile e il gallo cantò.</p>
<p class="C14 V69">E la serva, vedendolo, ricominciò a dire ai presenti: «Costui è di quelli».</p>
<p class="C14 V70">Ma egli negò di nuovo. Dopo un poco i presenti dissero di nuovo a Pietro: «Tu sei certo di quelli, perché sei Galileo».</p>
<p class="C14 V71">Ma egli cominciò a imprecare e a giurare: «Non conosco quell'uomo che voi dite».</p>
<p class="C14 V72">Per la seconda volta un gallo cantò. Allora Pietro si ricordò di quella parola che Gesù gli aveva detto: «Prima che il gallo canti due volte, mi rinnegherai per tre volte». E scoppiò in pianto.</p>
<p class="C15 V1">Al mattino i sommi sacerdoti, con gli anziani, gli scribi e tutto il sinedrio, dopo aver tenuto consiglio, misero in catene Gesù, lo condussero e lo consegnarono a Pilato.</p>
<p class="C15 V2">Allora Pilato prese a interrogarlo: «Sei tu il re dei Giudei?». Ed egli rispose: «Tu lo dici».</p>
<p class="C15 V3">I sommi sacerdoti frattanto gli muovevano molte accuse.</p>
<p class="C15 V4">Pilato lo interrogò di nuovo: «Non rispondi nulla? Vedi di quante cose ti accusano!».</p>
<p class="C15 V5">Ma Gesù non rispose più nulla, sicché Pilato ne restò meravigliato.</p>
<p class="C15 V6">Per la festa egli era solito rilasciare un carcerato a loro richiesta.</p>
<p class="C15 V7">Un tale chiamato Barabba si trovava in carcere insieme ai ribelli che nel tumulto avevano commesso un omicidio.</p>
<p class="C15 V8">La folla, accorsa, cominciò a chiedere ciò che sempre egli le concedeva.</p>
<p class="C15 V9">Allora Pilato rispose loro: «Volete che vi rilasci il re dei Giudei?».</p>
<p class="C15 V10">Sapeva infatti che i sommi sacerdoti glielo avevano consegnato per invidia.</p>
<p class="C15 V11">Ma i sommi sacerdoti sobillarono la folla perché egli rilasciasse loro piuttosto Barabba.</p>
<p class="C15 V12">Pilato replicò: «Che farò dunque di quello che voi chiamate il re dei Giudei?».</p>
<p class="C15 V13">Ed essi di nuovo gridarono: «Crocifiggilo!».</p>
<p class="C15 V14">Ma Pilato diceva loro: «Che male ha fatto?». Allora essi gridarono più forte: «Crocifiggilo!».</p>
<p class="C15 V15">E Pilato, volendo dar soddisfazione alla moltitudine, rilasciò loro Barabba e, dopo aver fatto flagellare Gesù, lo consegnò perché fosse crocifisso.</p>
<p class="C15 V16">Allora i soldati lo condussero dentro il cortile, cioè nel pretorio, e convocarono tutta la coorte.</p>
<p class="C15 V17">Lo rivestirono di porpora e, dopo aver intrecciato una corona di spine, gliela misero sul capo.</p>
<p class="C15 V18">Cominciarono poi a salutarlo: «Salve, re dei Giudei!».</p>
<p class="C15 V19">E gli percuotevano il capo con una canna, gli sputavano addosso e, piegando le ginocchia, si prostravano a lui.</p>
<p class="C15 V20">Dopo averlo schernito, lo spogliarono della porpora e gli rimisero le sue vesti, poi lo condussero fuori per crocifiggerlo.</p>
<p class="C15 V21">Allora costrinsero un tale che passava, un certo Simone di Cirene che veniva dalla campagna, padre di Alessandro e Rufo, a portare la croce.</p>
<p class="C15 V22">Condussero dunque Gesù al luogo del Gòlgota, che significa luogo del cranio,</p>
<p class="C15 V23">e gli offrirono vino mescolato con mirra, ma egli non ne prese.</p>
<p class="C15 V24">Poi lo crocifissero e si divisero le sue vesti, tirando a sorte su di esse quello che ciascuno dovesse prendere.</p>
<p class="C15 V25">Erano le nove del mattino quando lo crocifissero.</p>
<p class="C15 V26">E l'iscrizione con il motivo della condanna diceva: Il re dei Giudei.</p>
<p class="C15 V27">Con lui crocifissero anche due ladroni, uno alla sua destra e uno alla sinistra.</p>
<p class="C15 V29">I passanti lo insultavano e, scuotendo il capo, esclamavano: «Ehi, tu che distruggi il tempio e lo riedifichi in tre giorni,</p>
<p class="C15 V30">salva te stesso scendendo dalla croce!».</p>
<p class="C15 V31">Ugualmente anche i sommi sacerdoti con gli scribi, facendosi beffe di lui, dicevano: «Ha salvato altri, non può salvare se stesso!</p>
<p class="C15 V32">Il Cristo, il re d'Israele, scenda ora dalla croce, perché vediamo e crediamo». E anche quelli che erano stati crocifissi con lui lo insultavano.</p>
<p class="C15 V33">Venuto mezzogiorno, si fece buio su tutta la terra, fino alle tre del pomeriggio.</p>
<p class="C15 V34">Alle tre Gesù gridò con voce forte: Eloì, Eloì, lemà sabactàni?, che significa: Dio mio, Dio mio, perché mi hai abbandonato?</p>
<p class="C15 V35">Alcuni dei presenti, udito ciò, dicevano: «Ecco, chiama Elia!».</p>
<p class="C15 V36">Uno corse a inzuppare di aceto una spugna e, postala su una canna, gli dava da bere, dicendo: «Aspettate, vediamo se viene Elia a toglierlo dalla croce».</p>
<p class="C15 V37">Ma Gesù, dando un forte grido, spirò.</p>
<p class="C15 V38">Il velo del tempio si squarciò in due, dall'alto in basso.</p>
<p class="C15 V39">Allora il centurione che gli stava di fronte, vistolo spirare in quel modo, disse: «Veramente quest'uomo era Figlio di Dio!».</p>
<p class="C15 V40">C'erano anche alcune donne, che stavano ad osservare da lontano, tra le quali Maria di Màgdala, Maria madre di Giacomo il minore e di Ioses, e Salome,</p>
<p class="C15 V41">che lo seguivano e servivano quando era ancora in Galilea, e molte altre che erano salite con lui a Gerusalemme.</p>
<p class="C15 V42">Sopraggiunta ormai la sera, poiché era la Parascève, cioè la vigilia del sabato,</p>
<p class="C15 V43">Giuseppe d'Arimatèa, membro autorevole del sinedrio, che aspettava anche lui il regno di Dio, andò coraggiosamente da Pilato per chiedere il corpo di Gesù.</p>
<p class="C15 V44">Pilato si meravigliò che fosse già morto e, chiamato il centurione, lo interrogò se fosse morto da tempo.</p>
<p class="C15 V45">Informato dal centurione, concesse la salma a Giuseppe.</p>
<p class="C15 V46">Egli allora, comprato un lenzuolo, lo calò giù dalla croce e, avvoltolo nel lenzuolo, lo depose in un sepolcro scavato nella roccia. Poi fece rotolare un masso contro l'entrata del sepolcro.</p>
<p class="C15 V47">Intanto Maria di Màgdala e Maria madre di Ioses stavano ad osservare dove veniva deposto.</p>
<p class="C16 V1">Passato il sabato, Maria di Màgdala, Maria di Giacomo e Salome comprarono oli aromatici per andare a imbalsamare Gesù.</p>
<p class="C16 V2">Di buon mattino, il primo giorno dopo il sabato, vennero al sepolcro al levar del sole.</p>
<p class="C16 V3">Esse dicevano tra loro: «Chi ci rotolerà via il masso dall'ingresso del sepolcro?».</p>
<p class="C16 V4">Ma, guardando, videro che il masso era già stato rotolato via, benché fosse molto grande.</p>
<p class="C16 V5">Entrando nel sepolcro, videro un giovane, seduto sulla destra, vestito d'una veste bianca, ed ebbero paura.</p>
<p class="C16 V6">Ma egli disse loro: «Non abbiate paura! Voi cercate Gesù Nazareno, il crocifisso. È risorto, non è qui. Ecco il luogo dove l'avevano deposto.</p>
<p class="C16 V7">Ora andate, dite ai suoi discepoli e a Pietro che egli vi precede in Galilea. Là lo vedrete, come vi ha detto».</p>
<p class="C16 V8">Ed esse, uscite, fuggirono via dal sepolcro perché erano piene di timore e di spavento. E non dissero niente a nessuno, perché avevano paura.</p>
<p class="C16 V9">Risuscitato al mattino nel primo giorno dopo il sabato, apparve prima a Maria di Màgdala, dalla quale aveva cacciato sette demòni.</p>
<p class="C16 V10">Questa andò ad annunziarlo ai suoi seguaci che erano in lutto e in pianto.</p>
<p class="C16 V11">Ma essi, udito che era vivo ed era stato visto da lei, non vollero credere.</p>
<p class="C16 V12">Dopo ciò, apparve a due di loro sotto altro aspetto, mentre erano in cammino verso la campagna.</p>
<p class="C16 V13">Anch'essi ritornarono ad annunziarlo agli altri; ma neanche a loro vollero credere.</p>
<p class="C16 V14">Alla fine apparve agli undici, mentre stavano a mensa, e li rimproverò per la loro incredulità e durezza di cuore, perché non avevano creduto a quelli che lo avevano visto risuscitato.</p>
<p class="C16 V15">Gesù disse loro: «Andate in tutto il mondo e predicate il vangelo ad ogni creatura.</p>
<p class="C16 V16">Chi crederà e sarà battezzato sarà salvo, ma chi non crederà sarà condannato.</p>
<p class="C16 V17">E questi saranno i segni che accompagneranno quelli che credono: nel mio nome scacceranno i demòni, parleranno lingue nuove,</p>
<p class="C16 V18">prenderanno in mano i serpenti e, se berranno qualche veleno, non recherà loro danno, imporranno le mani ai malati e questi guariranno».</p>
<p class="C16 V19">Il Signore Gesù, dopo aver parlato con loro, fu assunto in cielo e sedette alla destra di Dio.</p>
<p class="C16 V20">Allora essi partirono e predicarono dappertutto, mentre il Signore operava insieme con loro e confermava la parola con i prodigi che l'accompagnavano.</p>
</div>
</div>
<div class="edizione DIODATI">
<div class="libro Mc">
<p class="CCAPITOLO VVERSO">TESTO</p>
<p class="C1 V1">Il principio dell'evangelo di Gesú Cristo, il Figlio di Dio,</p>
<p class="C1 V2">Come sta scritto nei profeti: «Ecco, io mando il mio messaggero davanti alla tua faccia, il quale preparerà la tua via davanti a te.</p>
<p class="C1 V3">Vi è una voce di uno che grida nel deserto: «Preparate la via del Signore, raddrizzate i suoi sentieri»».</p>
<p class="C1 V4">Giovanni comparve nel deserto, battezzando e predicando un battesimo di ravvedimento, per il perdono dei peccati.</p>
<p class="C1 V5">E tutto il paese della Giudea e quelli di Gerusalemme andavano a lui, ed erano tutti battezzati da lui nel fiume Giordano, confessando i loro peccati.</p>
<p class="C1 V6">Or Giovanni era vestito di peli di cammello, aveva una cintura di cuoio intorno ai lombi e mangiava locuste e miele selvatico.</p>
<p class="C1 V7">E predicava, dicendo: «Dopo di me viene uno che è piú forte di me, al quale io non sono degno neppure di chinarmi a sciogliere il legaccio dei suoi sandali.</p>
<p class="C1 V8">Io vi ho battezzati con acqua, ma egli vi battezzerà con lo Spirito Santo»,</p>
<p class="C1 V9">E avvenne in quei giorni, che Gesú venne da Nazaret di Galilea e fu battezzato da Giovanni nel Giordano.</p>
<p class="C1 V10">E subito, come usciva dall'acqua, vide aprirsi i cieli e lo Spirito scendere su di lui come una colomba.</p>
<p class="C1 V11">E venne dal cielo una voce: «Tu sei il mio amato Figlio nel quale mi sono compiaciuto».</p>
<p class="C1 V12">Subito dopo lo Spirito lo sospinse nel deserto;</p>
<p class="C1 V13">e rimase nel deserto quaranta giorni, tentato da Satana. Era con le fiere e gli angeli lo servivano.</p>
<p class="C1 V14">Ora, dopo che Giovanni fu messo in prigione, Gesú venne in Galilea predicando l'evangelo del regno di Dio</p>
<p class="C1 V15">e dicendo: «Il tempo è compiuto e il regno di Dio è vicino. Ravvedetevi e credete all'evangelo».</p>
<p class="C1 V16">Camminando poi lungo il mare della Galilea, egli vide Simone e Andrea suo fratello, che gettavano la rete in mare, perche erano pescatori.</p>
<p class="C1 V17">E Gesú disse loro: «Seguitemi, e io vi farò diventare pescatori di uomini».</p>
<p class="C1 V18">Ed essi, lasciate subito le loro reti, lo seguirono.</p>
<p class="C1 V19">Poi, andando un po' oltre, vide Giacomo, figlio di Zebedeo, e Giovanni suo fratello, i quali riparavano le loro reti nella barca.</p>
<p class="C1 V20">E subito li chiamò; ed essi, lasciato Zebedeo loro padre nella barca con gli operai, lo seguirono.</p>
<p class="C1 V21">Poi entrarono in Capernaum, e subito, in giorno di sabato, egli entrò nella sinagoga e insegnava.</p>
<p class="C1 V22">E la gente stupiva della sua dottrina perché egli li ammaestrava come uno che ha autorità e non come gli scribi,</p>
<p class="C1 V23">Ora nella loro sinagoga vi era un uomo posseduto da uno spirito immondo, il quale si mise a gridare,</p>
<p class="C1 V24">dicendo: «Che vi è fra noi e te, Gesú Nazareno? Sei tu venuto per distruggerci? Io so chi tu sei: Il Santo di Dio».</p>
<p class="C1 V25">Ma Gesú lo sgridò, dicendo: «Ammutolisci ed esci da costui!».</p>
<p class="C1 V26">E lo spirito u immondo, straziandolo e mandando un gran grido, uscí da lui.</p>
<p class="C1 V27">E tutti furono sbalorditi, tanto che si domandavano fra loro dicendo: «Che è mai questo? Quale nuova dottrina è mai questa? Egli comanda con autorità persino agli spiriti immondi, ed essi gli ubbidiscono».</p>
<p class="C1 V28">E la sua fama si diffuse subito per tutta la regione intorno alla Galilea.</p>
<p class="C1 V29">Appena furono usciti dalla sinagoga, vennero nella casa di Simone e di Andrea, con Giacomo e Giovanni.</p>
<p class="C1 V30">Or la suocera di Simone giaceva a letto con la febbre ed essi subito gli parlarono di lei.</p>
<p class="C1 V31">Allora egli si avvicinò, la prese per la mano e l'alzò, e immediatamente la febbre la lasciò ed essa si mise a servirli.</p>
<p class="C1 V32">Poi, fattosi sera, dopo il tramonto del sole, gli portarono tutti i malati e gli indemoniati.</p>
<p class="C1 V33">E tutta la città era affollata davanti alla porta.</p>
<p class="C1 V34">Egli ne guarí molti, colpiti da varie malattie, e scacciò molti demoni, e non permetteva ai demoni di parlare perché sapevano chi egli fosse.</p>
<p class="C1 V35">Poi il mattino seguente, essendo ancora molto buio, Gesú si alzò, uscí e se ne andò in un luogo solitario e là pregava.</p>
<p class="C1 V36">E Simone e quelli che erano con lui lo cercarono.</p>
<p class="C1 V37">E, trovatolo, gli dissero: «Tutti ti cercano!».</p>
<p class="C1 V38">Ed egli disse loro: «Andiamo nei villaggi vicini affinché io predichi anche là, perché è per questo che io sono venuto».</p>
<p class="C1 V39">Ed egli andò predicando nelle loro sinagoghe per tutta la Galilea e scacciando demoni.</p>
<p class="C1 V40">E venne da lui un lebbroso il quale, supplicandolo, cadde in ginocchio davanti a lui, e gli disse: «Se vuoi, tu puoi mondarmi».</p>
<p class="C1 V41">E Gesú, mosso a pietà, stese la mano, lo toccò e gli disse: «Sí, lo voglio, sii mondato!».</p>
<p class="C1 V42">E, come ebbe detto questo, subito la lebbra lo lasciò e fu guarito.</p>
<p class="C1 V43">Poi, dopo averlo severamente ammonito, lo mandò via subito,</p>
<p class="C1 V44">dicendogli: «Guardati dal farne parola ad alcuno, ma va mostrati al sacerdote e offri per la tua purificazione quanto ha prescritto Mosè, come testimonianza per loro».</p>
<p class="C1 V45">Ma egli, andandosene, cominciò a proclamare e a divulgare grandemente il fatto, al punto che Gesú non poteva piú entrare pubblicamente in città, ma se ne stava fuori in luoghi solitari; e da ogni parte venivano a lui.</p>
<p class="C2 V1">Alcuni giorni dopo, egli entrò di nuovo in Capernaum e si venne a sapere che egli si trovava in casa;</p>
<p class="C2 V2">e subito si radunò tanta gente da non trovare piú posto neppure davanti alla porta; ed egli annunziava loro la parola.</p>
<p class="C2 V3">Allora vennero da lui alcuni a presentargli un paralitico, portato da quattro uomini</p>
<p class="C2 V4">Ma, non potendo accostarsi a lui a causa della folla, scoperchiarono il tetto sul punto ove era Gesú e, fatta un'apertura, calarono il lettuccio sul quale giaceva il paralitico.</p>
<p class="C2 V5">Come Gesú vide la loro fede, disse al paralitico: «Figliolo, i tuoi peccati ti sono perdonati!».</p>
<p class="C2 V6">Or vi erano là seduti alcuni scribi i quali ragionavano in cuor loro:</p>
<p class="C2 V7">«Perché mai costui parla in questo modo? Egli bestemmia. Chi può perdonare i peccati, se non Dio solo?».</p>
<p class="C2 V8">Ma Gesú, avendo subito conosciuto nel suo spirito che ragionavano queste cose dentro di sé, disse loro: «Perché ragionate voi queste cose nei vostri cuori?</p>
<p class="C2 V9">Che cosa è piú facile dire al paralitico: «I tuoi peccati ti sono perdonati», oppure dire: «Alzati, prendi il tuo lettuccio e cammina».</p>
<p class="C2 V10">Ora, affinché sappiate che il Figlio dell'uomo ha potestà di perdonare i peccati in terra,</p>
<p class="C2 V11">io ti dico (disse al paralitico): Alzati, prendi il tuo lettuccio e vattene a casa tua».</p>
<p class="C2 V12">Ed egli si alzò immediatamente, prese il suo lettuccio e uscí in presenza di tutti, cosí che tutti stupivano e glorificavano Dio dicendo: «Non abbiamo mai visto nulla di simile!».</p>
<p class="C2 V13">Gesú uscí di nuovo lungo il mare e tutta la folla veniva a lui, ed egli li ammaestrava.</p>
<p class="C2 V14">Nel passare vide Levi figlio di Alfeo, che sedeva al banco delle imposte, e gli disse: «Seguimi!». Ed egli, alzatosi, lo seguí.</p>
<p class="C2 V15">Or avvenne che mentre egli era a tavola in casa di Levi, molti pubblicani e peccatori si misero a tavola con Gesú e con i suoi discepoli; infatti erano molti quelli che lo seguivano.</p>
<p class="C2 V16">Allora gli scribi e i farisei, vedendolo mangiare con i pubblicani e con i peccatori, dissero ai suoi discepoli: «Come mai mangia e beve egli in compagnia dei pubblicani e dei peccatori?».</p>
<p class="C2 V17">E Gesú, udito ciò, disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori a ravvedimento».</p>
<p class="C2 V18">Allora i discepoli di Giovanni e quelli dei farisei stavano digiunando. Ora essi vennero da Gesú e gli dissero: «Perché i discepoli di Giovanni e quelli dei farisei digiunano mentre i tuoi discepoli non digiunano?».</p>
<p class="C2 V19">E Gesú disse loro: «Possono forse gli amici dello sposo digiunare, mentre lo sposo è con loro? Per tutto il tempo che hanno lo sposo con loro, non possono digiunare.</p>
<p class="C2 V20">Ma verranno i giorni in cui sarà loro tolto lo sposo, e allora in quei giorni digiuneranno.</p>
<p class="C2 V21">Nessuno cuce un pezzo di stoffa nuova sopra un vestito vecchio, altrimenti il pezzo nuovo porta via l'intero rattoppo e lo strappo si fa peggiore.</p>
<p class="C2 V22">Cosí, nessuno mette vino nuovo in otri vecchi, altrimenti il vino nuovo rompe gli otri, il vino si spande e gli otri si perdono; ma il vino nuovo va messo in otri nuovi».</p>
<p class="C2 V23">Or avvenne che in giorno di sabato egli passava per i campi, e i suoi discepoli, strada facendo, si misero a svellere delle spighe.</p>
<p class="C2 V24">E i farisei gli dissero: «Guarda, perché fanno ciò che non è lecito in giorno di sabato?».</p>
<p class="C2 V25">Ma egli disse loro: «Non avete mai letto ciò che fece Davide, quando si trovò nel bisogno ed ebbe fame, lui e quelli con lui?</p>
<p class="C2 V26">Come egli entrò nella casa di Dio, al tempo del sommo sacerdote Abiatar, e mangiò i pani di presentazione che non è lecito mangiare se non ai sacerdoti, e ne diede anche a quelli che erano con lui?».</p>
<p class="C2 V27">Poi disse loro: «Il sabato è fatto per l'uomo e non l'uomo per il sabato.</p>
<p class="C2 V28">Perciò il Figlio dell'uomo è signore anche del sabato».</p>
<p class="C3 V1">Poi egli entrò di nuovo nella sinagoga, e là c'era un uomo che aveva una mano secca.</p>
<p class="C3 V2">Ed essi lo stavano ad osservare per vedere se lo avesse guarito in giorno di sabato, per poi accusarlo,</p>
<p class="C3 V3">Ed egli disse all'uomo che aveva la mano secca: «Alzati in mezzo a tutti!».</p>
<p class="C3 V4">Poi disse loro: «E' lecito in giorno di sabato fare del bene o del male, salvare una vita o annientarla?». Ma essi tacevano.</p>
<p class="C3 V5">Allora egli, guardatili tutt'intorno con indignazione, rattristato per la durezza del loro cuore, disse a quell'uomo: «Stendi la tua mano!». Egli la stese e la sua mano fu risanata come l'altra.</p>
<p class="C3 V6">E i farisei, usciti, tennero subito consiglio con gli erodiani contro di lui come farlo morire.</p>
<p class="C3 V7">Ma Gesú si ritirò con i suoi discepoli verso il mare; e una gran folla lo seguí dalla Galilea e dalla Giudea,</p>
<p class="C3 V8">ed anche da Gerusalemme, dall'Idumea e da oltre il Giordano; similmente una gran folla dai dintorni di Tiro e di Sidone, udendo le grandi cose che egli faceva, venne a lui.</p>
<p class="C3 V9">Allora egli disse ai suoi discepoli di tenergli sempre pronta una barchetta per non essere schiacciato dalla folla.</p>
<p class="C3 V10">Poiché egli ne aveva guariti molti, tutti quelli che avevano malattie si accalcavano attorno a lui per toccarlo,</p>
<p class="C3 V11">E gli spiriti immondi, quando lo vedevano, si prostravano davanti a lui e gridavano, dicendo: «Tu sei il Figlio di Dio!».</p>
<p class="C3 V12">Ma egli li sgridava severamente, perché non dicessero chi egli fosse.</p>
<p class="C3 V13">Poi egli salí sul monte, chiamò presso di sé Quelli che volle; ed essi si avvicinarono a lui.</p>
<p class="C3 V14">Quindi ne costituí dodici perché stessero con lui e potesse mandarli a predicare,</p>
<p class="C3 V15">e avessero il potere di guarire le infermità e di scacciare i demoni.</p>
<p class="C3 V16">Essi erano: Simone al quale pose nome Pietro;</p>
<p class="C3 V17">Giacomo figlio di Zebedeo e Giovanni fratello di Giacomo, ai quali diede il nome di Boanerges, che vuol dire: «Figli del tuono»;</p>
<p class="C3 V18">Andrea, Filippo, Bartolomeo, Matteo, Tommaso, Giacomo di Alfeo, Taddeo, Simone il Cananeo,</p>
<p class="C3 V19">e Giuda Iscariota, quello che poi lo tradí.</p>
<p class="C3 V20">Poi entrarono in una casa. E la folla si radunò di nuovo, tanto che non potevano neppure prendere cibo.</p>
<p class="C3 V21">E quando i suoi parenti udirono ciò, uscirono per prenderlo, perché dicevano: «Egli è fuori di sé»</p>
<p class="C3 V22">Ma gli scribi, che erano discesi da Gerusalemme, dicevano: «Egli ha Beelzebub e scaccia i demoni con l'aiuto del principe dei demoni».</p>
<p class="C3 V23">Ma egli, chiamatili a sé, disse loro in parabole: «Come può Satana scacciare Satana?</p>
<p class="C3 V24">E se un regno è diviso contro se stesso, quel regno non può durare.</p>
<p class="C3 V25">E se una casa è divisa in parti contrarie, quella casa non può durare.</p>
<p class="C3 V26">Cosí, se Satana insorge contro se stesso ed è diviso, non può durare, ma è giunto alla fine.</p>
<p class="C3 V27">Nessuno può entrare in casa dell'uomo forte e rapirgli i suoi beni, se prima non ha legato l'uomo forte; solo allora potrà saccheggiare la sua casa.</p>
<p class="C3 V28">In verità vi dico che ai figli degli uomini sarà perdonato ogni peccato e qualunque bestemmia essi diranno;</p>
<p class="C3 V29">ma chiunque bestemmierà contro lo Spirito Santo, non ha perdono in eterno; ma è sottoposto a giudizio eterno».</p>
<p class="C3 V30">Asseriva questo perché dicevano: «Egli ha uno spirito immondo».</p>
<p class="C3 V31">Nel frattempo giunsero i suoi fratelli e sua madre e, fermatisi fuori, lo mandarono a chiamare.</p>
<p class="C3 V32">Or la folla sedeva intorno a lui; e gli dissero: «Ecco, tua madre e i tuoi fratelli sono là fuori e ti cercano».</p>
<p class="C3 V33">Ma egli rispose loro, dicendo: «Chi è mia madre, o i miei fratelli?».</p>
<p class="C3 V34">Poi guardando in giro su coloro che gli sedevano intorno, disse: «Ecco mia madre e i miei fratelli.</p>
<p class="C3 V35">Poiché chiunque fa la volontà di Dio, questi è mio fratello, mia sorella e madre».</p>
<p class="C4 V1">Poi prese di nuovo ad insegnare in riva al mare; e una gran folla si radunò intorno a lui, tanto che egli, salito su una barca, vi sedeva stando in mare, mentre l'intera folla era a terra lungo la riva.</p>
<p class="C4 V2">Ed egli insegnava loro molte cose in parabole, e diceva loro nel suo insegnamento:</p>
<p class="C4 V3">«Ascoltate! Ecco, il seminatore uscí a seminare.</p>
<p class="C4 V4">Or avvenne che mentre seminava, una parte del seme cadde lungo la strada e gli uccelli del cielo vennero e la mangiarono.</p>
<p class="C4 V5">Un'altra cadde in luoghi rocciosi dove non c'era molta terra e subito spuntò, perché non c'era un terreno profondo.</p>
<p class="C4 V6">Ma quando si levò il sole fu riarsa; e poiché non aveva radice si seccò.</p>
<p class="C4 V7">Un'altra cadde tra le spine; le spine crebbero, la soffocarono e non diede frutto.</p>
<p class="C4 V8">Un'altra cadde in buona terra e portò frutto che crebbe, e si sviluppò tanto da rendere l'uno trenta, l'altro sessanta e l'altro cento».</p>
<p class="C4 V9">Poi egli disse loro: «Chi ha orecchi da udire, oda!».</p>
<p class="C4 V10">Ora, quando egli fu solo, coloro che gli stavano attorno con i dodici lo interrogarono sulla parabola.</p>
<p class="C4 V11">Ed egli disse loro: «A voi è dato di conoscere il mistero del regno di Dio; ma a coloro che sono di fuori tutte queste cose si propongono in parabole,</p>
<p class="C4 V12">affinché: «Vedendo, vedano ma non intendano, udendo, odano ma non comprendano, che talora non si convertano e i peccati non siano loro perdonati»».</p>
<p class="C4 V13">Poi disse loro: «Non comprendete questa parabola? E come comprenderete tutte le altre parabole?</p>
<p class="C4 V14">Il seminatore è colui che semina la parola.</p>
<p class="C4 V15">Quelli lungo la strada sono coloro nei quali viene seminata la parola; ma dopo che l'hanno udita, subito viene Satana e porta via la parola seminata nei loro cuori.</p>
<p class="C4 V16">Parimenti quelli che ricevono il seme su un suolo roccioso sono coloro che, quando hanno udita la parola, subito la ricevono con gioia;</p>
<p class="C4 V17">ma non hanno in sé radice e sono di corta durata; e, quando sopravviene la tribolazione o la persecuzione a causa della parola, sono subito scandalizzati.</p>
<p class="C4 V18">Quelli invece che ricevono il seme fra le spine, sono coloro che odono la parola;</p>
<p class="C4 V19">ma le sollecitudini di questo mondo, l'inganno delle ricchezze e le cupidigie delle altre cose, che sopravvengono, soffocano la parola e questa rimane infruttuosa.</p>
<p class="C4 V20">Ma quelli che hanno ricevuto il seme in buon terreno, sono coloro che odono la parola, la ricevono e portano frutto, chi il trenta, chi il sessanta e chi il cento».</p>
<p class="C4 V21">Disse loro ancora: «Si prende forse la lampada per metterla sotto il moggio o sotto il letto? Non la si mette piuttosto sopra il candeliere?</p>
<p class="C4 V22">Poiché non c'è nulla di nascosto che non sia manifestato, né nulla di segreto che non sia palesato.</p>
<p class="C4 V23">Chi ha orecchi da udire, oda!».</p>
<p class="C4 V24">Disse loro ancora: «Fate attenzione a ciò che udite. Con la stessa misura con cui misurate, sarà misurato a voi; e a voi che udite sarà dato di piú.</p>
<p class="C4 V25">Poiché a chi ha, sarà dato; ma a chi non ha, gli sarà tolto anche quello che ha».</p>
<p class="C4 V26">Disse ancora: «Il regno di Dio è come un uomo che getta il seme in terra.</p>
<p class="C4 V27">Ora la notte e il giorno, mentre egli dorme e si alza, il seme germoglia e cresce senza che egli sappia come.</p>
<p class="C4 V28">Poiché la terra produce spontaneamente prima lo stelo, poi la spiga, poi il chicco pieno nella spiga.</p>
<p class="C4 V29">E, quando il frutto è maturo, il mietitore mette subito mano alla falce perché è venuta la mietitura».</p>
<p class="C4 V30">Disse ancora: «A che cosa paragoneremo il regno di Dio? O con quale parabola lo rappresenteremo?</p>
<p class="C4 V31">Esso è simile a un granello di senape che, quando è seminato in terra, è il piú piccolo di tutti i semi che sono sulla terra;</p>
<p class="C4 V32">ma, dopo che è stato seminato, cresce e diventa il piú grande di tutte le erbe, e mette rami cosí grandi che gli uccelli del cielo possono ripararsi sotto la sua ombra».</p>
<p class="C4 V33">E con molte parabole di questo genere annunciava loro la parola, come essi erano in grado di capire.</p>
<p class="C4 V34">E non parlava loro senza parabole; ma in privato ai suoi discepoli spiegava ogni cosa.</p>
<p class="C4 V35">Or in quello stesso giorno, fattosi sera, disse loro: «Passiamo all'altra riva».</p>
<p class="C4 V36">E i discepoli, licenziata la folla, lo presero con loro, cosí come egli era, nella barca. Con lui c'erano altre barchette.</p>
<p class="C4 V37">Si scatenò una gran bufera di vento e le onde si abbattevano sulla barca, tanto che questa si riempiva.</p>
<p class="C4 V38">Egli intanto stava dormendo a poppa, su un guanciale. Essi lo destarono e gli dissero: «Maestro, non t'importa che noi periamo?».</p>
<p class="C4 V39">Ed egli, destatosi, sgridò il vento e disse al mare: «Taci e calmati!». E il vento cessò e si fece gran bonaccia.</p>
<p class="C4 V40">Poi disse loro: «Perché siete voi cosí paurosi? Come mai non avete fede?».</p>
<p class="C4 V41">Ed essi furono presi da gran timore e dicevano tra loro: «Chi è dunque costui al quale anche il vento e il mare ubbidiscono?».</p>
<p class="C5 V1">Cosí giunsero all'altra riva del mare, nel paese dei Gadareni.</p>
<p class="C5 V2">E, come Gesú scese dalla barca, subito gli venne incontro dai sepolcri un uomo posseduto da uno spirito immondo,</p>
<p class="C5 V3">il quale aveva la sua dimora fra i sepolcri, e nessuno riusciva a tenerlo legato neanche con catene.</p>
<p class="C5 V4">Infatti piú volte era stato legato con ceppi e con catene; ma egli aveva sempre spezzato le catene e infranto i ceppi; e nessuno era riuscito a domarlo.</p>
<p class="C5 V5">Continuamente, notte e giorno, fra i sepolcri e su per i monti, andava gridando e picchiandosi con pietre.</p>
<p class="C5 V6">Ora, quando vide Gesú da lontano, egli accorse e gli si prostrò davanti,</p>
<p class="C5 V7">e dando un gran grido, disse: «Che c'è fra me e te, Gesú Figlio del Dio altissimo? Io ti scongiuro, in nome di Dio, di non tormentarmi!».</p>
<p class="C5 V8">Perché egli gli diceva: «Spirito immondo, esci da quest'uomo!».</p>
<p class="C5 V9">Poi Gesú gli domandò: «Qual è il tuo nome?». E quello rispose, dicendo: «Io mi chiamo Legione, perché siamo molti».</p>
<p class="C5 V10">E lo supplicava con insistenza perché non li mandasse fuori da quella regione.</p>
<p class="C5 V11">Or vi era là, sul pendio del monte, un grande branco di porci che pascolava.</p>
<p class="C5 V12">Allora tutti i demoni lo pregarono, dicendo: «Mandaci nei porci, perché entriamo in essi».</p>
<p class="C5 V13">E Gesú prontamente lo permise loro; allora gli spiriti immondi, usciti, entrarono nei porci e il branco si precipitò giú per il dirupo nel mare, erano circa duemila, e affogarono nel mare.</p>
<p class="C5 V14">Allora quelli che custodivano i porci fuggirono e diffusero la notizia in città e per le campagne; e la gente venne a vedere ciò che era accaduto.</p>
<p class="C5 V15">Giunti che furono da Gesú, videro l'indemoniato seduto, vestito e sano di mente, lui che era stato posseduto dalla Legione, ed ebbero paura.</p>
<p class="C5 V16">E quelli che avevano visto l'accaduto, raccontarono loro ciò che era successo all'indemoniato e il fatto dei porci.</p>
<p class="C5 V17">Allora essi cominciarono a pregarlo che se ne andasse dal loro territorio.</p>
<p class="C5 V18">Mentre egli saliva sulla barca, colui che era stato indemoniato lo pregava di poter rimanere con lui</p>
<p class="C5 V19">ma Gesú non glielo permise; gli disse invece: «Va' a casa tua dai tuoi e racconta loro quali grandi cose il Signore ti ha fatto e come ha avuto pietà di te».</p>
<p class="C5 V20">Egli se ne andò e cominciò a predicare per la Decapoli tutto quanto Gesú gli aveva fatto; tutti restavano meravigliati.</p>
<p class="C5 V21">E, quando Gesú passò nuovamente all'altra riva in barca, una grande folla si radunò intorno a lui; ed egli se ne stava in riva al mare.</p>
<p class="C5 V22">Allora venne uno dei capi della sinagoga, di nome Iairo, il quale vedutolo, gli si gettò ai piedi,</p>
<p class="C5 V23">e lo pregò con molta insistenza, dicendo: «La mia figliola è agli estremi; vieni a imporle le mani, affinché sia guarita e viva».</p>
<p class="C5 V24">Ed egli se ne andò con lui. Una grande folla lo seguiva e gli si stringeva intorno.</p>
<p class="C5 V25">Ora una donna che aveva un flusso di sangue già da dodici anni</p>
<p class="C5 V26">e aveva molto sofferto da parte di parecchi medici, spendendo tutti i suoi averi senza alcun giovamento, anzi piuttosto peggiorando,</p>
<p class="C5 V27">avendo sentito parlare di Gesú, venne tra la folla alle sue spalle e toccò il suo vestito,</p>
<p class="C5 V28">poiché diceva: «Se solo tocco le sue vesti sarò guarita».</p>
<p class="C5 V29">E immediatamente il flusso del suo sangue si stagnò, ed ella sentí nel suo corpo di essere guarita da quel male.</p>
<p class="C5 V30">Ma subito Gesú, avvertendo in se stesso che una potenza era uscita da lui, voltatosi nella folla, disse: «Chi mi ha toccato i vestiti?».</p>
<p class="C5 V31">E i suoi discepoli gli dissero: «Non vedi che la folla ti stringe da ogni parte e tu dici: «chi mi ha toccato?»».</p>
<p class="C5 V32">Ma egli guardava intorno per vedere colei che aveva fatto ciò.</p>
<p class="C5 V33">Allora la donna, paurosa e tremante, sapendo quanto era avvenuto in lei, venne e gli si gettò ai piedi e gli disse tutta la verità.</p>
<p class="C5 V34">Ma egli le disse: «Figliola, la tua fede ti ha guarita; va' in pace e sii guarita dal tuo male».</p>
<p class="C5 V35">Mentre egli stava ancora parlando, vennero alcuni dalla casa del capo della sinagoga, dicendo: «La tua figlia è morta; perché importuni ancora il Maestro?».</p>
<p class="C5 V36">Ma Gesú, appena intese ciò che si diceva, disse al capo della sinagoga: «Non temere, credi solamente!».</p>
<p class="C5 V37">E non permise che alcuno lo seguisse, all'infuori di Pietro, Giacomo e Giovanni, fratello di Giacomo.</p>
<p class="C5 V38">E, giunto a casa del capo della sinagoga, vide un gran trambusto e gente che piangeva e urlava forte.</p>
<p class="C5 V39">Ed entrato, disse loro: «Perché fate tanto chiasso e piangete? La fanciulla non è morta, ma dorme»,</p>
<p class="C5 V40">E quelli lo deridevano, ma egli, messili tutti fuori, prese con sé il padre, la madre della fanciulla e coloro che erano con lui, ed entrò là dove giaceva la fanciulla.</p>
<p class="C5 V41">Quindi presa la fanciulla per mano, le disse: «Talitha cumi»; che tradotto vuol dire: «Fanciulla, ti dico: Alzati!».</p>
<p class="C5 V42">E subito la fanciulla si alzò e si mise a camminare; ella aveva infatti dodici anni. Ed essi furono presi da un grande stupore.</p>
<p class="C5 V43">Ma egli comandò loro con fermezza che nessuno lo venisse a sapere; poi ordinò che si desse da mangiare alla fanciulla.</p>
<p class="C6 V1">Poi uscí di là e venne nella sua patria, e i suoi discepoli lo seguirono.</p>
<p class="C6 V2">E, venuto il sabato, si mise ad insegnare nella sinagoga. E molti, udendolo, stupivano e dicevano: «Da dove vengono a costui queste cose? Che sapienza è mai questa che gli è data? E come mai si compiono tali potenti opere per mano sua?</p>
<p class="C6 V3">Non è costui il falegname, il figlio di Maria, il fratello di Giacomo, di Iose, di Giuda e di Simone? E le sue sorelle non sono qui fra noi?». Ed erano scandalizzati a causa di lui.</p>
<p class="C6 V4">Ma Gesú disse loro: «Nessun profeta è disonorato, se non nella sua patria, fra i suoi parenti e in casa sua».</p>
<p class="C6 V5">E non potè fare lí alcuna opera potente, salvo che guarire pochi infermi, imponendo loro le mani.</p>
<p class="C6 V6">E si meravigliava della loro incredulità; e andava in giro per i villaggi, insegnando.</p>
<p class="C6 V7">Poi egli chiamò a sé i dodici e cominciò a mandarli a due a due; e diede loro potere sugli spiriti immondi.</p>
<p class="C6 V8">E ordinò loro che non prendessero nulla per il viaggio, eccetto un bastone soltanto: né sacca né pane né denaro nella cintura;</p>
<p class="C6 V9">e che fossero calzati di sandali e non indossassero due tuniche.</p>
<p class="C6 V10">Disse loro ancora: «Dovunque entrate in una casa, fermatevi lí, finché non partiate da quel luogo.</p>
<p class="C6 V11">Se poi alcuni non vi ricevono e non vi ascoltano, andando via di là, scuotete la polvere dai vostri piedi in testimonianza contro di loro. In verità vi dico che nel giorno del giudizio Sodoma e Gomorra saranno trattate con piú tolleranza che quella città».</p>
<p class="C6 V12">Cosí partiti, predicavano che la gente si doveva ravvedere;</p>
<p class="C6 V13">e scacciavano molti demoni e ungevano con olio molti infermi, e li guarivano.</p>
<p class="C6 V14">Ora il re Erode sentí parlare di Gesú, perché il suo nome era diventato celebre, e diceva: «Quel Giovanni che battezzava è risuscitato dai morti; e perciò le potenze miracolose operano in lui».</p>
<p class="C6 V15">Altri dicevano: «E' Elia»; ed altri: «E' un profeta, o come uno dei profeti».</p>
<p class="C6 V16">Ma Erode, udito questo, diceva: «Quel Giovanni, che io ho fatto decapitare, è risorto dai morti!».</p>
<p class="C6 V17">Erode stesso infatti aveva fatto arrestare Giovanni e l'aveva tenuto legato in carcere a causa di Erodiade, moglie di Filippo suo fratello, perché egli l'aveva presa per moglie.</p>
<p class="C6 V18">Giovanni infatti diceva ad Erode: «Non ti è lecito di avere la moglie di tuo fratello».</p>
<p class="C6 V19">Ed Erodiade gli portava rancore e volentieri l'avrebbe fatto uccidere, ma non poteva.</p>
<p class="C6 V20">Erode infatti temeva Giovanni, sapendolo uomo giusto e santo, e lo proteggeva; e, dopo averlo udito, faceva molte cose e lo ascoltava volentieri.</p>
<p class="C6 V21">Ora, venuto un giorno propizio, Erode per il suo compleanno offrí un banchetto ai suoi grandi, ai comandanti e ai notabili della Galilea.</p>
<p class="C6 V22">La figlia di Erodiade stessa entrò e danzò, e piacque ad Erode e a coloro che erano a tavola con lui; allora il re disse alla fanciulla: «Domandami tutto ciò che vuoi e io te lo darò».</p>
<p class="C6 V23">E le giurò: «Qualsiasi cosa mi chiederai, te la darò, fino alla metà del mio regno!».</p>
<p class="C6 V24">Ella uscí, e disse a sua madre: «Che cosa devo chiedere?». Quella rispose: «La testa di Giovanni Battista».</p>
<p class="C6 V25">Ed ella, ritornata subito dal re, gli fece in fretta la richiesta, dicendo: «Io desidero che tu mi dia immediatamente, su un piatto, la testa di Giovanni Battista».</p>
<p class="C6 V26">E il re, sebbene ne fosse molto rattristato, a motivo del giuramento e per rispetto dei convitati, non volle opporle un rifiuto.</p>
<p class="C6 V27">Cosí il re mandò subito una guardia, con l'ordine di portargli la testa di Giovanni.</p>
<p class="C6 V28">E quegli andò, lo decapitò in prigione e portò la sua testa su un piatto e la diede alla fanciulla, e la fanciulla la diede a sua madre.</p>
<p class="C6 V29">E quando i suoi discepoli udirono ciò, vennero, presero il suo corpo e lo posero in un sepolcro.</p>
<p class="C6 V30">Ora gli apostoli si radunarono intorno a Gesú, e gli riferirono tutto quello che avevano fatto ed insegnato.</p>
<p class="C6 V31">Ed egli disse loro: «Venite in disparte in un luogo solitario e riposatevi un po'». Poichè era tanta la gente che andava e veniva, che essi non avevano neppure il tempo di mangiare.</p>
<p class="C6 V32">Partirono quindi in barca verso un luogo solitario e appartato.</p>
<p class="C6 V33">La folla però li vide partire, e molti lo riconobbero, e da tutte le città accorsero là a piedi ed arrivarono prima di loro, e si strinsero intorno a lui.</p>
<p class="C6 V34">E Gesú, sbarcato, vide una grande folla e ne ebbe compassione, perché erano come pecore senza pastore, e prese a insegnare loro molte cose.</p>
<p class="C6 V35">Ed essendo già tardi, i suoi discepoli gli si avvicinarono e gli dissero: «Questo luogo è deserto, ed è già tardi.</p>
<p class="C6 V36">Licenzia questa gente perché se ne vada nelle campagne e nei villaggi all'intorno a comprarsi del pane, perché non ha nulla da mangiare».</p>
<p class="C6 V37">Ma egli, rispondendo, disse loro: «Date voi a loro da mangiare». Ed essi gli dissero: «Dobbiamo andare noi a comperare del pane per duecento denari e dare loro da mangiare?».</p>
<p class="C6 V38">Ed egli disse loro: «Quanti pani avete? Andate a vedere». Ed essi, accertatisi, dissero: «Cinque pani e due pesci».</p>
<p class="C6 V39">Allora egli ordinò loro di farli accomodare tutti, per gruppi, sull'erba verde.</p>
<p class="C6 V40">Cosí essi si sedettero in gruppi di cento e di cinquanta.</p>
<p class="C6 V41">Poi egli prese i cinque pani e i due pesci e, alzati gli occhi al cielo, li benedisse, quindi spezzò i pani e li diede ai suoi discepoli, perché li distribuissero loro; e divise pure i due pesci fra tutti.</p>
<p class="C6 V42">Mangiarono tutti a sazietà.</p>
<p class="C6 V43">E raccolsero dodici ceste piene di pezzi di pane e di resti dei pesci.</p>
<p class="C6 V44">Or coloro che avevano mangiato di quei pani erano cinquemila uomini.</p>
<p class="C6 V45">Subito dopo Gesú costrinse i suoi discepoli a salire nella barca e precederlo all'altra riva verso Betsaida, mentre egli licenziava la folla.</p>
<p class="C6 V46">Appena l'ebbe congedata, salí sul monte a pregare.</p>
<p class="C6 V47">Fattosi sera, la barca era in mezzo al mare ed egli era a terra tutto solo.</p>
<p class="C6 V48">E, vedendo i discepoli affaticarsi a remare, perché avevano il vento contrario, verso la quarta vigilia della notte, egli andò verso loro camminando sul mare, e voleva oltrepassarli.</p>
<p class="C6 V49">Ma essi, vedendolo camminare sul mare, pensavano che fosse un fantasma e si misero a gridare</p>
<p class="C6 V50">perché lo avevano visto tutti e si erano spaventati, ma egli subito parlò loro e disse: «Fatevi animo, sono io, non temete!».</p>
<p class="C6 V51">Poi salí con loro sulla barca e il vento si calmò, ed essi erano enormemente stupiti in se stessi e si meravigliarono,</p>
<p class="C6 V52">perché non avevano capito il fatto dei pani, essendo il loro cuore indurito.</p>
<p class="C6 V53">Compiuta la traversata, giunsero nella contrada di Gennesaret e vi approdarono.</p>
<p class="C6 V54">E, scesi dalla barca, subito la gente lo riconobbe;</p>
<p class="C6 V55">e, percorrendo per tutta quella regione all'intorno, incominciò a portare i malati sui lettucci, ovunque sentiva che si trovasse</p>
<p class="C6 V56">e dovunque egli giungeva, in villaggi, città o borgate, la gente metteva gli infermi sulle piazze e lo pregava di poter toccare almeno il lembo del suo vestito, e tutti quelli che lo toccavano erano guariti.</p>
<p class="C7 V1">Allora si riunirono intorno a lui i farisei e alcuni scribi venuti da Gerusalemme.</p>
<p class="C7 V2">E, avendo visto che alcuni dei suoi discepoli mangiavano il cibo con le mani impure, cioè non lavate, li accusarono.</p>
<p class="C7 V3">Infatti i farisei e tutti i Giudei non mangiano se non si sono prima lavate le mani con gran cura, attenendosi alla tradizione degli anziani;</p>
<p class="C7 V4">e, quando tornano dalla piazza, non mangiano senza prima essersi purificati. Ci sono molte altre cose, che sono tenuti ad osservare per tradizione: lavatura di coppe, di brocche, di vasi di rame e di letti.</p>
<p class="C7 V5">Poi i farisei e gli scribi gli domandarono: «Perché i tuoi discepoli non si comportano secondo la tradizione degli anziani, ma prendono il cibo senza lavarsi le mani?».</p>
<p class="C7 V6">Ma egli, rispondendo, disse loro: «Ben profetizzò Isaia di voi, ipocriti, come sta scritto: «Questo popolo mi onora con le labbra, ma il loro cuore è lontano da me.</p>
<p class="C7 V7">Ma invano mi rendono un culto, insegnando dottrine che sono precetti di uomini"</p>
<p class="C7 V8">Trascurando infatti il comandamento di Dio, vi attenete alla tradizione degli uomini: lavatura di brocche e di coppe; e fate molte altre cose simili».</p>
<p class="C7 V9">Disse loro ancora: «Voi siete abili nell'annullare il comandamento di Dio, per osservare la vostra tradizione.</p>
<p class="C7 V10">Mosé infatti ha detto: «onora tuo padre e tua madre» e: «chi maledice il padre o la madre sia messo a morte».</p>
<p class="C7 V11">Ma voi dite: «Se un uomo dice a suo padre o a sua madre: Tutto quello con cui potrei assisterti è Corban cioè un'offerta a Dio»,</p>
<p class="C7 V12">non gli lasciate piú far nulla per suo padre o per sua madre,</p>
<p class="C7 V13">annullando cosí la parola di Dio con la vostra tradizione, che voi avete tramandata. E fate molte altre cose simili».</p>
<p class="C7 V14">Poi, chiamata a sé tutta la folla, disse loro: «Ascoltatemi tutti ed intendete:</p>
<p class="C7 V15">Non c'è nulla di esterno all'uomo che, entrando in lui, possa contaminarlo; sono invece le cose che escono da lui che lo contaminano.</p>
<p class="C7 V16">Chi ha orecchi da udire, oda!».</p>
<p class="C7 V17">Quando poi egli fu rientrato in casa, lontano dalla folla, i suoi discepoli lo interrogarono sul significato della parabola.</p>
<p class="C7 V18">Ed egli disse loro: «Siete anche voi cosí privi d'intelligenza? Non capite voi che tutto ciò che dal di fuori entra nell'uomo non può contaminarlo,</p>
<p class="C7 V19">perché non entra nel suo cuore, ma nel ventre, e poi se ne va nella fogna?». Cosí dicendo, dichiarava puri tutti gli alimenti.</p>
<p class="C7 V20">Disse ancora: «Ciò che esce dall'uomo, quello lo contamina.</p>
<p class="C7 V21">Dal di dentro infatti, cioè dal cuore degli uomini, procedono pensieri malvagi, adultéri, fornicazioni, omicidi,</p>
<p class="C7 V22">furti, cupidigie, malizie, frodi, insolenza, invidia, bestemmia, orgoglio, stoltezza.</p>
<p class="C7 V23">Tutte queste cose malvagie escono dal di dentro dell'uomo e lo contaminano».</p>
<p class="C7 V24">Poi partí di là e andò nel territorio di Tiro e di Sidone, entrò in una casa e non voleva che alcuno lo sapesse, ma non potè restare nascosto.</p>
<p class="C7 V25">Infatti una donna, la cui figlia aveva uno spirito immondo, avendo sentito parlare di Gesú, venne e gli si gettò ai piedi.</p>
<p class="C7 V26">Or quella donna era greca, sirofenicia di origine, e lo pregava di scacciare il demone da sua figlia;</p>
<p class="C7 V27">ma Gesú le disse: «Lascia che si sazino prima i figli, perché non è bene prendere il pane dei figli e gettarlo ai cagnolini».</p>
<p class="C7 V28">Ma ella rispose e gli disse: «Dici bene, o Signore, ma anche i cagnolini sotto la tavola mangiano delle briciole dei figli».</p>
<p class="C7 V29">Allora egli le disse: «Per questa tua parola, va il demone è uscito da tua figlia».</p>
<p class="C7 V30">Ed ella, tornata a casa sua, trovò la figlia coricata a letto, e il demone era uscito da lei.</p>
<p class="C7 V31">Poi Gesú, partito di nuovo dal territorio di Tiro e di Sidone, giunse al mare di Galilea, in mezzo al territorio della Decapoli.</p>
<p class="C7 V32">E gli presentarono un sordo che parlava a stento, pregandolo di imporgli le mani.</p>
<p class="C7 V33">Ed egli, condottolo in disparte, lontano dalla folla, gli mise le dita negli orecchi e, dopo aver sputato, gli toccò la lingua.</p>
<p class="C7 V34">Poi, alzati gli occhi al cielo, sospirò e gli disse: «Effata», che vuol dire: «Apriti!».</p>
<p class="C7 V35">E subito gli si aprirono gli orecchi si sciolse il nodo della sua lingua e parlava distintamente.</p>
<p class="C7 V36">E Gesú ordinò loro di non dirlo a nessuno; ma quanto piú lo vietava loro, tanto piú essi lo divulgavano.</p>
<p class="C7 V37">E, pieni di stupore, dicevano: «Egli ha fatto bene ogni cosa: egli fa udire i sordi e parlare i muti!».</p>
<p class="C8 V1">In quei giorni, essendovi una folla grandissima e non avendo da mangiare, Gesú chiamò a sé i suoi discepoli, e disse loro:</p>
<p class="C8 V2">«Ho pietà di questa folla, perché sono già tre giorni che stanno con me, e non hanno di che mangiare.</p>
<p class="C8 V3">E se io li rimando digiuni a casa, verranno meno per via; alcuni di loro, infatti, sono venuti da lontano».</p>
<p class="C8 V4">E i suoi discepoli gli risposero: «Come potrebbe alcuno saziare di pane costoro, qui nel deserto?».</p>
<p class="C8 V5">Ed egli domandò loro: «Quanti pani avete?». Essi dissero: «Sette».</p>
<p class="C8 V6">Allora egli ordinò alla folla di sedere per terra; e presi i sette pani, rese grazie, li spezzò e li diede ai suoi discepoli, perché li distribuissero alla folla; ed essi li distribuirono.</p>
<p class="C8 V7">Avevano pure alcuni pesciolini, dopo averli benedetti, ordinò che anche quelli fossero distribuiti alla folla.</p>
<p class="C8 V8">Cosí essi mangiarono a sazietà; e i discepoli portarono via sette panieri di pezzi avanzati.</p>
<p class="C8 V9">Or quelli che avevano mangiato erano circa quattromila; poi li licenziò.</p>
<p class="C8 V10">E subito, salito in barca con i suoi discepoli, andò dalle parti di Dalmanuta.</p>
<p class="C8 V11">Sopraggiunsero i farisei e cominciarono a discutere con lui, chiedendogli un segno dal cielo per metterlo alla prova.</p>
<p class="C8 V12">Ma egli, gemendo nel suo spirito, disse: «Perché questa generazione chiede un segno? In verità vi dico che non sarà dato alcun segno a questa generazione».</p>
<p class="C8 V13">Quindi lasciatili, salí di nuovo in barca e passò all'altra riva.</p>
<p class="C8 V14">Ora i discepoli avevano dimenticato di prendere del pane e non avevano con sé nella barca che un pane solo.</p>
<p class="C8 V15">Ed egli li ammoniva, dicendo: «State attenti, guardatevi dal lievito dei farisei e dal lievito di Erode!».</p>
<p class="C8 V16">Ma essi discutevano fra di loro dicendo: «Noi non abbiamo pane».</p>
<p class="C8 V17">Accortosene, Gesú disse loro: «Perché discutete sul fatto che non avete pane? Non capite ancora e non intendete? Avete il vostro cuore ancora indurito?</p>
<p class="C8 V18">Avete occhi e non vedete, avete orecchi e non udite? E non vi ricordate?</p>
<p class="C8 V19">Quando spezzai i cinque pani per i cinquemila, quante ceste piene di pezzi avete raccolto?». Essi dissero: «Dodici».</p>
<p class="C8 V20">«E quando spezzai i sette pani per i quattromila, quanti panieri pieni di pezzi raccoglieste?». Ed essi dissero: «Sette».</p>
<p class="C8 V21">Ed egli disse loro: «Come, ancora non capite?».</p>
<p class="C8 V22">Poi venne a Betsaida; e gli portarono un cieco, pregandolo di toccarlo.</p>
<p class="C8 V23">Allora preso il cieco per mano, lo condusse fuori dal villaggio e, dopo avergli sputato sugli occhi e impostegli le mani, gli domandò se vedesse qualcosa.</p>
<p class="C8 V24">E quegli, alzando gli occhi, disse: «Vedo gli uomini camminare e mi sembrano alberi».</p>
<p class="C8 V25">Allora gli pose di nuovo le mani sugli occhi e lo fece guardare in alto; ed egli recuperò la vista e vedeva tutti chiaramente.</p>
<p class="C8 V26">E Gesú lo rimandò a casa sua, dicendo: «Non entrare nel villaggio e non dirlo ad alcuno nel villaggio».</p>
<p class="C8 V27">Poi Gesú con i suoi discepoli, se ne andò per le borgate di Cesarea di Filippo; e lungo il cammino interrogò i suoi discepoli, dicendo loro: «Chi dice la gente che io sia?».</p>
<p class="C8 V28">Essi risposero: «Alcuni Giovanni Battista, altri Elia, ed altri uno dei profeti».</p>
<p class="C8 V29">Ed egli disse loro: «Ma voi, chi dite che io sia?». E Pietro, rispondendo, gli disse: «Tu sei il Cristo».</p>
<p class="C8 V30">Allora egli intimò loro severamente di non parlare di lui ad alcuno.</p>
<p class="C8 V31">Poi cominciò a insegnare loro che era necessario che il Figlio dell'uomo soffrisse molte cose, fosse riprovato dagli anziani dai capi dei sacerdoti e dagli scribi e fosse ucciso, e dopo tre giorni risuscitasse.</p>
<p class="C8 V32">E parlava di queste cose apertamente. Allora Pietro, lo prese in disparte e cominciò a riprenderlo.</p>
<p class="C8 V33">Ma egli, voltatosi e riguardando i suoi discepoli, sgridò Pietro, dicendo: «Vattene lontano da me, Satana, perché tu non hai il senso delle cose di Dio, ma delle cose degli uomini».</p>
<p class="C8 V34">Poi chiamata a sé la folla con i suoi discepoli, disse loro: «Chiunque vuol venire dietro a me rinneghi se stesso, prenda la sua croce e mi segua</p>
<p class="C8 V35">perché chiunque vorrà salvare la sua vita, la perderà; ma chi perderà la sua vita per amor mio e dell'evangelo, la salverà.</p>
<p class="C8 V36">Che gioverà infatti all'uomo guadagnare il mondo intero, se poi perde l'anima sua?</p>
<p class="C8 V37">O che cosa potrebbe dare l'uomo in cambio dell'anima sua?</p>
<p class="C8 V38">Perché chi si vergognerà di me e delle mie parole, in mezzo a questa generazione adultera e peccatrice, anche il Figlio dell'uomo si vergognerà di lui, quando verrà nella gloria del Padre suo, con i santi angeli».</p>
<p class="C9 V1">Poi disse loro: «In verità vi dico che vi sono alcuni qui presenti che non gusteranno la morte, senza aver visto il regno di Dio venire con potenza».</p>
<p class="C9 V2">Sei giorni dopo Gesú prese con sé Pietro, Giacomo e Giovanni e li condusse in disparte, essi soli, sopra un alto monte; e fu trasfigurato davanti a loro.</p>
<p class="C9 V3">E le sue vesti divennero risplendenti e bianchissime, come neve, piú bianche di ciò che potrebbe fare alcun lavandaio sulla terra.</p>
<p class="C9 V4">Ed apparve loro Elia con Mosè, i quali conversavano con Gesú.</p>
<p class="C9 V5">Pietro allora, prendendo la parola, disse a Gesú: «Maestro, è bene per noi stare qui; facciamo dunque tre tende: una per te, una per Mosè e una per Elia!».</p>
<p class="C9 V6">Egli infatti non sapeva che cosa dire, perché erano spaventati.</p>
<p class="C9 V7">Venne poi una nuvola che li adombrò; e dalla nuvola uscí una voce che disse: «Questi è il mio amato Figlio; ascoltatelo!».</p>
<p class="C9 V8">Ed improvvisamente, guardandosi attorno, non videro piú nessuno, se non Gesú tutto solo con loro.</p>
<p class="C9 V9">Ora, come scendevano dal monte Gesú ordinò loro di non raccontare ad alcuno le cose che avevano visto, fino a quando il Figlio dell'uomo sarebbe risuscitato dai morti.</p>
<p class="C9 V10">Ed essi tennero per sé quella dichiarazione e discutevano fra di loro che cosa significasse risuscitare dai morti</p>
<p class="C9 V11">Poi lo interrogarono, dicendo: «Perche gli scribi dicono che prima deve venire Elia?».</p>
<p class="C9 V12">Ed egli, rispondendo, disse loro: «Elia veramente deve venire prima e ristabilire ogni cosa; ma come sta scritto del Figlio dell'uomo: Egli dovrà soffrire molte cose ed essere disprezzato.</p>
<p class="C9 V13">Ma io vi dico che Elia è venuto e gli hanno fatto tutto quello che hanno voluto, come era scritto di lui».</p>
<p class="C9 V14">Ritornato poi dai discepoli, vide una grande folla intorno a loro e degli scribi, che disputavano con loro.</p>
<p class="C9 V15">E subito tutta la folla, vedutolo, sbigottí e accorse a salutarlo.</p>
<p class="C9 V16">Allora egli domandò agli scribi: «Di che cosa discutete con loro?».</p>
<p class="C9 V17">Ed uno della folla, rispondendo, disse: «Maestro, ti avevo condotto mio figlio che ha uno spirito muto,</p>
<p class="C9 V18">e dovunque lo afferra, lo strazia ed egli schiuma, digrigna i denti e si irrigidisce. Cosí ho detto ai tuoi discepoli di scacciarlo, ma non hanno potuto».</p>
<p class="C9 V19">Ed egli, rispondendogli, disse: «O generazione incredula, fino a quando sarò con voi? Fino a quando vi sopporterò? portatelo da me».</p>
<p class="C9 V20">Ed essi glielo portarono. Ma appena lo vide, lo spirito lo scosse con violenza, e il fanciullo, caduto a terra, si rotolava schiumando.</p>
<p class="C9 V21">E Gesú domandò al padre di lui: «Da quanto tempo gli accade questo?». Ed egli disse: «Dalla sua fanciullezza.</p>
<p class="C9 V22">E spesso lo ha gettato nel fuoco e nell'acqua per distruggerlo ma, se tu puoi qualcosa, abbi pietà di noi e aiutaci».</p>
<p class="C9 V23">E Gesú gli disse: «Se tu puoi credere, ogni cosa è possibile a chi crede».</p>
<p class="C9 V24">Subito il padre del fanciullo, gridando con lacrime, disse: «Io credo Signore, sovvieni alla mia incredulità».</p>
<p class="C9 V25">Allora Gesú, vedendo accorrere la folla, sgridò lo spirito immondo dicendogli: «Spirito muto e sordo, io te lo comando, esci da lui e non entrare mai piú in lui».</p>
<p class="C9 V26">E il demone, gridando e straziandolo grandemente, se ne uscí. E il fanciullo divenne come morto, sicché molti dicevano: «E' morto».</p>
<p class="C9 V27">Ma Gesú, presolo per mano, lo sollevò, ed egli si alzò in piedi.</p>
<p class="C9 V28">Or quando Gesú fu entrato in casa, i suoi discepoli lo interrogarono in privato: «Perché non abbiamo noi potuto scacciarlo?».</p>
<p class="C9 V29">Ed egli disse loro: «Questa specie di spiriti non si può scacciare in altro modo, se non con la preghiera e il digiuno».</p>
<p class="C9 V30">Poi, partiti di là, attraversarono la Galilea; ed egli non voleva che alcuno lo sapesse.</p>
<p class="C9 V31">Egli infatti ammaestrava i suoi discepoli e diceva loro: «Il Figlio dell'uomo sarà presto dato nelle mani degli uomini ed essi lo uccideranno; ma dopo essere stato ucciso, risusciterà il terzo giorno»</p>
<p class="C9 V32">Essi però non comprendevano questo parlare e avevano timore di interrogarlo.</p>
<p class="C9 V33">Giunsero poi a Capernaum, e quando fu in casa, domandò loro: «Di che discutevate fra di voi per la strada?».</p>
<p class="C9 V34">Ed essi tacquero, perché per via avevano discusso intorno a chi fra di loro fosse il piú grande.</p>
<p class="C9 V35">Allora, postosi a sedere, egli chiamò i dodici, e disse loro: «Se alcuno vuol essere il primo, sia l'ultimo di tutti e il servo di tutti».</p>
<p class="C9 V36">E preso un bambino, lo pose in mezzo a loro; poi, presolo in braccio, disse loro:</p>
<p class="C9 V37">«Chiunque riceve uno di questi bambini nel mio nome, riceve me; e chiunque riceve me, non riceve me, ma colui che mi ha mandato».</p>
<p class="C9 V38">Allora Giovanni, prendendo la parola, gli disse: «Maestro, noi abbiamo visto un tale che non ci segue scacciare demoni nel tuo nome e glielo abbiamo proibito, perché non ci segue».</p>
<p class="C9 V39">Ma Gesú disse: «Non glielo proibite, perché nessuno può fare un'opera potente nel nome mio, e subito dopo dire male di me.</p>
<p class="C9 V40">Poiché chi non è contro di noi, è per noi.</p>
<p class="C9 V41">Chiunque infatti vi dà da bere un bicchiere d'acqua nel nome mio, perché siete di Cristo, io vi dico in verità che non perderà affatto la sua ricompensa».</p>
<p class="C9 V42">«E chiunque scandalizzerà uno di questi piccoli che credono in me, sarebbe meglio per lui che gli fosse legata intorno al collo una pietra da mulino e che fosse gettato in mare.</p>
<p class="C9 V43">Ora, se la tua mano ti è occasione di peccato, tagliala; è meglio per te entrare monco nella vita, che avere due mani e andare nella Geenna, nel fuoco inestinguibile,</p>
<p class="C9 V44">dove il loro verme non muore e il fuoco non si spegne.</p>
<p class="C9 V45">E se il tuo piede ti è occasione di peccato, taglialo, è meglio per te entrare zoppo nella vita, che avere due piedi ed essere gettato nella Geenna, nel fuoco inestinguibile,</p>
<p class="C9 V46">dove il loro verme non muore e il fuoco non si spegne.</p>
<p class="C9 V47">E se l'occhio tuo ti è occasione di peccato, cavalo; è meglio per te entrare con un occhio solo nella vita, che averne due ed essere gettato nella Geenna del fuoco,</p>
<p class="C9 V48">dove il loro verme non muore e il fuoco non si spegne.</p>
<p class="C9 V49">Poiché ognuno deve essere salato col fuoco, e ogni sacrificio deve essere salato col sale.</p>
<p class="C9 V50">Il sale è buono, ma se il sale diviene insipido, con che cosa gli darete sapore? Abbiate del sale in voi stessi e state in pace gli uni con gli altri».</p>
<p class="C10 V1">Poi, partendo di là, si recò nel territorio della Giudea lungo il Giordano, e di nuovo le folle si radunarono intorno a lui, ed egli nuovamente, come al solito, le ammaestrava.</p>
<p class="C10 V2">E i farisei, per metterlo alla prova, gli domandarono: «E' lecito al marito ripudiare la moglie?».</p>
<p class="C10 V3">Ed egli, rispondendo, disse loro: «Che cosa vi ha comandato Mosè?».</p>
<p class="C10 V4">Essi dissero: «Mosè ha permesso di scrivere un atto di divorzio e di ripudiare la moglie».</p>
<p class="C10 V5">E Gesú, rispondendo, disse loro: «Fu a causa della durezza del vostro cuore che egli scrisse questa disposizione;</p>
<p class="C10 V6">ma al principio della creazione, Dio li fece maschio e femmina.</p>
<p class="C10 V7">Perciò l'uomo lascerà suo padre e sua madre e si unirà a sua moglie;</p>
<p class="C10 V8">e i due diverranno una stessa carne; cosí non sono piú due, ma una sola carne.</p>
<p class="C10 V9">L'uomo dunque non separi ciò che Dio ha unito!».</p>
<p class="C10 V10">E in casa i suoi discepoli lo interrogarono di nuovo su questo argomento.</p>
<p class="C10 V11">Allora egli disse loro: «Chiunque manda via la propria moglie e ne sposa un'altra, commette adulterio contro di lei.</p>
<p class="C10 V12">Similmente, se la moglie lascia il proprio marito e ne sposa un altro, commette adulterio».</p>
<p class="C10 V13">Allora, gli furono presentati dei fanciulli, perché li toccasse, ma i discepoli sgridavano coloro che li portavano.</p>
<p class="C10 V14">E Gesú, nel vedere ciò, si indignò, e disse loro: «Lasciate che i piccoli fanciulli vengano a me e non glielo impedite, perché di tali è il regno di Dio.</p>
<p class="C10 V15">In verità vi dico che chiunque non riceve il regno di Dio come un piccolo fanciullo, non entrerà in esso».</p>
<p class="C10 V16">E, presili in braccio, li benedisse, imponendo loro le mani.</p>
<p class="C10 V17">Ora, mentre stava per mettersi in viaggio, un tale gli corse incontro; e inginocchiatosi davanti a lui, gli chiese: «Maestro buono, cosa devo fare per ereditare la vita eterna?».</p>
<p class="C10 V18">E Gesú gli disse: «Perché mi chiami buono? Nessuno è buono, tranne uno solo, cioè Dio.</p>
<p class="C10 V19">Tu conosci i comandamenti: «Non commettere adulterio. Non uccidere. Non rubare. Non dire falsa testimonianza. Non frodare. Onora tuo padre e tua madre»».</p>
<p class="C10 V20">Ed egli, rispondendo, gli disse: «Maestro, tutte queste cose le ho osservate fin dalla mia fanciullezza».</p>
<p class="C10 V21">Allora Gesú, fissandolo nel volto, l'amò e gli disse: «Una cosa ti manca; va', vendi tutto quello che hai e dallo ai poveri, e avrai un tesoro nel cielo; poi vieni, prendi la tua croce e seguimi».</p>
<p class="C10 V22">Ma egli, rattristatosi per quella parola, se ne andò dolente, perché aveva molti beni.</p>
<p class="C10 V23">Allora Gesú, volgendo lo sguardo attorno, disse ai suoi discepoli: «Quanto difficilmente coloro che hanno delle ricchezze entreranno nel regno di Dio!».</p>
<p class="C10 V24">E i discepoli sbigottirono alle sue parole. Ma Gesú, prendendo di nuovo la parola, disse loro: «Figli, quanto è difficile, per coloro che confidano nelle ricchezze entrare nel regno di Dio.</p>
<p class="C10 V25">E piú facile che un cammello passi per la cruna, di un ago, che un ricco entri nel regno di Dio».</p>
<p class="C10 V26">Ed essi, ancora piú stupiti, dicevano fra di loro: «E chi dunque può essere salvato?».</p>
<p class="C10 V27">Ma Gesú, fissando lo sguardo su di loro, disse: «Questo è impossibile agli uomini, ma non a Dio, perché ogni cosa è possibile a Dio»,</p>
<p class="C10 V28">E Pietro prese a dirgli: «Ecco, noi abbiamo lasciato ogni cosa e ti abbiamo seguito».</p>
<p class="C10 V29">Allora Gesú, rispondendo, disse: «Io vi dico in verità che non c'è nessuno che abbia lasciato casa o fratelli o sorelle o padre o madre o moglie o figli o poderi per amor mio e dell'evangelo,</p>
<p class="C10 V30">che non riceva il centuplo ora, in questo tempo, in case, fratelli, sorelle madre, figli e poderi, insieme a persecuzioni e, nel secolo a venire, la vita eterna.</p>
<p class="C10 V31">Ma molti primi saranno ultimi, e molti ultimi saranno primi».</p>
<p class="C10 V32">Or essi si trovavano in viaggio per salire a Gerusalemme, e Gesú li precedeva, ed essi erano sgomenti e lo seguivano con timore. Ed egli presi nuovamente i dodici in disparte, prese a dir loro quello che gli sarebbe accaduto:</p>
<p class="C10 V33">«Ecco, noi saliamo a Gerusalemme e il Figlio dell'uomo sarà dato nelle mani dei capi dei sacerdoti e degli scribi; ed essi lo condanneranno a morte e lo consegneranno nelle mani dei gentili,</p>
<p class="C10 V34">i quali lo scherniranno, lo flagelleranno, gli sputeranno addosso e l'uccideranno, ma il terzo giorno egli risusciterà».</p>
<p class="C10 V35">Allora Giacomo e Giovanni, figli di Zebedeo, si accostarono a lui, dicendo: «Maestro, noi desideriamo che tu faccia per noi ciò che ti chiederemo».</p>
<p class="C10 V36">Ed egli disse loro: «Che volete che io vi faccia?».</p>
<p class="C10 V37">Essi gli dissero: «Concedici di sedere uno alla tua destra e l'altro alla tua sinistra nella tua gloria».</p>
<p class="C10 V38">E Gesú disse loro: «Voi non sapete quello che domandate. Potete voi bere il calice che io berrò ed essere battezzati del battesimo di cui io sono battezzato?». Essi gli dissero: «Sí, lo possiamo».</p>
<p class="C10 V39">E Gesú disse loro: «Voi certo berrete il calice che io bevo e sarete battezzati del battesimo di cui io sono battezzato,</p>
<p class="C10 V40">ma quanto a sedere alla mia destra o alla mia sinistra, non sta a me darlo, ma è per coloro ai quali è stato preparato».</p>
<p class="C10 V41">Udito ciò, gli altri dieci cominciarono ad indignarsi contro Giacomo e Giovanni.</p>
<p class="C10 V42">Ma Gesú, chiamatili a sé, disse loro: «Voi sapete che coloro che sono ritenuti i sovrani delle nazioni le signoreggiano, e i loro grandi esercitano dominio su di esse;</p>
<p class="C10 V43">ma tra voi non sarà cosí; anzi chiunque vorrà diventare grande tra voi, sarà vostro servo;</p>
<p class="C10 V44">e chiunque fra voi vorrà essere il primo, sarà schiavo di tutti.</p>
<p class="C10 V45">Poiché anche il Figlio dell'uomo non è venuto per essere servito, ma per servire e per dare la sua vita come prezzo di riscatto per molti».</p>
<p class="C10 V46">Giunsero cosí a Gerico. E come egli usciva da Gerico con i suoi discepoli e con una grande folla, un certo figlio di Timeo, Bartimeo il cieco, sedeva lungo la strada mendicando.</p>
<p class="C10 V47">Or avendo udito che chi passava era Gesú il Nazareno, cominciò a gridare e a dire: «Gesú, Figlio di Davide, abbi pietà di me!».</p>
<p class="C10 V48">Molti lo sgridavano affinché tacesse ma egli gridava ancora piú forte: «Figlio di Davide, abbi pietà di me!».</p>
<p class="C10 V49">E Gesú, fermatosi, ordinò che lo si chiamasse. Chiamarono dunque il cieco dicendogli: «Fatti animo, alzati, egli ti chiama!».</p>
<p class="C10 V50">Allora egli, gettando via il suo vestito, si alzò e venne a Gesú.</p>
<p class="C10 V51">E Gesú, rivolgendogli la parola, disse: «Che vuoi che io ti faccia?». Il cieco gli disse: «Rabboni, che io recuperi la vista!».</p>
<p class="C10 V52">E Gesú gli disse: «Va la tua fede a ti ha guarito». E in quell'istante recuperò la vista e si mise a seguire Gesú per la via.</p>
<p class="C11 V1">Ora quando furono giunti vicino a Gerusalemme, verso Betfage e Betania, presso il monte degli Ulivi, Gesú mandò due dei suoi discepoli,</p>
<p class="C11 V2">dicendo loro: «Andate nel villaggio che vi sta di fronte e, appena entrati in esso, troverete un puledro d'asino legato, sul quale nessuno è ancora salito; scioglietelo e conducetelo da me.</p>
<p class="C11 V3">E se qualcuno vi dice: «Perché fate questo?». Rispondete: «Il Signore ne ha bisogno. Lo rimanderà qui subito»».</p>
<p class="C11 V4">Essi dunque andarono e trovarono il puledro legato vicino ad una porta, fuori sulla strada, e lo sciolsero.</p>
<p class="C11 V5">Alcuni dei presenti dissero loro: «Cosa fate? Perché sciogliete il puledro?».</p>
<p class="C11 V6">Ed essi risposero loro come Gesú aveva loro indicato, e quelli li lasciarono andare.</p>
<p class="C11 V7">Allora essi condussero il puledro a Gesú, vi posero sopra i loro mantelli, ed egli vi si sedette sopra.</p>
<p class="C11 V8">E molti stendevano i loro vestiti sulla strada, e altri tagliavano rami dagli alberi e li spargevano sulla strada.</p>
<p class="C11 V9">E tanto quelli che precedevano come quelli che seguivano, gridando, dicevano: «Osanna! Benedetto colui che viene nel nome del Signore!</p>
<p class="C11 V10">Benedetto il regno di Davide nostro padre, che viene nel nome del Signore. Osanna nei luoghi altissimi!».</p>
<p class="C11 V11">Cosí Gesú entrò in Gerusalemme e nel tempio; e, dopo aver osservato bene ogni cosa, essendo ormai tardi, uscí con i dodici diretto a Betania.</p>
<p class="C11 V12">Il giorno seguente, usciti da Betania, egli ebbe fame.</p>
<p class="C11 V13">E, vedendo da lontano un fico che aveva delle foglie, andò a vedere se vi trovasse qualcosa; ma, avvicinatosi ad esso, non vi trovò altro che foglie, perché non era il tempo dei fichi.</p>
<p class="C11 V14">Allora Gesú, rivolgendosi al fico, disse: «Nessuno mangi mai piú frutto da te in eterno». E i suoi discepoli l'udirono.</p>
<p class="C11 V15">Cosí giunsero a Gerusalemme. E Gesú, entrato nel tempio, cominciò a scacciare quelli che nel tempio vendevano e compravano e rovesciò le tavole dei cambiamonete e le sedie dei venditori di colombi.</p>
<p class="C11 V16">E non permetteva ad alcuno di portare oggetti attraverso il tempio.</p>
<p class="C11 V17">E insegnava, dicendo loro: «Non è scritto: «La mia casa sarà chiamata casa di preghiera per tutte le genti?» Voi, invece, ne avete fatto un covo di ladroni!».</p>
<p class="C11 V18">Ora gli scribi e i capi dei sacerdoti, avendo udito queste cose, cercavano il modo di farlo morire. Avevano infatti paura di lui, perché tutta la folla era rapita in ammirazione del suo insegnamento.</p>
<p class="C11 V19">E, quando fu sera, Gesú uscí fuori dalla città.</p>
<p class="C11 V20">Il mattino seguente, ripassando vicino al fico, lo videro seccato fin dalle radici.</p>
<p class="C11 V21">E Pietro, ricordandosi, gli disse: «Maestro, ecco, il fico che tu maledicesti è seccato».</p>
<p class="C11 V22">Allora Gesú, rispondendo, disse loro: «Abbiate la fede di Dio!</p>
<p class="C11 V23">Perche in verità vi dico che se alcuno dirà a questo monte: «Spostati e gettati nel mare» e non dubiterà in cuor suo ma crederà che quanto dice avverrà qualunque cosa dirà, gli sarà concesso.</p>
<p class="C11 V24">Perciò vi dico: Tutte le cose che domandate pregando, credete di riceverle e le otterrete.</p>
<p class="C11 V25">E quando vi mettete a pregare, se avete qualcosa contro qualcuno, perdonate affinché anche il Padre vostro, che è nei cieli, perdoni i vostri peccati.</p>
<p class="C11 V26">Ma se voi non perdonate, neanche il Padre vostro, che è nei cieli, perdonerà i vostri peccati».</p>
<p class="C11 V27">Poi vennero di nuovo a Gerusalemme; e mentre egli passeggiava per il tempio, i capi dei sacerdoti, gli scribi e gli anziani, si accostarono a lui,</p>
<p class="C11 V28">e gli dissero: «Con quale autorità fai queste cose? E chi ti ha dato codesta autorità per fare queste cose?».</p>
<p class="C11 V29">E Gesú, rispondendo, disse loro: «Anch'io vi domanderò una cosa, rispondetemi dunque, ed io vi dirò con quale autorità faccio queste cose.</p>
<p class="C11 V30">Il battesimo di Giovanni veniva dal cielo o dagli uomini? Rispondetemi».</p>
<p class="C11 V31">Ed essi ragionavano tra di loro, dicendo: «Se diciamo dal cielo, egli dirà: «Perché dunque non gli credeste?»</p>
<p class="C11 V32">Ma se diciamo dagli uomini, noi abbiamo paura del popolo, poiché tutti ritenevano che Giovanni fosse veramente un profeta».</p>
<p class="C11 V33">Perciò, rispondendo, dissero a Gesú: «Non lo sappiamo». E Gesú, rispondendo, disse loro: «Neppure io vi dico con quale autorità faccio queste cose».</p>
<p class="C12 V1">Poi egli cominciò a parlar loro in parabole: «Un uomo piantò una vigna, vi fece attorno una siepe, vi scavò un luogo dove pigiare l'uva, vi costruí una torre, e l'affidò a dei vignaioli, poi se ne andò lontano.</p>
<p class="C12 V2">Nella stagione della raccolta inviò a quei vignaioli un servo per ricevere da loro la sua parte del frutto della vigna.</p>
<p class="C12 V3">Ma essi lo presero, lo batterono e lo rimandarono a mani vuote.</p>
<p class="C12 V4">Egli mandò loro di nuovo un altro servo; ma essi, dopo avergli tirate delle pietre, lo ferirono alla testa e lo rimandarono vilipeso.</p>
<p class="C12 V5">Ne inviò ancora un altro e questi lo uccisero. Poi ne mandò molti altri, e di questi alcuni furono percossi, altri uccisi.</p>
<p class="C12 V6">Gli restava ancora uno da mandare: il suo amato figlio. Per ultimo mandò loro anche lui, dicendo: «avranno almeno rispetto per mio figlio»</p>
<p class="C12 V7">Ma quei vignaioli dissero fra loro: «Costui è l'erede, venite, uccidiamolo e l'eredità sarà nostra»</p>
<p class="C12 V8">Cosí lo presero, lo uccisero e lo gettarono fuori dalla vigna.</p>
<p class="C12 V9">Che farà dunque il padrone della vigna? Egli verrà e sterminerà quei vignaioli e darà la vigna ad altri.</p>
<p class="C12 V10">Non avete neppure letto questa scrittura: «La pietra che gli edificatori hanno scartata è divenuta la testata d'angolo.</p>
<p class="C12 V11">Ciò è stato fatto dal Signore, ed è cosa meravigliosa agli occhi nostri"?».</p>
<p class="C12 V12">Allora essi cercavano di prenderlo, perché avevano capito che egli aveva detto quella parabola contro di loro; ma ebbero paura della folla; e, lasciatolo, se ne andarono.</p>
<p class="C12 V13">Gli mandarono poi alcuni farisei ed erodiani per coglierlo in fallo nelle parole.</p>
<p class="C12 V14">Ed essi, giunti, gli dissero: «Maestro, noi sappiamo che tu sei verace e non hai riguardi per nessuno, perché non badi all'apparenza delle persone, ma insegni la via di Dio secondo verità. è lecito o no pagare il tributo a Cesare? Dobbiamo pagarlo o no?».</p>
<p class="C12 V15">Ma egli, conoscendo la loro ipocrisia, disse loro: «Perché mi tentate? Portatemi un denaro perché lo veda».</p>
<p class="C12 V16">Essi glielo portarono. Ed egli disse loro: «Di chi è questa immagine e questa iscrizione?». Essi gli dissero: «Di Cesare».</p>
<p class="C12 V17">Allora Gesú rispose e disse loro: «Rendete a Cesare ciò che è di Cesare, e a Dio ciò che è di Dio». Ed essi si meravigliarono di lui.</p>
<p class="C12 V18">Poi si presentarono a lui dei sadducei, i quali dicono che non vi è risurrezione, e lo interrogarono, dicendo:</p>
<p class="C12 V19">«Maestro, Mosè ci lasciò scritto che se muore il fratello di uno e lascia la moglie senza figli, il fratello di lui deve sposare la vedova per suscitare una discendenza a suo fratello.</p>
<p class="C12 V20">Ora vi erano sette fratelli; il primo prese moglie e morí senza lasciare figli.</p>
<p class="C12 V21">Quindi la prese il secondo, ma anche questi morí senza lasciare figli; cosí pure il terzo.</p>
<p class="C12 V22">Tutti e sette l'ebbero per moglie, e morirono senza lasciare figli. Infine, dopo tutti, morí anche la donna.</p>
<p class="C12 V23">Nella risurrezione dunque, quando risusciteranno, di chi di loro sarà ella moglie? Poiché tutti e sette l'hanno avuta per moglie».</p>
<p class="C12 V24">Ma Gesú, rispondendo, disse loro: «Non è proprio per questo che siete in errore, perché non conoscete né le Scritture né la potenza di Dio?</p>
<p class="C12 V25">Infatti, quando gli uomini risusciteranno dai morti, né si ammoglieranno nè si mariteranno, ma saranno come gli angeli in cielo.</p>
<p class="C12 V26">Riguardo poi alla risurrezione dei morti, non avete letto nel libro di Mosé come Dio gli parlò dal roveto, dicendo io sono il Dio di Abrahamo, il Dio di Isacco e il Dio di Giacobbe</p>
<p class="C12 V27">Egli non è Dio dei morti, ma Dio dei viventi. Voi, dunque, vi sbagliate grandemente».</p>
<p class="C12 V28">Allora uno degli scribi che aveva udita la loro discussione, riconoscendo che egli aveva loro risposto bene, si accostò e gli domandò: «Qual è il primo comandamento di tutti?».</p>
<p class="C12 V29">E Gesú gli rispose: «Il primo comandamento di tutti è: «ascolta, Israele: Il Signore Dio nostro è l'unico Signore»,</p>
<p class="C12 V30">e: «ama il Signore Dio tuo con tutto il tuo cuore, con tutta la tua anima, con tutta la tua mente e con tutta la tua forza». Questo è il primo comandamento.</p>
<p class="C12 V31">E il secondo è simile a questo: «ama il tuo prossimo come te stesso». Non vi è alcun altro comandamento maggiore di questi».</p>
<p class="C12 V32">Allora lo scriba gli disse: «Bene, Maestro. Hai detto secondo verità che vi è un sol Dio e non ve n'è alcun altro all'infuori di lui;</p>
<p class="C12 V33">e che amarlo con tutto il cuore, con tutta la mente, con tutta l'anima e con tutta la forza, e amare il prossimo come se stessi vale piú di tutti gli olocausti e i sacrifici»,</p>
<p class="C12 V34">E Gesú, vedendo che aveva risposto saggiamente, gli disse: «Tu non sei lontano dal regno di Dio». E nessuno ardiva piú interrogarlo.</p>
<p class="C12 V35">E Gesú, insegnando nel tempio, prese a dire: «Come mai gli scribi dicono che il Cristo è Figlio di Davide?</p>
<p class="C12 V36">Poiché Davide stesso, per lo Spirito Santo, disse: «il Signore ha detto al mio Signore: Siedi alla mia destra, finché io abbia fatto dei tuoi nemici lo sgabello dei tuoi piedi».</p>
<p class="C12 V37">Davide stesso dunque lo chiama Signore; come può dunque egli essere suo figlio?». E la maggior parte della folla lo ascoltava con piacere.</p>
<p class="C12 V38">Ed egli diceva loro nel suo insegnamento: «Guardatevi dagli scribi che amano passeggiare in lunghe vesti ed essere salutati nelle piazze,</p>
<p class="C12 V39">e avere i primi seggi nelle sinagoghe, e i primi posti nei conviti,</p>
<p class="C12 V40">che divorano le case delle vedove e per mettersi in mostra, fanno lunghe preghiere; essi riceveranno una piú dura condanna».</p>
<p class="C12 V41">E Gesú, postosi a sedere di fronte alla cassa del tesoro, osservava come la gente vi gettava il denaro; e tanti ricchi ne gettavano molto.</p>
<p class="C12 V42">Venuta una povera vedova, vi gettò due spiccioli, cioè un quadrante.</p>
<p class="C12 V43">E Gesú, chiamati a sé i suoi discepoli, disse loro: «In verità vi dico che questa povera vedova ha gettato nel tesoro piú di tutti gli altri.</p>
<p class="C12 V44">Poiché tutti vi hanno gettato del loro superfluo, mentre ella, nella sua povertà, vi ha gettato tutto quello che aveva per vivere».</p>
<p class="C13 V1">Mentre egli usciva dal tempio, uno dei suoi discepoli gli disse: «Maestro, guarda che pietre e che costruzioni!».</p>
<p class="C13 V2">E Gesú, rispondendo, gli disse: «Vedi questi grandi edifici? Non sarà lasciata pietra su pietra che non sarà diroccata».</p>
<p class="C13 V3">E, come egli era seduto sul monte degli Ulivi di fronte al tempio, Pietro, Giacomo, Giovanni e Andrea gli domandarono in disparte:</p>
<p class="C13 V4">«Dicci, quando avverranno queste cose, e quale sarà il segno del tempo in cui tutte queste cose dovranno compiersi?».</p>
<p class="C13 V5">E Gesú, rispondendo loro, prese a dire: «Guardate che nessuno vi seduca.</p>
<p class="C13 V6">Poiché molti verranno nel mio nome, dicendo: «sono io» e ne sedurranno molti.</p>
<p class="C13 V7">Ora, quando udrete parlare di guerre e di rumori di guerre, non vi turbate perché bisogna che queste cose avvengano; ma non sarà ancora la fine.</p>
<p class="C13 V8">Infatti si solleverà nazione contro nazione e regno contro regno; vi saranno terremoti in vari luoghi, carestie ed agitazioni. Queste cose non saranno altro che l'inizio delle doglie di parto.</p>
<p class="C13 V9">Badate a voi stessi! Poiché vi consegneranno ai tribunali e sarete battuti nelle sinagoghe; sarete portati davanti ai governatori e ai re, per causa mia, in testimonianza a loro.</p>
<p class="C13 V10">Ma prima bisogna che l'evangelo sia predicato fra tutte le genti.</p>
<p class="C13 V11">Ora, quando vi condurranno via per consegnarvi nelle loro mani, non preoccupatevi in anticipo di ciò che dovrete dire, e non lo premeditate; ma dite ciò che vi sarà dato in quell'istante, perché non siete voi a parlare, ma lo Spirito Santo.</p>
<p class="C13 V12">Ora, il fratello consegnerà a morte il fratello e il padre il figlio; e i figli insorgeranno contro i genitori e li faranno morire.</p>
<p class="C13 V13">E voi sarete odiati da tutti a causa del mio nome; ma chi avrà perseverato fino alla fine sarà salvato».</p>
<p class="C13 V14">«Or quando vedrete l'abominazione della desolazione, predetta dal profeta Daniele, posta dove non dovrebbe essere (chi legge intenda), allora coloro che saranno nella Giudea fuggano ai monti.</p>
<p class="C13 V15">E chi sarà sul tetto di casa non scenda, né entri in casa a prendere qualcosa da casa sua.</p>
<p class="C13 V16">E chi sarà nei campi non torni indietro a prendersi il vestito.</p>
<p class="C13 V17">Or guai alle donne incinte e a quelle che allatteranno in quei giorni!</p>
<p class="C13 V18">E pregate che la vostra fuga non avvenga d'inverno.</p>
<p class="C13 V19">Perché in quei giorni vi sarà una grande tribolazione, la piú grande che sia mai venuta dall'inizio della creazione fatta da Dio fino ad oggi, né mai piú vi sarà.</p>
<p class="C13 V20">E se il Signore non avesse abbreviato quei giorni, nessuna carne si salverebbe; ma a motivo degli eletti, che egli ha scelto, il Signore ha abbreviato quei giorni.</p>
<p class="C13 V21">Allora, se qualcuno vi dirà: «ecco qui il Cristo» ovvero: «eccolo là», non gli credete.</p>
<p class="C13 V22">Sorgeranno infatti falsi cristi e falsi profeti e faranno segni e prodigi da sedurre, se fosse possibile, anche gli eletti.</p>
<p class="C13 V23">Voi però state attenti; ecco, io vi ho predetto ogni cosa».</p>
<p class="C13 V24">«Ma in quei giorni, dopo quella tribolazione, il sole si oscurerà e la luna non darà il suo splendore;</p>
<p class="C13 V25">le stelle del cielo cadranno e le potenze che sono nei cieli saranno scrollate.</p>
<p class="C13 V26">Allora vedranno il Figlio dell'uomo venire nelle nuvole, con grande potenza e gloria.</p>
<p class="C13 V27">Egli allora manderà i suoi angeli e raccoglierà i suoi eletti dai quattro venti, dall'estremità della terra fino all'estremità del cielo.</p>
<p class="C13 V28">Or dal fico imparate questa similitudine: quando i suoi rami diventano teneri e spuntano le prime foglie, voi sapete che l'estate è vicina.</p>
<p class="C13 V29">Cosí anche voi, quando vedrete accadere queste cose, sappiate che egli è vicino, proprio alle porte.</p>
<p class="C13 V30">In verità vi dico che questa generazione non passerà, prima che tutte queste cose siano avvenute.</p>
<p class="C13 V31">Il cielo e la terra passeranno, ma le mie parole non passeranno».</p>
<p class="C13 V32">«Ma quanto a quel giorno e a quell'ora, nessuno li conosce, né gli angeli nel cielo, né il Figlio, ma solo il Padre.</p>
<p class="C13 V33">State attenti, vegliate e pregate, perché non sapete quando sarà quel momento.</p>
<p class="C13 V34">E come se un uomo, andando in viaggio, lasciasse la propria casa, dandone l'autorità ai suoi servi, a ciascuno il suo compito, e al portinaio ordinasse di vegliare.</p>
<p class="C13 V35">Vegliate dunque, perché non sapete quando il padrone di casa verrà; se di sera, a mezzanotte, al cantar del gallo o al mattino;</p>
<p class="C13 V36">perché, venendo all'improvviso, non vi trovi addormentati.</p>
<p class="C13 V37">Ora, ciò che dico a voi, lo dico a tutti: Vegliate!».</p>
<p class="C14 V1">Ora, due giorni dopo era la Pasqua e la festa degli Azzimi; e i capi dei sacerdoti e gli scribi cercavano il modo di prendere Gesú con inganno e ucciderlo.</p>
<p class="C14 V2">Ma dicevano: «Non durante la festa, perché non succeda un tumulto di popolo».</p>
<p class="C14 V3">Ora egli, trovandosi a Betania in casa di Simone il lebbroso, mentre era a tavola, entrò una donna con un vaso di alabastro di olio profumato di autentico nardo, di grande valore; or ella, rotto il vaso di alabastro, glielo versò sul capo.</p>
<p class="C14 V4">Alcuni si sdegnarono fra di loro e dissero: «Perché tutto questo spreco di olio?</p>
<p class="C14 V5">Poiché si poteva vendere quest'olio per piú di trecento denari e darli ai poveri». Ed erano indignati contro di lei.</p>
<p class="C14 V6">Ma Gesú disse: «Lasciatela fare; perché le date fastidio? Ella ha compiuto una buona opera verso di me.</p>
<p class="C14 V7">Perché i poveri li avrete sempre con voi; e quando volete, potete far loro del bene, ma non avrete sempre me.</p>
<p class="C14 V8">Ella ha fatto ciò che poteva; ha unto in anticipo il mio corpo per la sepoltura.</p>
<p class="C14 V9">Ma in verità vi dico che in tutto il mondo, ovunque sarà predicato questo evangelo, si racconterà pure in suo ricordo ciò che costei ha fatto».</p>
<p class="C14 V10">Allora Giuda Iscariota, uno dei dodici, andò dai capi dei sacerdoti, per consegnarlo nelle loro mani.</p>
<p class="C14 V11">Ed essi, udito ciò, si rallegrarono e promisero di dargli del denaro. Cosí egli cercava un'occasione propizia per tradirlo.</p>
<p class="C14 V12">Ora, nel primo giorno della festa degli Azzimi, quando si sacrificava la Pasqua, i suoi discepoli gli dissero: «Dove vuoi che andiamo a prepararti da mangiare la Pasqua?».</p>
<p class="C14 V13">Allora egli mandò due dei suoi discepoli, dicendo loro: «Andate in città e incontrerete un uomo, che porta una brocca piena d'acqua; seguitelo.</p>
<p class="C14 V14">E là dove entrerà, dite al padron di casa: «Il Maestro chiede: Dov'è la stanza in cui mangerò la Pasqua con i miei discepoli?»</p>
<p class="C14 V15">Egli allora vi mostrerà una grande sala di sopra arredata e pronta; là apparecchiate per noi».</p>
<p class="C14 V16">I suoi discepoli andarono e, giunti in città, trovarono come egli aveva loro detto; e apparecchiarono la Pasqua.</p>
<p class="C14 V17">Quando fu sera, egli giunse con i dodici.</p>
<p class="C14 V18">E, mentre erano a tavola e mangiavano, Gesú disse: «In verità vi dico che uno di voi, che mangia con me, mi tradirà».</p>
<p class="C14 V19">Allora essi cominciarono a rattristarsi e a dirgli uno dopo l'altro: «Sono forse io?». E un altro disse: «Sono forse io?».</p>
<p class="C14 V20">Ed egli, rispondendo, disse loro: «è uno dei dodici che intinge con me nel piatto.</p>
<p class="C14 V21">Si, il Figlio dell'uomo se ne va come sta scritto di lui; ma guai a quell'uomo per mezzo del quale il Figlio dell'uomo è tradito. Sarebbe stato meglio per lui, se quell'uomo non fosse mai nato!».</p>
<p class="C14 V22">E mentre essi mangiavano, Gesú prese del pane e, dopo averlo benedetto lo spezzò e lo diede loro dicendo: «Prendete, mangiate; questo è il mio corpo».</p>
<p class="C14 V23">Poi prese il calice e rese grazie, lo diede loro, e tutti ne bevvero.</p>
<p class="C14 V24">Quindi disse loro: «Questo è il mio sangue, il sangue del nuovo patto, che è sparso per molti.</p>
<p class="C14 V25">In verità vi dico che non berrò piú del frutto della vigna fino al giorno in cui lo berrò nuovo nel regno di Dio».</p>
<p class="C14 V26">E, dopo aver cantato un inno, uscirono, dirigendosi verso il monte degli Ulivi.</p>
<p class="C14 V27">E Gesú disse loro: «Voi tutti sarete scandalizzati di me questa notte, perché sta scritto: «Percuoterò il Pastore e le pecore saranno disperse».</p>
<p class="C14 V28">Ma dopo che sarò risuscitato, io vi precederò in Galilea».</p>
<p class="C14 V29">E Pietro gli disse: «Anche se tutti gli altri si scandalizzassero di te, io non mi scandalizzerò».</p>
<p class="C14 V30">E Gesú gli disse: «In verità ti dico che oggi, in questa stessa notte, prima che il gallo canti due volte, mi rinnegherai tre volte».</p>
<p class="C14 V31">Ma egli con piú fermezza diceva: «Anche se dovessi morire con te, non ti rinnegherò affatto». Lo stesso dicevano pure tutti gli altri.</p>
<p class="C14 V32">Poi essi arrivarono ad un luogo chiamato Getsemani, ed egli disse ai suoi discepoli: «Sedete qui, finché io abbia pregato».</p>
<p class="C14 V33">Quindi prese con sé Pietro, Giacomo e Giovanni, e cominciò ad essere preso da timore e angoscia;</p>
<p class="C14 V34">e disse loro: «L'anima mia è grandemente rattristata, fino alla morte, rimanete qui e vegliate».</p>
<p class="C14 V35">E, andato un poco avanti, si gettò a terra e pregava che, se fosse possibile, si allontanasse da lui quell'ora.</p>
<p class="C14 V36">E disse: «Abba, Padre, ogni cosa ti è possibile; allontana da me questo calice! Però non ciò che io voglio, ma ciò che tu vuoi».</p>
<p class="C14 V37">Quindi, tornato indietro, trovò i discepoli che dormivano e disse a Pietro: «Simone, dormi? Non hai avuto la forza di vegliare una sola ora?</p>
<p class="C14 V38">Vegliate e pregate per non entrare in tentazione, certo lo spirito è pronto, ma la carne è debole».</p>
<p class="C14 V39">Se ne andò di nuovo e pregò, dicendo le medesime parole.</p>
<p class="C14 V40">Ritornato, trovò i discepoli nuovamente addormentati, perché i loro occhi erano appesantiti e non sapevano che cosa rispondergli.</p>
<p class="C14 V41">Infine, ritornò per la terza volta e disse loro: «Dormite pure ora e riposatevi, basta! L'ora è giunta. Ecco, il Figlio dell'uomo è consegnato nelle mani dei peccatori.</p>
<p class="C14 V42">Alzatevi, andiamo; ecco, colui che mi tradisce è vicino».</p>
<p class="C14 V43">E in quell'istante, mentre egli parlava ancora, giunse Giuda, uno dei dodici, e con lui una gran turba con spade e bastoni, mandata dai capi dei sacerdoti dagli scribi e dagli anziani.</p>
<p class="C14 V44">Or chi lo tradiva aveva dato loro un segnale, dicendo: «Quello che bacerò è lui. Pigliatelo e conducetelo via sotto buona scorta».</p>
<p class="C14 V45">E, come fu giunto, subito si accostò a lui e disse: «Rabbi, Rabbi»; e lo baciò caldamente!</p>
<p class="C14 V46">Essi allora gli misero le mani addosso e lo arrestarono.</p>
<p class="C14 V47">E uno dei presenti trasse la spada, percosse il servo del sommo sacerdote e gli recise un orecchio.</p>
<p class="C14 V48">Allora Gesú, rispondendo. disse: «Siete venuti con spade e bastoni per catturarmi, come se fossi un brigante?</p>
<p class="C14 V49">Eppure, ogni giorno ero in mezzo a voi nel tempio ad insegnare, e voi non mi avete preso; ma questo è avvenuto perché si adempissero le Scritture!».</p>
<p class="C14 V50">Allora i discepoli, abbandonatolo, se ne fuggirono tutti.</p>
<p class="C14 V51">Ed un certo giovane lo seguiva, avvolto in un lenzuolo sul corpo nudo, ed essi lo afferrarono.</p>
<p class="C14 V52">Ma egli, lasciato il lenzuolo. se ne fuggí nudo dalle loro mani.</p>
<p class="C14 V53">Essi allora condussero Gesú dal sommo sacerdote, presso il quale si radunarono tutti i capi dei sacerdoti, gli anziani e gli scribi.</p>
<p class="C14 V54">E Pietro lo seguí da lontano fin dentro il cortile del sommo sacerdote, dove si mise a sedere con le guardie, scaldandosi vicino al fuoco.</p>
<p class="C14 V55">Ora i capi dei sacerdoti e tutto il sinedrio, cercavano qualche testimonianza contro Gesú, per farlo morire; ma non ne trovavano.</p>
<p class="C14 V56">Molti infatti deponevano il falso contro di lui; ma le loro testimonianze non erano concordi.</p>
<p class="C14 V57">Allora alcuni, alzatisi, testimoniarono il falso contro di lui, dicendo:</p>
<p class="C14 V58">«Noi l'abbiamo udito dire: «Io distruggerò questo tempio fatto da mani, e in tre giorni ne edificherò un altro non fatto da mani»».</p>
<p class="C14 V59">Ma neppure su questo la loro testimonianza era concorde.</p>
<p class="C14 V60">Allora il sommo sacerdote, alzatosi in mezzo all'assemblea, interrogò Gesú, dicendo: «Non rispondi nulla? Che cosa testimoniano costoro contro di te?».</p>
<p class="C14 V61">Ma egli tacque e non rispose nulla. Di nuovo, il sommo sacerdote lo interrogò e gli disse: «Sei tu il Cristo, il Figlio del Benedetto?».</p>
<p class="C14 V62">E Gesú disse: «Sí, io lo sono. E voi vedrete il Figlio dell'uomo sedere alla destra della Potenza e venire con le nuvole del cielo».</p>
<p class="C14 V63">Allora il sommo sacerdote, stracciandosi le vesti, disse: «Che bisogno abbiamo ancora di testimoni?</p>
<p class="C14 V64">Avete udito la bestemmia; che ve ne pare?». E tutti lo giudicarono reo di morte.</p>
<p class="C14 V65">Allora alcuni cominciarono a sputargli addosso, a bendargli il viso, a dargli degli schiaffi ed a dirgli: «Indovina». E le guardie lo percuotevano.</p>
<p class="C14 V66">Or mentre Pietro era giú nel cortile, sopraggiunse una serva del sommo sacerdote.</p>
<p class="C14 V67">E, visto Pietro che si scaldava, lo guardò attentamente e disse: «Anche tu eri con Gesú Nazareno».</p>
<p class="C14 V68">Ma egli negò dicendo: «Non lo conosco e non capisco ciò che dici». Uscí quindi fuori nel vestibolo, e il gallo cantò.</p>
<p class="C14 V69">Or la serva, vedutolo di nuovo, cominciò a dire ai presenti: «Costui è uno di loro».</p>
<p class="C14 V70">Ma egli negò ancora. E, poco dopo, i presenti dissero di nuovo a Pietro: «Veramente tu sei uno di loro; infatti sei Galileo e il tuo parlare lo rivela».</p>
<p class="C14 V71">Ma egli cominciò a maledire e a giurare: «Io non conosco quest'uomo di cui parlate».</p>
<p class="C14 V72">E il gallo cantò per la seconda volta; allora Pietro si ricordò della parola che Gesú gli aveva detta: «Prima che il gallo canti due volte, mi rinnegherai tre volte». E, pensando a ciò, scoppiò a piangere.</p>
<p class="C15 V1">E al mattino presto, i capi dei sacerdoti con gli anziani, gli scribi e tutto il sinedrio, tenuto consiglio, legarono Gesú, lo portarono via e lo consegnarono a Pilato.</p>
<p class="C15 V2">E Pilato gli domandò: «Sei tu il re dei Giudei?». Ed egli, rispondendo, gli disse: «Tu lo dici».</p>
<p class="C15 V3">E i capi dei sacerdoti lo accusavano di molte cose; ma egli non rispondeva nulla.</p>
<p class="C15 V4">Pilato lo interrogò di nuovo, dicendo: «Non rispondi nulla? Vedi di quante cose ti accusano?».</p>
<p class="C15 V5">Ma Gesú non rispose piú nulla, tanto che Pilato ne rimase meravigliato.</p>
<p class="C15 V6">Or ad ogni festa era solito rilasciare loro un prigioniero, chiunque essi chiedessero.</p>
<p class="C15 V7">Vi era allora in prigione un tale chiamato Barabba, insieme ad altri compagni ribelli, i quali avevano commesso un omicidio durante una sommossa.</p>
<p class="C15 V8">E la folla, gridando, cominciò a domandare che facesse come aveva sempre fatto per loro.</p>
<p class="C15 V9">Allora Pilato rispose loro, dicendo: «Volete che vi liberi il re dei Giudei?».</p>
<p class="C15 V10">Perché sapeva che i capi dei sacerdoti glielo avevano consegnato per invidia.</p>
<p class="C15 V11">Ma i capi dei sacerdoti incitarono la folla a chiedere piuttosto che liberasse loro Barabba.</p>
<p class="C15 V12">E Pilato, prendendo di nuovo la parola, disse loro: «Che volete dunque che faccia di colui che voi chiamate il re dei Giudei?».</p>
<p class="C15 V13">Ed essi gridarono di nuovo: «Crocifiggilo!».</p>
<p class="C15 V14">E Pilato disse loro: «Ma che male ha fatto?». Essi allora gridarono ancora piú forte: «Crocifiggilo!».</p>
<p class="C15 V15">Perciò Pilato, volendo soddisfare la folla, liberò loro Barabba. E, dopo aver flagellato Gesú, lo consegnò loro perché fosse crocifisso.</p>
<p class="C15 V16">Allora i soldati lo condussero nel cortile interno, cioè nel pretorio, e convocarono l'intera coorte.</p>
<p class="C15 V17">Lo vestirono di porpora e, intrecciata una corona di spine, gliela misero sul capo.</p>
<p class="C15 V18">Cominciarono poi a salutarlo dicendo: «Salve, re dei Giudei!».</p>
<p class="C15 V19">E gli percuotevano il capo con una canna, gli sputavano addosso e, piegando le ginocchia, lo adoravano.</p>
<p class="C15 V20">Dopo averlo schernito, lo spogliarono della porpora e lo rivestirono delle sue vesti, poi lo portarono fuori per crocifiggerlo.</p>
<p class="C15 V21">E costrinsero un passante, un certo Simone di Cirene che tornava dalla campagna, padre di Alessandro e di Rufo, perché portasse la sua croce.</p>
<p class="C15 V22">Poi condussero Gesú al luogo detto Golgota che significa: Luogo del teschio.</p>
<p class="C15 V23">Gli diedero da bere del vino mescolato con mirra, ma egli non lo prese.</p>
<p class="C15 V24">E, dopo averlo crocifisso, spartirono le sue vesti, tirandole a sorte, per sapere che cosa toccasse a ciascuno.</p>
<p class="C15 V25">Era l'ora terza quando lo crocifissero.</p>
<p class="C15 V26">E l'iscrizione che indicava il motivo della condanna, posta sopra lui, diceva: «il re dei Giudei»</p>
<p class="C15 V27">Crocifissero pure con lui due ladroni, uno alla sua destra e l'altro alla sua sinistra.</p>
<p class="C15 V28">Cosí si adempí la Scrittura che dice: «Egli è stato annoverato fra i malfattori».</p>
<p class="C15 V29">E coloro che passavano lí vicino lo ingiuriavano, scuotendo il capo e dicendo: «Eh, tu che distruggi il tempio e in tre giorni lo riedifichi</p>
<p class="C15 V30">salva te stesso e scendi giú dalla croce!».</p>
<p class="C15 V31">Similmente anche i capi dei sacerdoti con gli scribi, beffandosi, dicevano tra di loro: «Egli ha salvato gli altri, e non può salvare se stesso.</p>
<p class="C15 V32">Il Cristo, il re d'Israele, scenda ora dalla croce, affinché lo vediamo e crediamo». Anche quelli che erano stati crocifissi con lui, lo ingiuriavano.</p>
<p class="C15 V33">Poi, venuta l'ora sesta, si fece buio su tutto il paese fino all'ora nona.</p>
<p class="C15 V34">E all'ora nona, Gesú gridò a gran voce: «Eloì, Eloì, lammà sabactanì?». Che, tradotto vuol dire: «Dio mio, Dio mio, perché mi hai abbandonato?.».</p>
<p class="C15 V35">E alcuni degli astanti, udito ciò, dicevano: «Ecco, egli chiama Elia!».</p>
<p class="C15 V36">Allora uno di loro accorse, inzuppò una spugna nell'aceto e, postala su una canna, gli diede da bere, dicendo: «Lasciate, vediamo se viene Elia a tirarlo giú».</p>
<p class="C15 V37">Ma Gesú, emesso un forte grido, rese lo spirito.</p>
<p class="C15 V38">Allora il velo del tempio, si squarciò in due, dall'alto in basso.</p>
<p class="C15 V39">E il centurione che stava di fronte a Gesú, visto che dopo aver gridato cosí aveva reso lo spirito, disse: «Veramente quest'uomo era Figlio di Dio».</p>
<p class="C15 V40">Vi erano pure delle donne che guardavano da lontano, fra di esse vi erano Maria Maddalena e Maria madre di Giacomo il minore e di Iose e Salome</p>
<p class="C15 V41">che lo seguivano e lo servivano quando era in Galilea; e ce n'erano molte altre che erano salite con lui a Gerusalemme.</p>
<p class="C15 V42">Poi, avvicinandosi ormai la sera, poiché era la Preparazione, cioè la vigilia del sabato,</p>
<p class="C15 V43">Giuseppe d'Arimatea, un rispettabile membro del consiglio, che aspettava anch'egli il regno di Dio, andò coraggiosamente da Pilato e domandò il corpo di Gesú.</p>
<p class="C15 V44">E Pilato si meravigliò che fosse già morto. E, chiamato il centurione, gli domandò se fosse morto da molto tempo.</p>
<p class="C15 V45">E, rassicurato dal centurione, concesse il corpo a Giuseppe.</p>
<p class="C15 V46">E questi, comperato un lenzuolo e deposto Gesú dalla croce, lo avvolse nel lenzuolo e lo mise in un sepolcro che era stato scavato nella roccia; poi rotolò una pietra davanti all'entrata del sepolcro.</p>
<p class="C15 V47">E Maria Maddalena e Maria, madre di Iose, osservavano dove egli veniva deposto.</p>
<p class="C16 V1">Ora, trascorso il sabato, Maria Maddalena, Maria, madre di Giacomo, e Salome acquistarono degli aromi a per andare ad imbalsamare Gesú.</p>
<p class="C16 V2">La mattina del primo giorno della settimana, molto presto, vennero al sepolcro al levar del sole.</p>
<p class="C16 V3">E dicevano fra di loro: «Chi ci rotolerà la pietra dall'entrata del sepolcro?».</p>
<p class="C16 V4">Ma, alzando gli occhi, videro che la pietra era stata rotolata, sebbene fosse molto grande.</p>
<p class="C16 V5">Entrate dunque nel sepolcro, videro un giovanetto che sedeva dal lato destro vestito di bianco, e rimasero spaventate.</p>
<p class="C16 V6">Ed egli disse loro: «Non vi spaventate! Voi cercate Gesú il Nazareno che è stato crocifisso; è risuscitato, non è qui, ecco il luogo dove l'avevano posto.</p>
<p class="C16 V7">Ma andate a dire ai suoi discepoli e a Pietro che egli vi precede in Galilea; là lo vedrete come vi ha detto».</p>
<p class="C16 V8">Ed esse, uscite prontamente, fuggirono via dal sepolcro, perché erano prese da tremore e stupore; e non dissero nulla a nessuno, perché avevano paura.</p>
<p class="C16 V9">Ora Gesú, essendo risuscitato la mattina del primo giorno della settimana, apparve prima a Maria Maddalena, dalla quale aveva scacciato sette demoni.</p>
<p class="C16 V10">Ed ella andò e l'annunciò a quelli che erano stati con lui, i quali erano afflitti e piangevano.</p>
<p class="C16 V11">Ma essi, sentendo dire che era vivo e che era stato visto da lei, non credettero.</p>
<p class="C16 V12">Dopo queste cose, apparve in altra forma a due di loro, che erano in cammino verso la campagna,</p>
<p class="C16 V13">Anch'essi andarono ad annunziarlo agli altri; ma non credettero neppure a loro.</p>
<p class="C16 V14">Infine apparve agli undici mentre erano a tavola e li rimproverò per la loro incredulità e durezza di cuore, perché non avevano creduto a coloro che lo avevano visto risuscitato.</p>
<p class="C16 V15">Poi disse loro: «Andate per tutto il mondo e predicate l'evangelo a ogni creatura;</p>
<p class="C16 V16">chi ha creduto ed è stato battezzato, sarà salvato; ma chi non ha creduto, sarà condannato.</p>
<p class="C16 V17">E questi sono i segni che accompagneranno quelli che hanno creduto: nel mio nome scacceranno i demoni, parleranno nuove lingue;</p>
<p class="C16 V18">prenderanno in mano dei serpenti anche se berranno qualcosa di mortifero, non farà loro alcun male; imporranno le mani agli infermi, e questi guariranno».</p>
<p class="C16 V19">Il Signore Gesú dunque, dopo aver loro parlato, fu portato in cielo e si assise alla destra di Dio.</p>
<p class="C16 V20">Essi poi se ne andarono a predicare dappertutto, mentre il Signore operava con loro e confermava la parola con i segni che l'accompagnavano. Amen.</p>
</div>
</div>
<div class="edizione RIVEDUTA">
<div class="libro Mc">
<p class="CCAPITOLO VVERSO">TESTO</p>
<p class="C1 V1">Inizio del vangelo di Gesù Cristo Figlio di Dio.</p>
<p class="C1 V2">Secondo quanto è scritto nel profeta Isaia: «Ecco, io mando davanti a te il mio messaggero a prepararti la via...</p>
<p class="C1 V3"> Voce di uno che grida nel deserto: "Preparate la via del Signore, raddrizzate i suoi sentieri"».</p>
<p class="C1 V4">Venne Giovanni il battista nel deserto predicando un battesimo di ravvedimento per il perdono dei peccati.</p>
<p class="C1 V5">E tutto il paese della Giudea e tutti quelli di Gerusalemme accorrevano a lui ed erano da lui battezzati nel fiume Giordano, confessando i loro peccati.</p>
<p class="C1 V6">Giovanni era vestito di pelo di cammello, con una cintura di cuoio intorno ai fianchi, e si nutriva di cavallette e di miele selvatico.</p>
<p class="C1 V7">E predicava, dicendo: «Dopo di me viene colui che è più forte di me; al quale io non sono degno di chinarmi a sciogliere il legaccio dei calzari.</p>
<p class="C1 V8">Io vi ho battezzati con acqua, ma lui vi battezzerà con lo Spirito Santo».</p>
<p class="C1 V9">In quei giorni Gesù venne da Nazaret di Galilea e fu battezzato da Giovanni nel Giordano.</p>
<p class="C1 V10">A un tratto, come egli usciva dall'acqua, vide aprirsi i cieli e lo Spirito scendere su di lui come una colomba.</p>
<p class="C1 V11">Una voce venne dai cieli: «Tu sei il mio diletto Figlio; in te mi sono compiaciuto».</p>
<p class="C1 V12">Subito dopo lo Spirito lo sospinse nel deserto;</p>
<p class="C1 V13">e nel deserto rimase per quaranta giorni, tentato da Satana. Stava tra le bestie selvatiche e gli angeli lo servivano.</p>
<p class="C1 V14">Dopo che Giovanni fu messo in prigione, Gesù si recò in Galilea, predicando il vangelo di Dio e dicendo:</p>
<p class="C1 V15">«Il tempo è compiuto e il regno di Dio è vicino; ravvedetevi e credete al vangelo».</p>
<p class="C1 V16">Mentre passava lungo il mare di Galilea, egli vide Simone e Andrea, fratello di Simone, che gettavano la rete in mare, perché erano pescatori.</p>
<p class="C1 V17">Gesù disse loro: «Seguitemi, e io farò di voi dei pescatori di uomini».</p>
<p class="C1 V18">Essi, lasciate subito le reti, lo seguirono.</p>
<p class="C1 V19">Poi, andando un po' più oltre, vide Giacomo, figlio di Zebedeo, e Giovanni, suo fratello, che anch'essi in barca rassettavano le reti;</p>
<p class="C1 V20">e subito li chiamò; ed essi, lasciato Zebedeo loro padre nella barca con gli operai, se ne andarono dietro a lui.</p>
<p class="C1 V21">Vennero a Capernaum; e subito, il sabato, Gesù, entrato nella sinagoga, insegnava.</p>
<p class="C1 V22">Essi si stupivano del suo insegnamento, perché egli insegnava loro come uno che ha autorità e non come gli scribi.</p>
<p class="C1 V23">In quel momento si trovava nella loro sinagoga un uomo posseduto da uno spirito immondo, il quale prese a gridare:</p>
<p class="C1 V24">«Che c'è fra noi e te, Gesù Nazareno? Sei venuto per mandarci in perdizione? Io so chi sei: Il Santo di Dio!»</p>
<p class="C1 V25">Gesù lo sgridò, dicendo: «Sta' zitto ed esci da costui!»</p>
<p class="C1 V26">E lo spirito immondo, straziandolo e gridando forte, uscì da lui.</p>
<p class="C1 V27">E tutti si stupirono e si domandavano tra di loro: «Che cos'è mai questo? È un nuovo insegnamento dato con autorità! Egli comanda perfino agli spiriti immondi, ed essi gli ubbidiscono!»</p>
<p class="C1 V28">La sua fama si divulgò subito dappertutto, nella circostante regione della Galilea.</p>
<p class="C1 V29">Appena usciti dalla sinagoga, andarono con Giacomo e Giovanni in casa di Simone e di Andrea.</p>
<p class="C1 V30">La suocera di Simone era a letto con la febbre; ed essi subito gliene parlarono;</p>
<p class="C1 V31">egli, avvicinatosi, la prese per la mano e la fece alzare; la febbre la lasciò ed ella si mise a servirli.</p>
<p class="C1 V32">Poi, fattosi sera, quando il sole fu tramontato, gli condussero tutti i malati e gli indemoniati;</p>
<p class="C1 V33">tutta la città era radunata alla porta.</p>
<p class="C1 V34">Egli ne guarì molti che soffrivano di diverse malattie, e scacciò molti demòni e non permetteva loro di parlare, perché lo conoscevano.</p>
<p class="C1 V35">Poi, la mattina, mentre era ancora notte, Gesù si alzò, uscì e se ne andò in un luogo deserto; e là pregava.</p>
<p class="C1 V36">Simone e quelli che erano con lui si misero a cercarlo;</p>
<p class="C1 V37">e, trovatolo, gli dissero: «Tutti ti cercano».</p>
<p class="C1 V38">Ed egli disse loro: «Andiamo altrove, per i villaggi vicini, affinché io predichi anche là; per questo infatti sono venuto».</p>
<p class="C1 V39">E andò per tutta la Galilea, predicando nelle loro sinagoghe e cacciando demòni.</p>
<p class="C1 V40">Venne a lui un lebbroso e, buttandosi in ginocchio, lo pregò dicendo: «Se vuoi, tu puoi purificarmi!»</p>
<p class="C1 V41">Gesù, impietositosi, stese la mano, lo toccò e gli disse: «Lo voglio; sii purificato!»</p>
<p class="C1 V42">E subito la lebbra sparì da lui, e fu purificato.</p>
<p class="C1 V43">Gesù lo congedò subito, dopo averlo ammonito severamente,</p>
<p class="C1 V44">e gli disse: «Guarda di non dire nulla a nessuno, ma va' , mostrati al sacerdote, offri per la tua purificazione quel che Mosè ha prescritto; questo serva loro di testimonianza».</p>
<p class="C1 V45">Ma quello, appena partito, si mise a proclamare e a divulgare il fatto, tanto che Gesù non poteva più entrare apertamente in città; ma se ne stava fuori in luoghi deserti, e da ogni parte la gente accorreva a lui.</p>
<p class="C2 V1">Dopo alcuni giorni, Gesù entrò di nuovo in Capernaum. Si seppe che era in casa,</p>
<p class="C2 V2">e si radunò tanta gente che neppure lo spazio davanti alla porta la poteva contenere. Egli annunziava loro la parola.</p>
<p class="C2 V3">E vennero a lui alcuni con un paralitico portato da quattro uomini.</p>
<p class="C2 V4">Non potendo farlo giungere fino a lui a causa della folla, scoperchiarono il tetto dalla parte dov'era Gesù; e, fattavi un'apertura, calarono il lettuccio sul quale giaceva il paralitico.</p>
<p class="C2 V5">Gesù, veduta la loro fede, disse al paralitico: «Figliolo, i tuoi peccati ti sono perdonati».</p>
<p class="C2 V6">Erano seduti là alcuni scribi e ragionavano così in cuor loro:</p>
<p class="C2 V7">«Perché costui parla in questa maniera? Egli bestemmia! Chi può perdonare i peccati, se non uno solo, cioè Dio?»</p>
<p class="C2 V8">Ma Gesù capì subito, con il suo spirito, che essi ragionavano così dentro di loro, e disse: «Perché fate questi ragionamenti nei vostri cuori?</p>
<p class="C2 V9"> Che cosa è più facile, dire al paralitico: "I tuoi peccati ti sono perdonati", oppure dirgli: "Alzati, prendi il tuo lettuccio e cammina?"</p>
<p class="C2 V10">Ma, affinché sappiate che il Figlio dell'uomo ha sulla terra autorità di perdonare i peccati,</p>
<p class="C2 V11">io ti dico, disse al paralitico, àlzati, prendi il tuo lettuccio, e vattene a casa tua».</p>
<p class="C2 V12">Il paralitico si alzò subito, prese il suo lettuccio e se ne andò via in presenza di tutti; sicché tutti si stupivano e glorificavano Dio, dicendo: «Una cosa così non l'abbiamo mai vista».</p>
<p class="C2 V13">Gesù uscì di nuovo verso il mare; e tutta la gente andava da lui, ed egli insegnava loro.</p>
<p class="C2 V14">E, passando, vide Levi, figlio d'Alfeo, seduto al banco delle imposte, e gli disse: «Seguimi». Ed egli, alzatosi, lo seguì.</p>
<p class="C2 V15">Mentre Gesù era a tavola in casa di lui, molti pubblicani e «peccatori» erano anch'essi a tavola con lui e con i suoi discepoli; poiché ce n'erano molti che lo seguivano.</p>
<p class="C2 V16">Gli scribi che erano tra i farisei, vedutolo mangiare con i pubblicani e con i «peccatori», dicevano ai suoi discepoli: «Come mai mangia (e beve) con i pubblicani e i peccatori?»</p>
<p class="C2 V17">Gesù, udito questo, disse loro: «Non sono i sani che hanno bisogno del medico, ma i malati. Io non son venuto a chiamare dei giusti, ma dei peccatori».</p>
<p class="C2 V18">I discepoli di Giovanni e i farisei erano soliti digiunare. Alcuni andarono da Gesù e gli dissero: «Perché i discepoli di Giovanni e i discepoli dei farisei digiunano e i tuoi discepoli non digiunano?»</p>
<p class="C2 V19">Gesù disse loro: «Possono gli amici dello sposo digiunare, mentre lo sposo è con loro? Finché hanno con sé lo sposo, non possono digiunare.</p>
<p class="C2 V20">Ma verranno i giorni, che lo sposo sarà loro tolto; e allora, in quei giorni, digiuneranno.</p>
<p class="C2 V21">Nessuno cuce un pezzo di stoffa nuova sopra un vestito vecchio; altrimenti la toppa nuova porta via il vecchio, e lo strappo si fa peggiore.</p>
<p class="C2 V22">Nessuno mette vino nuovo in otri vecchi; altrimenti il vino fa scoppiare gli otri, e il vino si perde insieme con gli otri; ma il vino nuovo va messo in otri nuovi».</p>
<p class="C2 V23">In un giorno di sabato egli passava per i campi, e i suoi discepoli, cammin facendo, si misero a strappare delle spighe.</p>
<p class="C2 V24">I farisei gli dissero: «Vedi! Perché fanno di sabato quel che non è lecito?»</p>
<p class="C2 V25">Ed egli disse loro: «Non avete mai letto quel che fece Davide, quando fu nel bisogno ed ebbe fame, egli e coloro che erano con lui?</p>
<p class="C2 V26">Com'egli, al tempo del sommo sacerdote Abiatar, entrò nella casa di Dio e mangiò i pani di presentazione, che a nessuno è lecito mangiare se non ai sacerdoti, e ne diede anche a quelli che erano con lui?»</p>
<p class="C2 V27">Poi disse loro: «Il sabato è stato fatto per l'uomo e non l'uomo per il sabato;</p>
<p class="C2 V28">perciò il Figlio dell'uomo è signore anche del sabato».</p>
<p class="C3 V1">Poi entrò di nuovo nella sinagoga; là stava un uomo che aveva la mano paralizzata.</p>
<p class="C3 V2">E l'osservavano per vedere se lo avrebbe guarito in giorno di sabato, per poterlo accusare.</p>
<p class="C3 V3">Egli disse all'uomo che aveva la mano paralizzata: «Àlzati là nel mezzo!»</p>
<p class="C3 V4">Poi domandò loro: «È permesso, in un giorno di sabato, fare del bene o fare del male? Salvare una persona o ucciderla?» Ma quelli tacevano.</p>
<p class="C3 V5">Allora Gesù, guardatili tutt'intorno con indignazione, rattristato per la durezza del loro cuore, disse all'uomo: «Stendi la mano!» Egli la stese, e la sua mano tornò sana.</p>
<p class="C3 V6">I farisei, usciti, tennero subito consiglio con gli erodiani contro di lui, per farlo morire.</p>
<p class="C3 V7">Poi Gesù si ritirò con i suoi discepoli verso il mare; e dalla Galilea una gran folla lo seguì;</p>
<p class="C3 V8">e dalla Giudea, da Gerusalemme, dalla Idumea e da oltre il Giordano e dai dintorni di Tiro e di Sidone una gran folla, udendo quante cose egli faceva, andò da lui.</p>
<p class="C3 V9">Egli disse ai suoi discepoli che gli tenessero sempre pronta una barchetta, per non farsi pigiare dalla folla.</p>
<p class="C3 V10">Perché, avendone guariti molti, tutti quelli che avevano qualche malattia gli si precipitavano addosso per toccarlo.</p>
<p class="C3 V11">E gli spiriti immondi, quando lo vedevano, si gettavano davanti a lui e gridavano: «Tu sei il Figlio di Dio!»</p>
<p class="C3 V12">Ed egli ordinava loro con insistenza di non rivelare la sua identità.</p>
<p class="C3 V13">Poi Gesù salì sul monte e chiamò a sé quelli che egli volle, ed essi andarono da lui.</p>
<p class="C3 V14">Ne costituì dodici per tenerli con sé</p>
<p class="C3 V15">e per mandarli a predicare con il potere di scacciare i demòni.</p>
<p class="C3 V16">Costituì dunque i dodici, cioè: Simone, al quale mise nome Pietro;</p>
<p class="C3 V17">Giacomo, figlio di Zebedeo e Giovanni, fratello di Giacomo, ai quali pose nome Boanerges, che vuol dire figli del tuono;</p>
<p class="C3 V18">Andrea, Filippo, Bartolomeo, Matteo, Tommaso, Giacomo, figlio di Alfeo, Taddeo, Simone il Cananeo</p>
<p class="C3 V19">e Giuda Iscariot, quello che poi lo tradì.</p>
<p class="C3 V20">Poi entrò in una casa e la folla si radunò di nuovo, così che egli e i suoi non potevano neppure mangiare.</p>
<p class="C3 V21">I suoi parenti, udito ciò, vennero per prenderlo, perché dicevano: «È fuori di sé».</p>
<p class="C3 V22">Gli scribi, che erano scesi da Gerusalemme, dicevano: «Egli ha Belzebù, e scaccia i demòni con l'aiuto del principe dei demòni».</p>
<p class="C3 V23">Ma egli, chiamatili a sé, diceva loro in parabole: «Come può Satana scacciare Satana?</p>
<p class="C3 V24">Se un regno è diviso in parti contrarie, quel regno non può durare.</p>
<p class="C3 V25">Se una casa è divisa in parti contrarie, quella casa non potrà reggere.</p>
<p class="C3 V26">Se dunque Satana insorge contro sé stesso ed è diviso, non può reggere, ma deve finire.</p>
<p class="C3 V27">D'altronde nessuno può entrare nella casa dell'uomo forte e rubargli le sue masserizie, se prima non avrà legato l'uomo forte; soltanto allora gli saccheggerà la casa.</p>
<p class="C3 V28">In verità vi dico: ai figli degli uomini saranno perdonati tutti i peccati e qualunque bestemmia avranno proferita;</p>
<p class="C3 V29">ma chiunque avrà bestemmiato contro lo Spirito Santo, non ha perdono in eterno, ma è reo di un peccato eterno».</p>
<p class="C3 V30">Egli parlava così perché dicevano: «Ha uno spirito immondo».</p>
<p class="C3 V31">Giunsero sua madre e i suoi fratelli; e, fermatisi fuori, lo mandarono a chiamare.</p>
<p class="C3 V32">Una folla gli stava seduta intorno, quando gli fu detto: «Ecco tua madre, i tuoi fratelli e le tue sorelle là fuori che ti cercano».</p>
<p class="C3 V33">Egli rispose loro: «Chi è mia madre e chi sono i miei fratelli?»</p>
<p class="C3 V34">Girando lo sguardo su coloro che gli sedevano intorno, disse: «Ecco mia madre e i miei fratelli!</p>
<p class="C3 V35">Chiunque avrà fatto la volontà di Dio, mi è fratello, sorella e madre».</p>
<p class="C4 V1">Gesù si mise di nuovo a insegnare presso il mare. Una gran folla si radunò intorno a lui. Perciò egli, montato su una barca, vi sedette stando in mare, mentre tutta la folla era a terra sulla riva.</p>
<p class="C4 V2">Egli insegnava loro molte cose in parabole, e diceva loro nel suo insegnamento:</p>
<p class="C4 V3">«Ascoltate: il seminatore uscì a seminare.</p>
<p class="C4 V4">Mentre seminava, una parte del seme cadde lungo la strada; e gli uccelli vennero e la mangiarono.</p>
<p class="C4 V5">Un'altra cadde in un suolo roccioso dove non aveva molta terra; e subito spuntò, perché non aveva terreno profondo;</p>
<p class="C4 V6">ma quando il sole si levò, fu bruciata; e, non avendo radice, inaridì.</p>
<p class="C4 V7">Un'altra cadde fra le spine; le spine crebbero e la soffocarono, ed essa non fece frutto.</p>
<p class="C4 V8">Altre parti caddero nella buona terra; portarono frutto, che venne su e crebbe, e giunsero a dare il trenta, il sessanta e il cento per uno».</p>
<p class="C4 V9">Poi disse: «Chi ha orecchi per udire oda».</p>
<p class="C4 V10">Quando egli fu solo, quelli che gli stavano intorno con i dodici lo interrogarono sulle parabole.</p>
<p class="C4 V11">Egli disse loro: «A voi è dato di conoscere il mistero del regno di Dio; ma a quelli che sono di fuori, tutto viene esposto in parabole, affinché:</p>
<p class="C4 V12"> "Vedendo, vedano sì, ma non discernano; udendo, odano sì, ma non comprendano; affinché non si convertano, e i peccati non siano loro perdonati"».</p>
<p class="C4 V13">Poi disse loro: «Non capite questa parabola? Come comprenderete tutte le altre parabole?</p>
<p class="C4 V14">Il seminatore semina la parola.</p>
<p class="C4 V15">Quelli che sono lungo la strada, sono coloro nei quali è seminata la parola; e quando l'hanno udita, subito viene Satana e porta via la parola seminata in loro.</p>
<p class="C4 V16">E così quelli che ricevono il seme in luoghi rocciosi sono coloro che, quando odono la parola, la ricevono subito con gioia;</p>
<p class="C4 V17">ma non hanno in sé radice e sono di corta durata; poi, quando vengono tribolazione e persecuzione a causa della parola, sono subito sviati.</p>
<p class="C4 V18">E altri sono quelli che ricevono il seme tra le spine; cioè coloro che hanno udito la parola;</p>
<p class="C4 V19">poi gli impegni mondani, l'inganno delle ricchezze, l'avidità delle altre cose, penetrati in loro, soffocano la parola, che così riesce infruttuosa.</p>
<p class="C4 V20">Quelli poi che hanno ricevuto il seme in buona terra sono coloro che odono la parola e l'accolgono e fruttano il trenta, il sessanta e il cento per uno».</p>
<p class="C4 V21">Poi diceva ancora: «Si prende forse la lampada per metterla sotto il vaso o sotto il letto? Non la si prende invece per metterla sul candeliere?</p>
<p class="C4 V22">Poiché non vi è nulla che sia nascosto se non per essere manifestato; e nulla è stato tenuto segreto, se non per essere messo in luce.</p>
<p class="C4 V23">Se uno ha orecchi per udire oda».</p>
<p class="C4 V24">Diceva loro ancora: «Badate a ciò che udite. Con la misura con la quale misurate sarete misurati pure voi; e a voi sarà dato anche di più;</p>
<p class="C4 V25">poiché a chi ha sarà dato, a chi non ha sarà tolto anche quello che ha».</p>
<p class="C4 V26">Diceva ancora: «Il regno di Dio è come un uomo che getti il seme nel terreno,</p>
<p class="C4 V27">e dorma e si alzi, la notte e il giorno; il seme intanto germoglia e cresce senza che egli sappia come.</p>
<p class="C4 V28">La terra da sé stessa dà il suo frutto: prima l'erba, poi la spiga, poi nella spiga il grano ben formato.</p>
<p class="C4 V29">Quando il frutto è maturo, subito il mietitore vi mette la falce perché l'ora della mietitura è venuta».</p>
<p class="C4 V30">Diceva ancora: «A che paragoneremo il regno di Dio, o con quale parabola lo rappresenteremo?</p>
<p class="C4 V31">Esso è simile a un granello di senape, il quale, quando lo si è seminato in terra, è il più piccolo di tutti i semi che sono sulla terra;</p>
<p class="C4 V32">ma quando è seminato, cresce e diventa più grande di tutti i legumi; e fa dei rami tanto grandi, che all'ombra loro possono ripararsi gli uccelli del cielo».</p>
<p class="C4 V33">Con molte parabole di questo genere esponeva loro la parola, secondo quello che potevano intendere.</p>
<p class="C4 V34">Non parlava loro senza parabola; ma in privato ai suoi discepoli spiegava ogni cosa.</p>
<p class="C4 V35">In quello stesso giorno, alla sera, Gesù disse loro: «Passiamo all'altra riva».</p>
<p class="C4 V36">I discepoli, congedata la folla, lo presero, così com'era, nella barca. C'erano delle altre barche con lui.</p>
<p class="C4 V37">Ed ecco levarsi una gran bufera di vento che gettava le onde nella barca, tanto che questa già si riempiva.</p>
<p class="C4 V38">Egli stava dormendo sul guanciale a poppa. I discepoli lo svegliarono e gli dissero: «Maestro, non t'importa che noi moriamo?»</p>
<p class="C4 V39">Egli, svegliatosi, sgridò il vento e disse al mare: «Taci, càlmati!» Il vento cessò e si fece gran bonaccia.</p>
<p class="C4 V40">Egli disse loro: «Perché siete così paurosi? Non avete ancora fede?»</p>
<p class="C4 V41">Ed essi furono presi da gran timore e si dicevano gli uni gli altri: «Chi è dunque costui, al quale persino il vento e il mare ubbidiscono?»</p>
<p class="C5 V1">Giunsero all'altra riva del mare, nel paese dei Geraseni.</p>
<p class="C5 V2">Appena Gesù fu smontato dalla barca, gli venne subito incontro dai sepolcri un uomo posseduto da uno spirito immondo,</p>
<p class="C5 V3">il quale aveva nei sepolcri la sua dimora; nessuno poteva più tenerlo legato neppure con una catena.</p>
<p class="C5 V4">Poiché spesso era stato legato con ceppi e con catene, ma le catene erano state da lui rotte, e i ceppi spezzati, e nessuno aveva la forza di domarlo.</p>
<p class="C5 V5">Di continuo, notte e giorno, andava tra i sepolcri e su per i monti, urlando e percotendosi con delle pietre.</p>
<p class="C5 V6">Quando vide Gesù da lontano, corse, gli si prostrò davanti</p>
<p class="C5 V7">e a gran voce disse: «Che c'è fra me e te, Gesù, Figlio del Dio altissimo? Io ti scongiuro, in nome di Dio, di non tormentarmi».</p>
<p class="C5 V8">Gesù, infatti, gli diceva: «Spirito immondo, esci da quest'uomo!»</p>
<p class="C5 V9">Gesù gli domandò: «Qual è il tuo nome?» Egli rispose: «Il mio nome è Legione perché siamo molti».</p>
<p class="C5 V10">E lo pregava con insistenza che non li mandasse via dal paese.</p>
<p class="C5 V11">C'era là un gran branco di porci che pascolava sul monte.</p>
<p class="C5 V12">I demòni lo pregarono dicendo: «Mandaci nei porci, perché entriamo in essi».</p>
<p class="C5 V13">Egli lo permise loro. Gli spiriti immondi, usciti, entrarono nei porci, e il branco si gettò giù a precipizio nel mare. Erano circa duemila e affogarono nel mare.</p>
<p class="C5 V14">E quelli che li custodivano fuggirono e portarono la notizia in città e per la campagna; la gente andò a vedere ciò che era avvenuto.</p>
<p class="C5 V15">Vennero da Gesù e videro l'indemoniato seduto, vestito e in buon senno, lui che aveva avuto la legione; e s'impaurirono.</p>
<p class="C5 V16">Quelli che avevano visto raccontarono loro ciò che era avvenuto all'indemoniato e il fatto dei porci.</p>
<p class="C5 V17">Ed essi cominciarono a pregare Gesù che se ne andasse via dai loro confini.</p>
<p class="C5 V18">Com'egli saliva sulla barca, l'uomo che era stato indemoniato lo pregava di poter stare con lui.</p>
<p class="C5 V19">Gesù non glielo permise, ma gli disse: «Va' a casa tua dai tuoi, e racconta loro le grandi cose che il Signore ti ha fatte, e come ha avuto pietà di te».</p>
<p class="C5 V20">Ed egli se ne andò e cominciò a proclamare nella Decapoli le grandi cose che Gesù aveva fatte per lui. E tutti si meravigliavano.</p>
<p class="C5 V21">Gesù passò di nuovo in barca all'altra riva, e una gran folla si radunò attorno a lui; ed egli stava presso il mare.</p>
<p class="C5 V22">Ecco venire uno dei capi della sinagoga, chiamato Iairo, il quale, vedutolo, gli si gettò ai piedi</p>
<p class="C5 V23">e lo pregò con insistenza, dicendo: «La mia bambina sta morendo. Vieni a posare le mani su di lei, affinché sia salva e viva».</p>
<p class="C5 V24">Gesù andò con lui, e molta gente lo seguiva e lo stringeva da ogni parte.</p>
<p class="C5 V25">Una donna, che aveva perdite di sangue da dodici anni-</p>
<p class="C5 V26">molto aveva sofferto da molti medici, e aveva speso tutto ciò che possedeva senza nessun giovamento, anzi era piuttosto peggiorata-</p>
<p class="C5 V27">avendo udito parlare di Gesù, venne dietro tra la folla e gli toccò la veste, perché diceva:</p>
<p class="C5 V28">«Se riesco a toccare almeno le sue vesti, sarò salva».</p>
<p class="C5 V29">In quell'istante la sua emorragia ristagnò; ed ella sentì nel suo corpo di essere guarita da quella malattia.</p>
<p class="C5 V30">Subito Gesù, conscio della potenza che era emanata da lui, voltatosi indietro verso quella folla, disse: «Chi mi ha toccato le vesti?»</p>
<p class="C5 V31"> I suoi discepoli gli dissero: «Tu vedi come la folla ti si stringe attorno e dici: "Chi mi ha toccato?"»</p>
<p class="C5 V32">Ed egli guardava attorno per vedere colei che aveva fatto questo.</p>
<p class="C5 V33">Ma la donna paurosa e tremante, ben sapendo quello che era avvenuto in lei, venne, gli si gettò ai piedi e gli disse tutta la verità.</p>
<p class="C5 V34">Ma Gesù le disse: «Figliola, la tua fede ti ha salvata; va' in pace e sii guarita dal tuo male».</p>
<p class="C5 V35">Mentre egli parlava ancora, vennero dalla casa del capo della sinagoga, dicendo: «Tua figlia è morta; perché incomodare ancora il Maestro?»</p>
<p class="C5 V36">Ma Gesù, udito quel che si diceva, disse al capo della sinagoga: «Non temere; soltanto continua ad aver fede!»</p>
<p class="C5 V37">E non permise a nessuno di accompagnarlo, tranne che a Pietro, Giacomo e Giovanni, fratello di Giacomo.</p>
<p class="C5 V38">Giunsero a casa del capo della sinagoga; ed egli vide una gran confusione e gente che piangeva e urlava.</p>
<p class="C5 V39">Entrato, disse loro: «Perché fate tanto strepito e piangete? La bambina non è morta, ma dorme».</p>
<p class="C5 V40">Ed essi ridevano di lui. Ma egli li mise tutti fuori, prese con sé il padre e la madre della bambina e quelli che erano con lui, ed entrò là dove era la bambina.</p>
<p class="C5 V41">E, presala per mano, le disse: «Talità cum!» che tradotto vuol dire: «Ragazza, ti dico: àlzati!»</p>
<p class="C5 V42">Subito la ragazza si alzò e camminava, perché aveva dodici anni. E furono subito presi da grande stupore;</p>
<p class="C5 V43">ed egli comandò loro con insistenza che nessuno lo venisse a sapere; e disse che le fosse dato da mangiare.</p>
<p class="C6 V1">Poi partì di là e andò nel suo paese e i suoi discepoli lo seguirono.</p>
<p class="C6 V2">Venuto il sabato, si mise a insegnare nella sinagoga; molti, udendolo, si stupivano e dicevano: «Da dove gli vengono queste cose? Che sapienza è questa che gli è data? E che cosa sono queste opere potenti fatte per mano sua?</p>
<p class="C6 V3">Non è questi il falegname, il figlio di Maria, e il fratello di Giacomo e di Iose, di Giuda e di Simone? Le sue sorelle non stanno qui da noi?» E si scandalizzavano a causa di lui.</p>
<p class="C6 V4">Ma Gesù diceva loro: «Nessun profeta è disprezzato se non nella sua patria, fra i suoi parenti e in casa sua».</p>
<p class="C6 V5">E non vi poté fare alcuna opera potente, ad eccezione di pochi malati a cui impose le mani e li guarì.</p>
<p class="C6 V6">E si meravigliava della loro incredulità.</p>
<p class="C6 V7">Poi chiamò a sé i dodici e cominciò a mandarli a due a due; e diede loro potere sugli spiriti immondi.</p>
<p class="C6 V8">Comandò loro di non prendere niente per il viaggio; né pane, né sacca, né denaro nella cintura, ma soltanto un bastone;</p>
<p class="C6 V9">di calzare i sandali e di non portare tunica di ricambio.</p>
<p class="C6 V10">Diceva loro: «Dovunque sarete entrati in una casa, trattenetevi lì, finché non ve ne andiate da quel villaggio;</p>
<p class="C6 V11">e se in qualche luogo non vi ricevono né vi ascoltano, andando via, scotetevi la polvere dai piedi come testimonianza contro di loro».</p>
<p class="C6 V12">E, partiti, predicavano alla gente di ravvedersi;</p>
<p class="C6 V13">scacciavano molti demòni, ungevano d'olio molti infermi e li guarivano.</p>
<p class="C6 V14">Il re Erode udì parlare di Gesù (poiché la sua fama si era sparsa) e diceva: «Giovanni il battista è risuscitato dai morti; è per questo che agiscono in lui le potenze miracolose».</p>
<p class="C6 V15">Altri invece dicevano: «È Elia!» Ed altri: «È un profeta come quelli di una volta».</p>
<p class="C6 V16">Ma Erode, udito ciò, diceva: «Giovanni, che io ho fatto decapitare, lui è risuscitato!»</p>
<p class="C6 V17">Poiché Erode aveva fatto arrestare Giovanni e lo aveva fatto incatenare in prigione a motivo di Erodiada, moglie di Filippo suo fratello, che egli, Erode, aveva sposata.</p>
<p class="C6 V18">Giovanni infatti gli diceva: «Non ti è lecito tenere la moglie di tuo fratello!»</p>
<p class="C6 V19">Perciò Erodiada gli serbava rancore e voleva farlo morire, ma non poteva.</p>
<p class="C6 V20">Infatti Erode aveva soggezione di Giovanni, sapendo che era uomo giusto e santo, e lo proteggeva; dopo averlo udito era molto perplesso, e l'ascoltava volentieri.</p>
<p class="C6 V21">Ma venne un giorno opportuno quando Erode, al suo compleanno, fece un convito ai grandi della sua corte, agli ufficiali e ai notabili della Galilea.</p>
<p class="C6 V22">La figlia della stessa Erodiada entrò e ballò, e piacque a Erode e ai commensali. Il re disse alla ragazza: «Chiedimi quello che vuoi e te lo darò».</p>
<p class="C6 V23">E le giurò: «Ti darò quel che mi chiederai; fino alla metà del mio regno».</p>
<p class="C6 V24">Costei, uscita, domandò a sua madre: «Che chiederò?» La madre disse: «La testa di Giovanni il battista».</p>
<p class="C6 V25">E, ritornata in fretta dal re, gli fece questa richiesta: «Voglio che sul momento tu mi dia, su un piatto, la testa di Giovanni il battista».</p>
<p class="C6 V26">Il re ne fu molto rattristato; ma, a motivo dei giuramenti fatti e dei commensali, non volle dirle di no;</p>
<p class="C6 V27">e mandò subito una guardia con l'ordine di portargli la testa di Giovanni.</p>
<p class="C6 V28">La guardia andò, lo decapitò nella prigione e portò la testa su un piatto; la diede alla ragazza e la ragazza la diede a sua madre.</p>
<p class="C6 V29">I discepoli di Giovanni, udito questo, andarono a prendere il suo corpo e lo deposero in un sepolcro.</p>
<p class="C6 V30">Gli apostoli si riunirono attorno a Gesù e gli riferirono tutto quello che avevano fatto e insegnato.</p>
<p class="C6 V31">Ed egli disse loro: «Venitevene ora in disparte, in un luogo solitario, e riposatevi un poco». Difatti, era tanta la gente che andava e veniva, che essi non avevano neppure il tempo di mangiare.</p>
<p class="C6 V32">Partirono dunque con la barca per andare in un luogo solitario in disparte.</p>
<p class="C6 V33">Molti li videro partire e li riconobbero; e da tutte le città accorsero a piedi e giunsero là prima di loro.</p>
<p class="C6 V34">Come Gesù fu sbarcato, vide una gran folla e ne ebbe compassione, perché erano come pecore che non hanno pastore; e si mise a insegnare loro molte cose.</p>
<p class="C6 V35">Essendo già tardi, i discepoli gli si accostarono e gli dissero: «Questo luogo è deserto ed è già tardi;</p>
<p class="C6 V36">lasciali andare, affinché vadano per le campagne e per i villaggi dei dintorni e si comprino qualcosa da mangiare».</p>
<p class="C6 V37">Ma egli rispose: «Date loro voi da mangiare». Ed essi a lui: «Andremo noi a comprare del pane per duecento denari e daremo loro da mangiare?»</p>
<p class="C6 V38">Egli domandò loro: «Quanti pani avete? Andate a vedere». Essi si accertarono e risposero: «Cinque, e due pesci».</p>
<p class="C6 V39">Allora egli comandò loro di farli accomodare a gruppi sull'erba verde;</p>
<p class="C6 V40">e si sedettero per gruppi di cento e di cinquanta.</p>
<p class="C6 V41">Poi Gesù prese i cinque pani e i due pesci, e, alzati gli occhi verso il cielo, benedisse e spezzò i pani, e li dava ai discepoli, affinché li distribuissero alla gente; e divise pure i due pesci fra tutti.</p>
<p class="C6 V42">Tutti mangiarono e furono sazi,</p>
<p class="C6 V43">e si portarono via dodici ceste piene di pezzi di pane, ed anche i resti dei pesci.</p>
<p class="C6 V44">Quelli che avevano mangiato i pani erano cinquemila uomini.</p>
<p class="C6 V45">Subito dopo Gesù obbligò i suoi discepoli a salire sulla barca e a precederlo sull'altra riva, verso Betsàida, mentre egli avrebbe congedato la folla.</p>
<p class="C6 V46">Preso commiato, se ne andò sul monte a pregare.</p>
<p class="C6 V47">Fattosi sera, la barca era in mezzo al mare ed egli era solo a terra.</p>
<p class="C6 V48">Vedendo i discepoli che si affannavano a remare perché il vento era loro contrario, verso la quarta vigilia della notte, andò incontro a loro, camminando sul mare; e voleva oltrepassarli,</p>
<p class="C6 V49">ma essi, vedendolo camminare sul mare, pensarono che fosse un fantasma e gridarono;</p>
<p class="C6 V50">perché tutti lo videro e ne furono sconvolti. Ma subito egli parlò loro e disse: «Coraggio, sono io; non abbiate paura!»</p>
<p class="C6 V51">Salì sulla barca con loro e il vento si calmò; ed essi più che mai rimasero sgomenti,</p>
<p class="C6 V52">perché non avevano capito il fatto dei pani, anzi il loro cuore era indurito.</p>
<p class="C6 V53">Passati all'altra riva, vennero a Gennesaret e scesero a terra.</p>
<p class="C6 V54">Come furono sbarcati, subito la gente, riconosciutolo,</p>
<p class="C6 V55">corse per tutto il paese e cominciarono a portare qua e là i malati sui loro lettucci, dovunque si sentiva dire che egli si trovasse.</p>
<p class="C6 V56">Dovunque egli giungeva, nei villaggi, nelle città e nelle campagne, portavano gli infermi nelle piazze e lo pregavano che li lasciasse toccare almeno il lembo della sua veste. E tutti quelli che lo toccavano erano guariti.</p>
<p class="C7 V1">Allora si radunarono vicino a lui i farisei e alcuni scribi venuti da Gerusalemme.</p>
<p class="C7 V2">Essi videro che alcuni dei suoi discepoli prendevano i pasti con mani impure, cioè non lavate.</p>
<p class="C7 V3">i farisei e tutti i Giudei non mangiano se non si sono lavate le mani con grande cura, seguendo la tradizione degli antichi;</p>
<p class="C7 V4">e quando tornano dalla piazza non mangiano senza essersi lavati. Vi sono molte altre cose che osservano per tradizione: abluzioni di calici, di boccali e di vasi di rame).</p>
<p class="C7 V5">I farisei e gli scribi gli domandarono: «Perché i tuoi discepoli non seguono la tradizione degli antichi, ma prendono cibo con mani impure?»</p>
<p class="C7 V6">E Gesù disse loro: «Ben profetizzò Isaia di voi, ipocriti, com'è scritto: "Questo popolo mi onora con le labbra, ma il loro cuore è lontano da me.</p>
<p class="C7 V7"> Invano mi rendono il loro culto, insegnando dottrine che sono precetti di uomini".</p>
<p class="C7 V8">Avendo tralasciato il comandamento di Dio vi attenete alla tradizione degli uomini».</p>
<p class="C7 V9">Diceva loro ancora: «Come sapete bene annullare il comandamento di Dio per osservare la tradizione vostra!</p>
<p class="C7 V10"> Mosè infatti ha detto: "Onora tuo padre e tua madre"; e: "Chi maledice padre o madre sia condannato a morte".</p>
<p class="C7 V11">Voi, invece, se uno dice a suo padre o a sua madre: "Quello con cui potrei assisterti è Corbàn" (vale a dire, un'offerta a Dio),</p>
<p class="C7 V12">non gli lasciate più far niente per suo padre o sua madre,</p>
<p class="C7 V13">annullando così la parola di Dio con la tradizione che voi vi siete tramandata. Di cose simili ne fate molte».</p>
<p class="C7 V14">Poi, chiamata la folla a sé, diceva loro: «Ascoltatemi tutti e intendete:</p>
<p class="C7 V15">non c'è nulla fuori dell'uomo che entrando in lui possa contaminarlo; sono le cose che escono dall'uomo quelle che contaminano l'uomo.</p>
<p class="C7 V16">Se uno ha orecchi per udire oda.»</p>
<p class="C7 V17">Quando lasciò la folla ed entrò in casa, i suoi discepoli gli chiesero di spiegare quella parabola.</p>
<p class="C7 V18">Egli disse loro: «Neanche voi siete capaci di comprendere? Non capite che tutto ciò che dal di fuori entra nell'uomo non lo può contaminare,</p>
<p class="C7 V19">perché non gli entra nel cuore ma nel ventre e se ne va nella latrina?» Così dicendo, dichiarava puri tutti i cibi.</p>
<p class="C7 V20">Diceva inoltre: «È quello che esce dall'uomo che contamina l'uomo;</p>
<p class="C7 V21">perché è dal di dentro, dal cuore degli uomini, che escono cattivi pensieri, fornicazioni, furti, omicidi,</p>
<p class="C7 V22">adulteri, cupidigie, malvagità, frode, lascivia, sguardo invidioso, calunnia, superbia, stoltezza.</p>
<p class="C7 V23">Tutte queste cose cattive escono dal di dentro e contaminano l'uomo».</p>
<p class="C7 V24">Poi Gesù partì di là e se ne andò verso la regione di Tiro. Entrò in una casa e non voleva farlo sapere a nessuno; ma non poté restare nascosto,</p>
<p class="C7 V25">anzi subito, una donna la cui bambina aveva uno spirito immondo, avendo udito parlare di lui, venne e gli si gettò ai piedi.</p>
<p class="C7 V26">Quella donna era pagana, sirofenicia di nascita; e lo pregava di scacciare il demonio da sua figlia.</p>
<p class="C7 V27">Gesù le disse: «Lascia che prima siano saziati i figli, perché non è bene prendere il pane dei figli per buttarlo ai cagnolini».</p>
<p class="C7 V28">«Sì, Signore», ella rispose, «ma i cagnolini, sotto la tavola, mangiano le brìciole dei figli».</p>
<p class="C7 V29">E Gesù le disse: «Per questa parola, va' , il demonio è uscito da tua figlia».</p>
<p class="C7 V30">La donna, tornata a casa sua, trovò la bambina coricata sul letto: il demonio era uscito da lei.</p>
<p class="C7 V31">Gesù partì di nuovo dalla regione di Tiro e, passando per Sidone, tornò verso il mar di Galilea attraversando il territorio della Decapoli.</p>
<p class="C7 V32">Condussero da lui un sordo che parlava a stento; e lo pregarono che gli imponesse le mani.</p>
<p class="C7 V33">Egli lo condusse fuori dalla folla, in disparte, gli mise le dita negli orecchi e con la saliva gli toccò la lingua;</p>
<p class="C7 V34">poi, alzando gli occhi al cielo, sospirò e gli disse: «Effatà!» che vuol dire: «Apriti!»</p>
<p class="C7 V35">E gli si aprirono gli orecchi; e subito gli si sciolse la lingua e parlava bene.</p>
<p class="C7 V36">Gesù ordinò loro di non parlarne a nessuno; ma più lo vietava loro e più lo divulgavano;</p>
<p class="C7 V37">ed erano pieni di stupore e dicevano: «Egli ha fatto ogni cosa bene; i sordi li fa udire, e i muti li fa parlare».</p>
<p class="C8 V1">In quei giorni c'era di nuovo una folla grandissima, e poiché non avevano da mangiare, Gesù, chiamati a sé i discepoli, disse loro:</p>
<p class="C8 V2">«Io ho pietà di questa gente; poiché da tre giorni sta con me e non ha da mangiare.</p>
<p class="C8 V3">Se li rimando a casa digiuni, verranno meno per via; perché alcuni di loro sono venuti da lontano».</p>
<p class="C8 V4">I suoi discepoli gli risposero: «Come si potrebbe mai saziarli di pane qui, in un deserto?»</p>
<p class="C8 V5">Egli domandò loro: «Quanti pani avete?» Essi dissero: «Sette».</p>
<p class="C8 V6">Egli ordinò alla folla di accomodarsi per terra; e presi i sette pani, dopo aver reso grazie, li spezzò e diede ai discepoli perché li distribuissero alla folla; ed essi li distribuirono.</p>
<p class="C8 V7">Avevano anche pochi pesciolini; ed egli, dopo aver detto la benedizione, comandò di distribuire anche quelli.</p>
<p class="C8 V8">Tutti mangiarono e furono saziati; e dei pezzi avanzati si raccolsero sette panieri.</p>
<p class="C8 V9">Erano circa quattromila persone. Poi Gesù li congedò.</p>
<p class="C8 V10">E, subito, salito sulla barca con i suoi discepoli, andò dalle parti di Dalmanuta.</p>
<p class="C8 V11">Allora vennero i farisei e si misero a discutere con lui, chiedendogli, per metterlo alla prova, un segno dal cielo.</p>
<p class="C8 V12">Ma egli, dopo aver sospirato nel suo spirito, disse: «Perché questa generazione chiede un segno? In verità io vi dico: nessun segno sarà dato a questa generazione».</p>
<p class="C8 V13">E, lasciatili, salì di nuovo sulla barca e passò all'altra riva.</p>
<p class="C8 V14">I discepoli avevano nella barca solo un pane, perché avevano dimenticato di prenderne degli altri.</p>
<p class="C8 V15">Egli li ammoniva dicendo: «Guardatevi dal lievito dei farisei e dal lievito di Erode!»</p>
<p class="C8 V16">Ed essi si dicevano gli uni agli altri: «È perché non abbiamo pane».</p>
<p class="C8 V17">Gesù se ne accorse e disse loro: «Perché state a discutere del non aver pane? Non riflettete e non capite ancora? Avete il cuore indurito?</p>
<p class="C8 V18">Avete occhi e non vedete, avete orecchi e non udite? E non vi ricordate?</p>
<p class="C8 V19">Quando io spezzai i cinque pani per i cinquemila, quante ceste piene di pezzi raccoglieste?» Essi dissero: «Dodici».</p>
<p class="C8 V20">«Quando spezzai i sette pani per i quattromila, quanti panieri pieni di pezzi raccoglieste?» Essi risposero: «Sette».</p>
<p class="C8 V21">E diceva loro: «Non capite ancora?»</p>
<p class="C8 V22">Giunsero a Betsàida; fu condotto a Gesù un cieco, e lo pregarono che lo toccasse.</p>
<p class="C8 V23">Egli, preso il cieco per la mano, lo condusse fuori dal villaggio; gli sputò sugli occhi, pose le mani su di lui, e gli domandò: «Vedi qualche cosa?»</p>
<p class="C8 V24">Egli aprì gli occhi e disse: «Scorgo gli uomini, perché li vedo come alberi che camminano».</p>
<p class="C8 V25">Poi Gesù gli mise di nuovo le mani sugli occhi; ed egli guardò e fu guarito e vedeva ogni cosa chiaramente.</p>
<p class="C8 V26">Gesù lo rimandò a casa sua e gli disse: «Non entrare neppure nel villaggio».</p>
<p class="C8 V27">Poi Gesù se ne andò, con i suoi discepoli, verso i villaggi di Cesarea di Filippo; cammin facendo, domandò ai suoi discepoli: «Chi dice la gente che io sia?»</p>
<p class="C8 V28">Essi risposero: «Alcuni, Giovanni il battista; altri, Elia, e altri, uno dei profeti.</p>
<p class="C8 V29">Egli domandò loro: «E voi, chi dite che io sia?» E Pietro gli rispose: «Tu sei il Cristo».</p>
<p class="C8 V30">Ed egli ordinò loro di non parlare di lui a nessuno.</p>
<p class="C8 V31">Poi cominciò a insegnare loro che era necessario che il Figlio dell'uomo soffrisse molte cose, fosse respinto dagli anziani, dai capi dei sacerdoti, dagli scribi, e fosse ucciso e dopo tre giorni risuscitasse.</p>
<p class="C8 V32">Diceva queste cose apertamente. Pietro lo prese da parte e cominciò a rimproverarlo.</p>
<p class="C8 V33">Ma Gesù si voltò e, guardando i suoi discepoli, rimproverò Pietro dicendo: «Vattene via da me, Satana! Tu non hai il senso delle cose di Dio, ma delle cose degli uomini».</p>
<p class="C8 V34">Chiamata a sé la folla con i suoi discepoli, disse loro: «Se uno vuol venire dietro a me, rinunzi a sé stesso, prenda la sua croce e mi segua.</p>
<p class="C8 V35">Perché chi vorrà salvare la sua vita, la perderà; ma chi perderà la sua vita per amor mio e del vangelo, la salverà.</p>
<p class="C8 V36">E che giova all'uomo se guadagna tutto il mondo e perde l'anima sua?</p>
<p class="C8 V37">Infatti, che darebbe l'uomo in cambio della sua anima?</p>
<p class="C8 V38">Perché se uno si sarà vergognato di me e delle mie parole in questa generazione adultera e peccatrice, anche il Figlio dell'uomo si vergognerà di lui quando verrà nella gloria del Padre suo con i santi angeli».</p>
<p class="C9 V1">Diceva loro: «In verità vi dico che alcuni di coloro che sono qui presenti non gusteranno la morte, finché non abbiano visto il regno di Dio venuto con potenza».</p>
<p class="C9 V2">Sei giorni dopo, Gesù prese con sé Pietro, Giacomo, Giovanni e li condusse soli, in disparte, sopra un alto monte. E fu trasfigurato in loro presenza;</p>
<p class="C9 V3">le sue vesti divennero sfolgoranti, candidissime, di un tal candore che nessun lavandaio sulla terra può dare.</p>
<p class="C9 V4">E apparve loro Elia con Mosè, i quali stavano conversando con Gesù.</p>
<p class="C9 V5">Pietro, rivoltosi a Gesù, disse: «Rabbì, è bello stare qua; facciamo tre tende: una per te, una per Mosè e una per Elia».</p>
<p class="C9 V6">Infatti non sapeva che cosa dire, perché erano stati presi da spavento.</p>
<p class="C9 V7">Poi venne una nuvola che li coprì con la sua ombra; e dalla nuvola una voce: «Questo è il mio diletto Figlio; ascoltatelo».</p>
<p class="C9 V8">E a un tratto, guardatisi attorno, non videro più nessuno con loro, se non Gesù solo.</p>
<p class="C9 V9">Poi, mentre scendevano dal monte, egli ordinò loro di non raccontare a nessuno le cose che avevano viste, se non quando il Figlio dell'uomo fosse risuscitato dai morti.</p>
<p class="C9 V10">Essi tennero per sé la cosa, domandandosi tra di loro che significasse quel risuscitare dai morti.</p>
<p class="C9 V11">Poi gli chiesero: «Perché gli scribi dicono che prima deve venire Elia?»</p>
<p class="C9 V12">Egli disse loro: «Elia deve venire prima e ristabilire ogni cosa; e come mai sta scritto del Figlio dell'uomo che egli deve patire molte cose ed esser disprezzato?</p>
<p class="C9 V13">Ma io vi dico che Elia è già venuto e, come è scritto di lui, gli hanno anche fatto quello che hanno voluto».</p>
<p class="C9 V14">Giunti presso i discepoli, videro intorno a loro una gran folla e degli scribi che discutevano con loro.</p>
<p class="C9 V15">Subito tutta la gente, come vide Gesù, fu sorpresa e accorse a salutarlo.</p>
<p class="C9 V16">Egli domandò: «Di che cosa discutete con loro?»</p>
<p class="C9 V17">Uno della folla gli rispose: «Maestro, ho condotto da te mio figlio che ha uno spirito muto;</p>
<p class="C9 V18">e, quando si impadronisce di lui, dovunque sia, lo fa cadere a terra; egli schiuma, stride i denti e rimane rigido. Ho detto ai tuoi discepoli che lo scacciassero, ma non hanno potuto».</p>
<p class="C9 V19">Gesù disse loro: «O generazione incredula! Fino a quando sarò con voi? Fino a quando vi sopporterò? Portatelo qui da me».</p>
<p class="C9 V20">Glielo condussero; e come vide Gesù, subito lo spirito cominciò a contorcere il ragazzo con le convulsioni; e, caduto a terra, si rotolava schiumando.</p>
<p class="C9 V21">Gesù domandò al padre: «Da quanto tempo gli avviene questo?» Egli disse: «Dalla sua infanzia;</p>
<p class="C9 V22">e spesse volte lo ha gettato anche nel fuoco e nell'acqua per farlo perire; ma tu, se puoi fare qualcosa, abbi pietà di noi e aiutaci».</p>
<p class="C9 V23"> E Gesù: «Dici: "Se puoi!" Ogni cosa è possibile per chi crede».</p>
<p class="C9 V24">Subito il padre del bambino esclamò: «Io credo; vieni in aiuto alla mia incredulità».</p>
<p class="C9 V25">Gesù, vedendo che la folla accorreva, sgridò lo spirito immondo, dicendogli: «Spirito muto e sordo, io te lo comando, esci da lui e non rientrarvi più».</p>
<p class="C9 V26">Lo spirito, gridando e straziandolo forte, uscì; e il bambino rimase come morto, e quasi tutti dicevano: «È morto».</p>
<p class="C9 V27">Ma Gesù lo sollevò ed egli si alzò in piedi.</p>
<p class="C9 V28">Quando Gesù fu entrato in casa, i suoi discepoli gli domandarono in privato: «Perché non abbiamo potuto scacciarlo noi?»</p>
<p class="C9 V29">Egli disse loro: «Questa specie di spiriti non si può fare uscire in altro modo che con la preghiera».</p>
<p class="C9 V30">Poi, partiti di là, attraversarono la Galilea; e Gesù non voleva che si sapesse.</p>
<p class="C9 V31">Infatti egli istruiva i suoi discepoli, dicendo loro: «Il Figlio dell'uomo sta per essere dato nelle mani degli uomini ed essi l'uccideranno; ma tre giorni dopo essere stato ucciso, risusciterà».</p>
<p class="C9 V32">Ma essi non capivano le sue parole e temevano d'interrogarlo.</p>
<p class="C9 V33">Giunsero a Capernaum; quando fu in casa, domandò loro: «Di che discorrevate per strada?»</p>
<p class="C9 V34">Essi tacevano, perché per via avevano discusso tra di loro chi fosse il più grande.</p>
<p class="C9 V35">Allora, sedutosi, chiamò i dodici e disse loro: «Se qualcuno vuol essere il primo, sarà l'ultimo di tutti e il servitore di tutti».</p>
<p class="C9 V36">E preso un bambino, lo mise in mezzo a loro; poi lo prese in braccio e disse loro:</p>
<p class="C9 V37">«Chiunque riceve uno di questi bambini nel nome mio, riceve me; e chiunque riceve me, non riceve me, ma colui che mi ha mandato».</p>
<p class="C9 V38">Giovanni gli disse: «Maestro, noi abbiamo visto uno che scacciava i demòni nel tuo nome, e che non ci segue; e glielo abbiamo vietato perché non ci seguiva».</p>
<p class="C9 V39">Ma Gesù disse: «Non glielo vietate, perché non c'è nessuno che faccia qualche opera potente nel mio nome, e subito dopo possa parlar male di me.</p>
<p class="C9 V40">Chi non è contro di noi, è per noi.</p>
<p class="C9 V41">Chiunque vi avrà dato da bere un bicchier d'acqua nel nome mio, perché siete di Cristo, in verità vi dico che non perderà la sua ricompensa.</p>
<p class="C9 V42">«E chiunque avrà scandalizzato uno di questi piccoli che credono, meglio sarebbe per lui che gli fosse messa al collo una macina da mulino e fosse gettato in mare.</p>
<p class="C9 V43">Se la tua mano ti fa cadere in peccato, tagliala; meglio è per te entrare monco nella vita, che avere due mani e andartene nella geenna, nel fuoco inestinguibile,</p>
<p class="C9 V44">dove il verme loro non muore e il fuoco non si spegne.</p>
<p class="C9 V45">Se il tuo piede ti fa cadere in peccato, taglialo; meglio è per te entrare zoppo nella vita, che avere due piedi ed essere gettato nella geenna,</p>
<p class="C9 V46">dove il verme loro non muore e il fuoco non si spegne.</p>
<p class="C9 V47">Se l'occhio tuo ti fa cadere in peccato, cavalo; meglio è per te entrare con un occhio solo nel regno di Dio, che avere due occhi ed essere gettato nella geenna,</p>
<p class="C9 V48">dove il verme loro non muore e il fuoco non si spegne.</p>
<p class="C9 V49">Poiché ognuno sarà salato con il fuoco.</p>
<p class="C9 V50">Il sale è buono; ma se il sale diventa insipido, con che gli darete sapore? Abbiate del sale in voi stessi e state in pace gli uni con gli altri».</p>
<p class="C10 V1">Poi Gesù partì di là e se ne andò nei territori della Giudea e oltre il Giordano. Di nuovo si radunarono presso di lui delle folle; e di nuovo egli insegnava loro come era solito fare.</p>
<p class="C10 V2">Dei farisei si avvicinarono a lui per metterlo alla prova, dicendo: «È lecito a un marito mandar via la moglie?»</p>
<p class="C10 V3">Egli rispose loro: «Che cosa vi ha comandato Mosè?»</p>
<p class="C10 V4">Essi dissero: «Mosè permise di scrivere un atto di ripudio e di mandarla via».</p>
<p class="C10 V5">Gesù disse loro: «È per la durezza del vostro cuore che Mosè scrisse per voi quella norma;</p>
<p class="C10 V6">ma al principio della creazione Dio li fece maschio e femmina.</p>
<p class="C10 V7">Perciò l'uomo lascerà suo padre e sua madre, e i due saranno una sola carne.</p>
<p class="C10 V8">Così non sono più due, ma una sola carne.</p>
<p class="C10 V9">L'uomo, dunque, non separi quel che Dio ha unito».</p>
<p class="C10 V10">In casa i discepoli lo interrogarono di nuovo sullo stesso argomento.</p>
<p class="C10 V11">Egli disse loro: «Chiunque manda via sua moglie e ne sposa un'altra, commette adulterio verso di lei;</p>
<p class="C10 V12">e se la moglie ripudia suo marito e ne sposa un altro, commette adulterio».</p>
<p class="C10 V13">Gli presentavano dei bambini perché li toccasse; ma i discepoli sgridavano coloro che glieli presentavano.</p>
<p class="C10 V14">Gesù, veduto ciò, si indignò e disse loro: «Lasciate che i bambini vengano da me; non glielo vietate, perché il regno di Dio è per chi assomiglia a loro.</p>
<p class="C10 V15">In verità io vi dico che chiunque non avrà ricevuto il regno di Dio come un bambino, non vi entrerà affatto».</p>
<p class="C10 V16">E, presili in braccio, li benediceva ponendo le mani su di loro.</p>
<p class="C10 V17">Mentre Gesù usciva per la via, un tale accorse e, inginocchiatosi davanti a lui, gli domandò: «Maestro buono, che cosa devo fare per ereditare la vita eterna?»</p>
<p class="C10 V18">Gesù gli disse: «Perché mi chiami buono? Nessuno è buono, tranne uno solo, cioè Dio.</p>
<p class="C10 V19"> Tu sai i comandamenti: "Non uccidere; non commettere adulterio; non rubare; non dire falsa testimonianza; non frodare nessuno; onora tuo padre e tua madre"».</p>
<p class="C10 V20">Ed egli rispose: «Maestro, tutte queste cose le ho osservate fin dalla mia gioventù».</p>
<p class="C10 V21">Gesù, guardatolo, l'amò e gli disse: «Una cosa ti manca! Va' , vendi tutto ciò che hai e dàllo ai poveri e avrai un tesoro in cielo; poi vieni e seguimi».</p>
<p class="C10 V22">Ma egli, rattristato da quella parola, se ne andò dolente, perché aveva molti beni.</p>
<p class="C10 V23">Gesù, guardatosi attorno, disse ai suoi discepoli: «Quanto difficilmente coloro che hanno delle ricchezze entreranno nel regno di Dio!»</p>
<p class="C10 V24">I discepoli si stupirono di queste sue parole. E Gesù replicò loro: «Figlioli, quanto è difficile per quelli che confidano nelle ricchezze entrare nel regno di Dio!</p>
<p class="C10 V25">È più facile per un cammello passare attraverso la cruna di un ago, che per un ricco entrare nel regno di Dio».</p>
<p class="C10 V26">Ed essi sempre più stupiti dicevano tra di loro: «Chi dunque può essere salvato?»</p>
<p class="C10 V27">Gesù fissò lo sguardo su di loro e disse: «Agli uomini è impossibile, ma non a Dio; perché ogni cosa è possibile a Dio».</p>
<p class="C10 V28">Pietro gli disse: «Ecco, noi abbiamo lasciato ogni cosa e ti abbiamo seguito».</p>
<p class="C10 V29">Gesù rispose: «In verità vi dico che non vi è nessuno che abbia lasciato casa, o fratelli, o sorelle, o madre, o padre, o figli, o campi, per amor mio e per amor del vangelo,</p>
<p class="C10 V30">il quale ora, in questo tempo, non ne riceva cento volte tanto: case, fratelli, sorelle, madri, figli, campi, insieme a persecuzioni e, nel secolo a venire, la vita eterna.</p>
<p class="C10 V31">Ma molti primi saranno ultimi e molti ultimi primi».</p>
<p class="C10 V32">Mentre erano in cammino salendo a Gerusalemme, Gesù andava davanti a loro; essi erano turbati; quelli che seguivano erano pieni di timore. Egli prese di nuovo da parte i dodici, e cominciò a dir loro le cose che stavano per accadergli:</p>
<p class="C10 V33">«Noi saliamo a Gerusalemme e il Figlio dell'uomo sarà dato nelle mani dei capi dei sacerdoti e degli scribi. Essi lo condanneranno a morte e lo consegneranno ai pagani,</p>
<p class="C10 V34">i quali lo scherniranno, gli sputeranno addosso, lo flagelleranno e l'uccideranno; ma, dopo tre giorni, egli risusciterà».</p>
<p class="C10 V35">Giacomo e Giovanni, figli di Zebedeo, si avvicinarono a lui, dicendogli: «Maestro, desideriamo che tu faccia per noi quello che ti chiederemo».</p>
<p class="C10 V36">Egli disse loro: «Che volete che io faccia per voi?»</p>
<p class="C10 V37">Essi gli dissero: «Concedici di sedere uno alla tua destra e l'altro alla tua sinistra nella tua gloria».</p>
<p class="C10 V38">Ma Gesù disse loro: «Voi non sapete quello che chiedete. Potete voi bere il calice che io bevo, o essere battezzati del battesimo del quale io sono battezzato?» Essi gli dissero: «Sì, lo possiamo».</p>
<p class="C10 V39">E Gesù disse loro: «Voi certo berrete il calice che io bevo e sarete battezzati del battesimo del quale io sono battezzato;</p>
<p class="C10 V40">ma quanto al sedersi alla mia destra o alla mia sinistra, non sta a me concederlo, ma è per quelli a cui è stato preparato».</p>
<p class="C10 V41">I dieci, udito ciò, cominciarono a indignarsi con Giacomo e Giovanni.</p>
<p class="C10 V42">Ma Gesù, chiamatili a sé, disse loro: «Voi sapete che quelli che son reputati principi delle nazioni le signoreggiano e che i loro grandi le sottomettono al loro dominio.</p>
<p class="C10 V43">Ma non è così tra di voi; anzi, chiunque vorrà essere grande fra voi, sarà vostro servitore;</p>
<p class="C10 V44">e chiunque, tra di voi, vorrà essere primo sarà servo di tutti.</p>
<p class="C10 V45">Poiché anche il Figlio dell'uomo non è venuto per essere servito, ma per servire, e per dare la sua vita come prezzo di riscatto per molti».</p>
<p class="C10 V46">Poi giunsero a Gerico. E come Gesù usciva da Gerico con i suoi discepoli e con una gran folla, il figlio di Timeo, Bartimeo, cieco mendicante, sedeva presso la strada.</p>
<p class="C10 V47">Udito che chi passava era Gesù il Nazareno, si mise a gridare e a dire: «Gesù, figlio di Davide, abbi pietà di me!»</p>
<p class="C10 V48">E molti lo sgridavano perché tacesse, ma quello gridava più forte: «Figlio di Davide, abbi pietà di me!»</p>
<p class="C10 V49">Gesù, fermatosi, disse: «Chiamatelo!» E chiamarono il cieco, dicendogli: «Coraggio, àlzati! Egli ti chiama».</p>
<p class="C10 V50">Allora il cieco, gettato via il mantello, balzò in piedi e venne da Gesù.</p>
<p class="C10 V51">E Gesù, rivolgendosi a lui, gli disse: «Che cosa vuoi che ti faccia?» Il cieco gli rispose: «Rabbunì, che io ricuperi la vista».</p>
<p class="C10 V52">Gesù gli disse: «Va' , la tua fede ti ha salvato». In quell'istante egli ricuperò la vista e seguiva Gesù per la via.</p>
<p class="C11 V1">Quando furono giunti vicino a Gerusalemme, a Betfage e Betania, presso il monte degli Ulivi, Gesù mandò due dei suoi discepoli,</p>
<p class="C11 V2">dicendo loro: «Andate nel villaggio che è di fronte a voi; appena entrati, troverete legato un puledro d'asino, sopra il quale non è montato ancora nessuno; scioglietelo e conducetelo qui da me.</p>
<p class="C11 V3"> Se qualcuno vi dice: "Perché fate questo?" rispondete: "Il Signore ne ha bisogno, e lo rimanderà subito qua"».</p>
<p class="C11 V4">Essi andarono e trovarono un puledro legato a una porta, fuori, sulla strada, e lo sciolsero.</p>
<p class="C11 V5">Alcuni tra quelli che erano lì presenti dissero loro: «Che fate? Perché sciogliete il puledro?»</p>
<p class="C11 V6">Essi risposero come Gesù aveva detto. E quelli li lasciarono fare.</p>
<p class="C11 V7">Essi condussero il puledro a Gesù, gettarono su quello i loro mantelli ed egli vi montò sopra.</p>
<p class="C11 V8">Molti stendevano sulla via i loro mantelli; e altri, delle fronde che avevano tagliate nei campi.</p>
<p class="C11 V9">Coloro che andavano avanti e coloro che venivano dietro gridavano: «Osanna! Benedetto colui che viene nel nome del Signore!</p>
<p class="C11 V10">Benedetto il regno che viene, il regno di Davide, nostro padre! Osanna nei luoghi altissimi!»</p>
<p class="C11 V11">Gesù entrò a Gerusalemme nel tempio; e dopo aver osservato ogni cosa intorno, essendo già l'ora tarda, uscì per andare a Betania con i dodici.</p>
<p class="C11 V12">Il giorno seguente, quando furono usciti da Betania, egli ebbe fame.</p>
<p class="C11 V13">Veduto di lontano un fico, che aveva delle foglie, andò a vedere se vi trovasse qualche cosa; ma, avvicinatosi al fico, non vi trovò niente altro che foglie; perché non era la stagione dei fichi.</p>
<p class="C11 V14">Gesù, rivolgendosi al fico, gli disse: «Nessuno mangi mai più frutto da te!» E i suoi discepoli udirono.</p>
<p class="C11 V15">Vennero a Gerusalemme e Gesù, entrato nel tempio, si mise a scacciare coloro che vendevano e compravano nel tempio; rovesciò le tavole dei cambiavalute e le sedie dei venditori di colombi;</p>
<p class="C11 V16">e non permetteva a nessuno di portare oggetti attraverso il tempio.</p>
<p class="C11 V17"> E insegnava, dicendo loro: «Non è scritto: "La mia casa sarà chiamata casa di preghiera per tutte le genti?" Ma voi ne avete fatto un covo di ladroni».</p>
<p class="C11 V18">I capi dei sacerdoti e gli scribi udirono queste cose e cercavano il modo di farlo morire. Infatti avevano paura di lui, perché tutta la folla era piena d'ammirazione per il suo insegnamento.</p>
<p class="C11 V19">Quando fu sera, uscirono dalla città.</p>
<p class="C11 V20">La mattina, passando, videro il fico seccato fin dalle radici.</p>
<p class="C11 V21">Pietro, ricordatosi, gli disse: «Maestro, vedi, il fico che tu maledicesti è seccato».</p>
<p class="C11 V22">Gesù rispose e disse loro: «Abbiate fede in Dio!</p>
<p class="C11 V23"> In verità io vi dico che chi dirà a questo monte: "Togliti di là e gèttati nel mare", se non dubita in cuor suo, ma crede che quel che dice avverrà, gli sarà fatto.</p>
<p class="C11 V24">Perciò vi dico: tutte le cose che voi domanderete pregando, credete che le avete ricevute, e voi le otterrete.</p>
<p class="C11 V25">Quando vi mettete a pregare, se avete qualcosa contro qualcuno, perdonate; affinché il Padre vostro, che è nei cieli vi perdoni le vostre colpe.</p>
<p class="C11 V26">Ma se voi non perdonate, neppure il Padre vostro che è nei cieli perdonerà le vostre colpe.»</p>
<p class="C11 V27">Poi vennero di nuovo a Gerusalemme; mentre egli passeggiava nel tempio, i capi dei sacerdoti, gli scribi e gli anziani si avvicinarono a lui e gli dissero:</p>
<p class="C11 V28">«Con quale autorità fai queste cose? O chi ti ha dato l'autorità di fare queste cose?»</p>
<p class="C11 V29">Gesù disse loro: «Io vi farò una domanda; rispondetemi e vi dirò con quale autorità io faccio queste cose.</p>
<p class="C11 V30">Il battesimo di Giovanni veniva dal cielo o dagli uomini? Rispondetemi».</p>
<p class="C11 V31"> Essi ragionavano così tra di loro: «Se diciamo: "dal cielo", egli dirà: "Perché dunque non gli credeste?"</p>
<p class="C11 V32"> Diremo invece: "dagli uomini?"...» Essi temevano il popolo, perché tutti pensavano che Giovanni fosse veramente profeta.</p>
<p class="C11 V33">Risposero a Gesù: «Non lo sappiamo». Perciò Gesù disse loro: «Neppure io vi dico con quale autorità faccio queste cose».</p>
<p class="C12 V1">Poi cominciò a parlare loro in parabole: «Un uomo piantò una vigna, le fece attorno una siepe, vi scavò una buca per pigiare l'uva e vi costruì una torre; l'affittò a dei vignaiuoli e se ne andò in viaggio.</p>
<p class="C12 V2">Al tempo della raccolta mandò a quei vignaiuoli un servo per ricevere da loro la sua parte dei frutti della vigna.</p>
<p class="C12 V3">Ma essi lo presero, lo picchiarono e lo rimandarono a mani vuote.</p>
<p class="C12 V4">Egli mandò loro un altro servo; e anche questo insultarono e ferirono alla testa.</p>
<p class="C12 V5">Egli ne mandò un altro, e quelli lo uccisero; poi molti altri che picchiarono o uccisero.</p>
<p class="C12 V6"> Aveva ancora un unico figlio diletto e quello glielo mandò per ultimo, dicendo: "Avranno rispetto per mio figlio".</p>
<p class="C12 V7">Ma quei vignaiuoli dissero tra di loro: "Costui è l'erede; venite, uccidiamolo e l'eredità sarà nostra".</p>
<p class="C12 V8">Così lo presero, lo uccisero e lo gettarono fuori dalla vigna.</p>
<p class="C12 V9">Che farà dunque il padrone della vigna? Egli verrà, farà perire quei vignaiuoli e darà la vigna ad altri.</p>
<p class="C12 V10"> Non avete neppure letto questa Scrittura: "La pietra che i costruttori hanno rifiutata, è diventata pietra angolare;</p>
<p class="C12 V11"> ciò è stato fatto dal Signore, ed è una cosa meravigliosa ai nostri occhi?"»</p>
<p class="C12 V12">Essi cercavano di prenderlo, ma ebbero paura della folla; perché capirono che egli aveva detto quella parabola per loro. E, lasciatolo, se ne andarono.</p>
<p class="C12 V13">Gli mandarono alcuni farisei ed erodiani per coglierlo in fallo con una domanda.</p>
<p class="C12 V14">Essi andarono da lui e gli dissero: «Maestro, noi sappiamo che tu sei sincero, e che non hai riguardi per nessuno, perché non badi all'apparenza delle persone, ma insegni la via di Dio secondo verità. È lecito, o no, pagare il tributo a Cesare? Dobbiamo darlo o non darlo?»</p>
<p class="C12 V15">Ma egli, conoscendo la loro ipocrisia, disse loro: «Perché mi tentate? Portatemi un denaro, ché io lo veda».</p>
<p class="C12 V16">Essi glielo portarono ed egli disse loro: «Di chi è questa effigie e questa iscrizione?» Essi gli dissero: «Di Cesare».</p>
<p class="C12 V17">Allora Gesù disse loro: «Rendete a Cesare quel che è di Cesare e a Dio quel che è di Dio». Ed essi si meravigliarono di lui.</p>
<p class="C12 V18">Poi vennero a lui dei sadducei, i quali dicono che non vi è risurrezione, e gli domandarono:</p>
<p class="C12 V19">«Maestro, Mosè ci lasciò scritto che se il fratello di uno muore e lascia la moglie senza figli, il fratello ne prenda la moglie e dia una discendenza a suo fratello.</p>
<p class="C12 V20">C'erano sette fratelli. Il primo prese moglie; morì e non lasciò figli.</p>
<p class="C12 V21">Il secondo la prese e morì senza lasciare discendenti. Così il terzo.</p>
<p class="C12 V22">I sette non lasciarono discendenti. Infine, dopo tutti loro, morì anche la donna.</p>
<p class="C12 V23">Nella risurrezione, quando saranno risuscitati, di quale dei sette sarà ella moglie? Perché tutti e sette l'hanno avuta in moglie».</p>
<p class="C12 V24">Gesù disse loro: «Non errate voi proprio perché non conoscete le Scritture né la potenza di Dio?</p>
<p class="C12 V25">Infatti quando gli uomini risuscitano dai morti, né prendono né danno moglie, ma sono come angeli nel cielo.</p>
<p class="C12 V26">Quanto poi ai morti e alla loro risurrezione, non avete letto nel libro di Mosè, nel passo del «pruno», come Dio gli parlò dicendo: "Io sono il Dio d'Abraamo, il Dio d'Isacco e il Dio di Giacobbe"?</p>
<p class="C12 V27">Egli non è Dio dei morti, ma dei viventi. Voi errate di molto».</p>
<p class="C12 V28">Uno degli scribi che li aveva uditi discutere, visto che egli aveva risposto bene, si avvicinò e gli domandò: «Qual è il più importante di tutti i comandamenti?»</p>
<p class="C12 V29">Gesù rispose: «Il primo è: "Ascolta, Israele: Il Signore, nostro Dio, è l'unico Signore:</p>
<p class="C12 V30">Ama dunque il Signore Dio tuo con tutto il tuo cuore, con tutta l'anima tua, con tutta la mente tua, e con tutta la forza tua".</p>
<p class="C12 V31">Il secondo è questo: "Ama il tuo prossimo come te stesso". Non c'è nessun altro comandamento maggiore di questi».</p>
<p class="C12 V32">Lo scriba gli disse: «Bene, Maestro! Tu hai detto secondo verità, che vi è un solo Dio e che all'infuori di lui non ce n'è alcun altro;</p>
<p class="C12 V33">e che amarlo con tutto il cuore, con tutto l'intelletto, con tutta la forza, e amare il prossimo come sé stesso, è molto più di tutti gli olocausti e i sacrifici».</p>
<p class="C12 V34">Gesù, vedendo che aveva risposto con intelligenza, gli disse: «Tu non sei lontano dal regno di Dio». E nessuno osava più interrogarlo.</p>
<p class="C12 V35">Gesù, mentre insegnava nel tempio, disse: «Come mai gli scribi dicono che il Cristo è Figlio di Davide?</p>
<p class="C12 V36">Davide stesso disse per lo Spirito Santo: "Il Signore ha detto al mio Signore: Siedi alla mia destra, finché io abbia messo i tuoi nemici sotto i tuoi piedi"'.</p>
<p class="C12 V37">Davide stesso lo chiama Signore; dunque come può essere suo figlio?» E una gran folla lo ascoltava con piacere.</p>
<p class="C12 V38">Nel suo insegnamento Gesù diceva: «Guardatevi dagli scribi, che amano passeggiare in lunghe vesti, ed essere salutati nelle piazze,</p>
<p class="C12 V39">e avere i primi seggi nelle sinagoghe e i primi posti nei conviti;</p>
<p class="C12 V40">essi che divorano le case delle vedove e fanno lunghe preghiere per mettersi in mostra. Costoro riceveranno una maggior condanna».</p>
<p class="C12 V41">Sedutosi di fronte alla cassa delle offerte, Gesù guardava come la gente metteva denaro nella cassa; molti ricchi ne mettevano assai.</p>
<p class="C12 V42">Venuta una povera vedova, vi mise due spiccioli che fanno un quarto di soldo.</p>
<p class="C12 V43">Gesù, chiamati a sé i suoi discepoli, disse loro: «In verità io vi dico che questa povera vedova ha messo nella cassa delle offerte più di tutti gli altri:</p>
<p class="C12 V44">poiché tutti vi hanno gettato del loro superfluo, ma lei, nella sua povertà, vi ha messo tutto ciò che possedeva, tutto quanto aveva per vivere».</p>
<p class="C13 V1">Mentre egli usciva dal tempio, uno dei suoi discepoli gli disse: «Maestro, guarda che pietre e che edifici!»</p>
<p class="C13 V2">Gesù gli disse: «Vedi questi grandi edifici? Non sarà lasciata pietra su pietra che non sia diroccata».</p>
<p class="C13 V3">Poi, mentre era seduto sul monte degli Ulivi di fronte al tempio, Pietro, Giacomo, Giovanni e Andrea gli domandarono in disparte:</p>
<p class="C13 V4">«Dicci, quando avverranno queste cose e quale sarà il segno del tempo in cui tutte queste cose staranno per compiersi?»</p>
<p class="C13 V5">Gesù cominciò a dir loro: «Guardate che nessuno v'inganni!</p>
<p class="C13 V6"> Molti verranno nel mio nome, dicendo: "Sono io"; e ne inganneranno molti.</p>
<p class="C13 V7">Quando udrete guerre e rumori di guerre, non vi turbate; è necessario che ciò avvenga, ma non sarà ancora la fine.</p>
<p class="C13 V8">Perché insorgerà nazione contro nazione e regno contro regno; vi saranno terremoti in vari luoghi; vi saranno carestie. Queste cose saranno un principio di dolori.</p>
<p class="C13 V9">Badate a voi stessi! Vi consegneranno ai tribunali, sarete battuti nelle sinagoghe, sarete fatti comparire davanti a governatori e re, per causa mia, affinché ciò serva loro di testimonianza.</p>
<p class="C13 V10">E prima bisogna che il vangelo sia predicato fra tutte le genti.</p>
<p class="C13 V11">Quando vi condurranno per mettervi nelle loro mani, non preoccupatevi in anticipo di ciò che direte, ma dite quello che vi sarà dato in quell'ora; perché non siete voi che parlate, ma lo Spirito Santo.</p>
<p class="C13 V12">Il fratello darà il fratello alla morte, il padre darà il figlio; i figli insorgeranno contro i genitori e li faranno morire.</p>
<p class="C13 V13">Sarete odiati da tutti a causa del mio nome; ma chi avrà perseverato sino alla fine, sarà salvato.</p>
<p class="C13 V14">«Quando poi vedrete l'abominazione della desolazione posta là dove non deve stare (chi legge faccia attenzione!), allora quelli che saranno nella Giudea, fuggano ai monti;</p>
<p class="C13 V15">chi sarà sulla terrazza non scenda e non entri in casa sua per prendere qualcosa,</p>
<p class="C13 V16">e chi sarà nel campo non torni indietro a prendere la sua veste.</p>
<p class="C13 V17">Guai alle donne che saranno incinte, e a quelle che allatteranno in quei giorni!</p>
<p class="C13 V18">Pregate che ciò non avvenga d'inverno!</p>
<p class="C13 V19">Perché quelli saranno giorni di tale tribolazione, che non ce n'è stata una uguale dal principio del mondo che Dio ha creato, fino ad ora, né mai più vi sarà.</p>
<p class="C13 V20">Se il Signore non avesse abbreviato quei giorni, nessuno scamperebbe; ma, a causa dei suoi eletti, egli ha abbreviato quei giorni.</p>
<p class="C13 V21"> Allora, se qualcuno vi dice: "Il Cristo eccolo qui, eccolo là", non lo credete;</p>
<p class="C13 V22">perché sorgeranno falsi cristi e falsi profeti e faranno segni e prodigi per sedurre, se fosse possibile, anche gli eletti.</p>
<p class="C13 V23">Ma voi, state attenti; io vi ho predetto ogni cosa.</p>
<p class="C13 V24">Ma in quei giorni, dopo quella tribolazione, il sole si oscurerà e la luna non darà più il suo splendore;</p>
<p class="C13 V25">le stelle cadranno dal cielo e le potenze che sono nei cieli saranno scrollate.</p>
<p class="C13 V26">Allora si vedrà il Figlio dell'uomo venire sulle nuvole con grande potenza e gloria.</p>
<p class="C13 V27">Ed egli allora manderà gli angeli a raccogliere i suoi eletti dai quattro venti, dall'estremo della terra all'estremo del cielo.</p>
<p class="C13 V28">Ora imparate dal fico questa similitudine: quando i suoi rami si fanno teneri e mettono le foglie, voi sapete che l'estate è vicina.</p>
<p class="C13 V29">Così anche voi, quando vedrete accadere queste cose, sappiate che egli è vicino, alle porte.</p>
<p class="C13 V30">In verità vi dico che questa generazione non passerà prima che tutte queste cose siano avvenute.</p>
<p class="C13 V31">Il cielo e la terra passeranno, ma le mie parole non passeranno.</p>
<p class="C13 V32">Quanto a quel giorno e a quell'ora, nessuno li sa, neppure gli angeli del cielo, neppure il Figlio, ma solo il Padre.</p>
<p class="C13 V33">State in guardia, vegliate, poiché non sapete quando sarà quel momento.</p>
<p class="C13 V34">È come un uomo che si è messo in viaggio, dopo aver lasciato la sua casa, dandone la responsabilità ai suoi servi, a ciascuno il proprio compito, e comandando al portinaio di vegliare.</p>
<p class="C13 V35">Vegliate dunque perché non sapete quando viene il padrone di casa; se a sera, o a mezzanotte, o al cantare del gallo, o la mattina;</p>
<p class="C13 V36">perché, venendo all'improvviso, non vi trovi addormentati.</p>
<p class="C13 V37"> Quel che dico a voi, lo dico a tutti: "Vegliate"».</p>
<p class="C14 V1">Mancavano due giorni alla Pasqua e alla festa degli Azzimi; i capi dei sacerdoti e gli scribi cercavano il modo di prendere Gesù con inganno e ucciderlo;</p>
<p class="C14 V2">infatti dicevano: «Non durante la festa, perché non vi sia qualche tumulto di popolo».</p>
<p class="C14 V3">Gesù era a Betania, in casa di Simone il lebbroso; mentre egli era a tavola entrò una donna che aveva un vaso di alabastro pieno d'olio profumato, di nardo puro, di gran valore; rotto l'alabastro, gli versò l'olio sul capo.</p>
<p class="C14 V4">Alcuni, indignatisi, dicevano tra di loro: «Perché si è fatto questo spreco d'olio?</p>
<p class="C14 V5">Si poteva vendere quest'olio per più di trecento denari, e darli ai poveri». Ed erano irritati contro di lei.</p>
<p class="C14 V6">Ma Gesù disse: «Lasciatela stare! Perché le date noia? Ha fatto un'azione buona verso di me.</p>
<p class="C14 V7">Poiché i poveri li avete sempre con voi; quando volete, potete far loro del bene; ma me non mi avete per sempre.</p>
<p class="C14 V8">Lei ha fatto ciò che poteva; ha anticipato l'unzione del mio corpo per la sepoltura.</p>
<p class="C14 V9">In verità vi dico che in tutto il mondo, dovunque sarà predicato il vangelo, anche quello che costei ha fatto sarà raccontato, in memoria di lei».</p>
<p class="C14 V10">Giuda Iscariot, uno dei dodici, andò dai capi dei sacerdoti con lo scopo di consegnar loro Gesù.</p>
<p class="C14 V11">Essi, dopo averlo ascoltato, si rallegrarono e promisero di dargli del denaro. Perciò egli cercava il modo opportuno per consegnarlo.</p>
<p class="C14 V12">Il primo giorno degli Azzimi, quando si sacrificava la Pasqua, i suoi discepoli gli dissero: «Dove vuoi che andiamo a prepararti la cena pasquale?»</p>
<p class="C14 V13">Egli mandò due dei suoi discepoli e disse loro: «Andate in città, e vi verrà incontro un uomo che porta una brocca d'acqua; seguitelo;</p>
<p class="C14 V14">dove entrerà, dite al padrone di casa: "Il Maestro dice: Dov'è la stanza in cui mangerò la Pasqua con i miei discepoli?"</p>
<p class="C14 V15">Egli vi mostrerà di sopra una grande sala ammobiliata e pronta; lì apparecchiate per noi».</p>
<p class="C14 V16">I discepoli andarono, giunsero nella città e trovarono come egli aveva detto loro; e prepararono per la Pasqua.</p>
<p class="C14 V17">Quando fu sera, giunse Gesù con i dodici.</p>
<p class="C14 V18">Mentre erano a tavola e mangiavano, Gesù disse: «In verità io vi dico che uno di voi, che mangia con me, mi tradirà».</p>
<p class="C14 V19">Essi cominciarono a rattristarsi e a dirgli uno dopo l'altro: «Sono forse io?»</p>
<p class="C14 V20">Egli disse loro: «È uno dei dodici, che intinge con me nel piatto.</p>
<p class="C14 V21">Certo il Figlio dell'uomo se ne va, com'è scritto di lui, ma guai a quell'uomo dal quale il Figlio dell'uomo è tradito! Meglio sarebbe per quell'uomo se non fosse mai nato!»</p>
<p class="C14 V22">Mentre mangiavano, Gesù prese del pane; detta la benedizione, lo spezzò, lo diede loro e disse: «Prendete, questo è il mio corpo».</p>
<p class="C14 V23">Poi, preso un calice e rese grazie, lo diede loro, e tutti ne bevvero.</p>
<p class="C14 V24">Poi Gesù disse: «Questo è il mio sangue, il sangue del patto, che è sparso per molti.</p>
<p class="C14 V25">In verità vi dico che non berrò più del frutto della vigna fino al giorno che lo berrò nuovo nel regno di Dio».</p>
<p class="C14 V26">Dopo che ebbero cantato gli inni, uscirono per andare al monte degli Ulivi.</p>
<p class="C14 V27"> Gesù disse loro: «Voi tutti sarete scandalizzati perché è scritto: "Io percoterò il pastore e le pecore saranno disperse".</p>
<p class="C14 V28">Ma dopo che sarò risuscitato, vi precederò in Galilea».</p>
<p class="C14 V29">Allora Pietro gli disse: «Quand'anche tutti fossero scandalizzati, io però non lo sarò!»</p>
<p class="C14 V30">Gesù gli disse: «In verità ti dico che tu, oggi, in questa stessa notte, prima che il gallo abbia cantato due volte, mi rinnegherai tre volte».</p>
<p class="C14 V31">Ma egli diceva più fermamente ancora: «Anche se dovessi morire con te, non ti rinnegherò». Lo stesso dicevano pure tutti gli altri.</p>
<p class="C14 V32">Poi giunsero in un podere detto Getsemani, ed egli disse ai suoi discepoli: «Sedete qui finché io abbia pregato».</p>
<p class="C14 V33">Gesù prese con sé Pietro, Giacomo, Giovanni e cominciò a essere spaventato e angosciato.</p>
<p class="C14 V34">E disse loro: «L'anima mia è oppressa da tristezza mortale; rimanete qui e vegliate».</p>
<p class="C14 V35">Andato un po' più avanti, si gettò a terra; e pregava che, se fosse possibile, quell'ora passasse oltre da lui.</p>
<p class="C14 V36">Diceva: «Abbà, Padre! Ogni cosa ti è possibile; allontana da me questo calice! Però, non quello che io voglio, ma quello che tu vuoi».</p>
<p class="C14 V37">Poi venne, li trovò che dormivano e disse a Pietro: «Simone! Dormi? Non sei stato capace di vegliare un'ora sola?</p>
<p class="C14 V38">Vegliate e pregate, per non cadere in tentazione; lo spirito è pronto, ma la carne è debole».</p>
<p class="C14 V39">Di nuovo andò e pregò, dicendo le medesime parole.</p>
<p class="C14 V40">E, tornato di nuovo, li trovò che dormivano perché gli occhi loro erano appesantiti; e non sapevano che rispondergli.</p>
<p class="C14 V41">Venne la terza volta e disse loro: «Dormite pure, ormai, e riposatevi! Basta! L'ora è venuta: ecco, il Figlio dell'uomo è consegnato nelle mani dei peccatori.</p>
<p class="C14 V42">Alzatevi, andiamo; ecco, colui che mi tradisce è vicino».</p>
<p class="C14 V43">In quell'istante, mentre Gesù parlava ancora, arrivò Giuda, uno dei dodici, e insieme a lui una folla con spade e bastoni, inviata da parte dei capi dei sacerdoti, degli scribi e degli anziani.</p>
<p class="C14 V44">Colui che lo tradiva aveva dato loro un segnale, dicendo: «Quello che bacerò, è lui; pigliatelo e portatelo via sicuramente».</p>
<p class="C14 V45">Appena giunse, subito si accostò a lui e disse: «Maestro!» e lo baciò.</p>
<p class="C14 V46">Allora quelli gli misero le mani addosso e lo arrestarono.</p>
<p class="C14 V47">Ma uno di quelli che erano lì presenti, tratta la spada, percosse il servo del sommo sacerdote e gli recise l'orecchio.</p>
<p class="C14 V48">Gesù, rivolto a loro, disse: «Siete usciti con spade e bastoni come per prendere un brigante.</p>
<p class="C14 V49">Ogni giorno ero in mezzo a voi insegnando nel tempio e voi non mi avete preso; ma questo è avvenuto affinché le Scritture fossero adempiute».</p>
<p class="C14 V50">Allora tutti, lasciatolo, se ne fuggirono.</p>
<p class="C14 V51">Un giovane lo seguiva, coperto soltanto con un lenzuolo; e lo afferrarono;</p>
<p class="C14 V52">ma egli, lasciando andare il lenzuolo, se ne fuggì nudo.</p>
<p class="C14 V53">Condussero Gesù davanti al sommo sacerdote; e si riunirono tutti i capi dei sacerdoti, gli anziani e gli scribi.</p>
<p class="C14 V54">Pietro, che lo aveva seguito da lontano, fin dentro il cortile del sommo sacerdote, stava lì seduto con le guardie e si scaldava al fuoco.</p>
<p class="C14 V55">I capi dei sacerdoti e tutto il sinedrio cercavano qualche testimonianza contro Gesù per farlo morire; ma non ne trovavano.</p>
<p class="C14 V56">Molti deponevano il falso contro di lui; ma le testimonianze non erano concordi.</p>
<p class="C14 V57">E alcuni si alzarono e testimoniarono falsamente contro di lui dicendo:</p>
<p class="C14 V58">«Noi l'abbiamo udito mentre diceva: "Io distruggerò questo tempio fatto da mani d'uomo, e in tre giorni ne ricostruirò un altro, non fatto da mani d'uomo"».</p>
<p class="C14 V59">Ma neppure così la loro testimonianza era concorde.</p>
<p class="C14 V60">Allora il sommo sacerdote, alzatosi in piedi nel mezzo, domandò a Gesù: «Non rispondi nulla? Che cosa testimoniano costoro contro di te?»</p>
<p class="C14 V61">Ma egli tacque e non rispose nulla. Di nuovo il sommo sacerdote lo interrogò e gli disse: «Sei tu il Cristo, il Figlio del Benedetto?»</p>
<p class="C14 V62">Gesù disse: «Io sono; e vedrete il Figlio dell'uomo, seduto alla destra della Potenza, venire sulle nuvole del cielo».</p>
<p class="C14 V63">Il sommo sacerdote si stracciò le vesti e disse: «Che bisogno abbiamo ancora di testimoni?</p>
<p class="C14 V64">Voi avete udito la bestemmia. Che ve ne pare?» Tutti lo condannarono come reo di morte.</p>
<p class="C14 V65">Alcuni cominciarono a sputargli addosso; poi gli coprirono la faccia e gli davano dei pugni dicendo: «Indovina, profeta!» E le guardie si misero a schiaffeggiarlo.</p>
<p class="C14 V66">Mentre Pietro era giù nel cortile, venne una delle serve del sommo sacerdote;</p>
<p class="C14 V67">e, veduto Pietro che si scaldava, lo guardò bene in viso e disse: «Anche tu eri con Gesù Nazareno».</p>
<p class="C14 V68">Ma egli negò dicendo: «Non so, né capisco quello che tu dici». Poi andò fuori nell'atrio e il gallo cantò.</p>
<p class="C14 V69">La serva, vedutolo, cominciò di nuovo a dire ai presenti: «Costui è uno di quelli». Ma lui lo negò di nuovo.</p>
<p class="C14 V70">E ancora, poco dopo, coloro che erano lì dicevano a Pietro: «Certamente tu sei uno di quelli, anche perché sei Galileo».</p>
<p class="C14 V71">Ma egli prese a imprecare e a giurare: «Non conosco quell'uomo di cui parlate».</p>
<p class="C14 V72">E subito, per la seconda volta, il gallo cantò. Allora Pietro si ricordò della parola che Gesù gli aveva detta: «Prima che il gallo abbia cantato due volte, tu mi rinnegherai tre volte». E si abbandonò al pianto.</p>
<p class="C15 V1">La mattina presto, i capi dei sacerdoti, con gli anziani, gli scribi e tutto il sinedrio, tenuto consiglio, legarono Gesù, lo portarono via e lo consegnarono a Pilato.</p>
<p class="C15 V2">Pilato gli domandò: «Sei tu il re dei Giudei?» Gesù gli rispose: «Tu lo dici».</p>
<p class="C15 V3">I capi dei sacerdoti lo accusavano di molte cose;</p>
<p class="C15 V4">e Pilato di nuovo lo interrogò dicendo: «Non rispondi nulla? Vedi di quante cose ti accusano!»</p>
<p class="C15 V5">Ma Gesù non rispose più nulla; e Pilato se ne meravigliava.</p>
<p class="C15 V6">Ogni festa di Pasqua Pilato liberava loro un carcerato, quello che la folla domandava.</p>
<p class="C15 V7">Vi era allora in prigione un tale, chiamato Barabba, insieme ad alcuni ribelli, i quali avevano commesso un omicidio durante una rivolta.</p>
<p class="C15 V8">La folla, dopo essere salita da Pilato, cominciò a chiedergli che facesse come sempre aveva loro fatto.</p>
<p class="C15 V9">E Pilato rispose loro: «Volete che io vi liberi il re dei Giudei?»</p>
<p class="C15 V10">Perché sapeva che i capi dei sacerdoti glielo avevano consegnato per invidia.</p>
<p class="C15 V11">Ma i capi dei sacerdoti incitarono la folla a chiedere che piuttosto liberasse loro Barabba.</p>
<p class="C15 V12">Pilato si rivolse di nuovo a loro, dicendo: «Che farò dunque di colui che voi chiamate il re dei Giudei?»</p>
<p class="C15 V13">Ed essi di nuovo gridarono: «Crocifiggilo!»</p>
<p class="C15 V14">Pilato disse loro: «Ma che male ha fatto?» Ma essi gridarono più forte che mai: «Crocifiggilo!»</p>
<p class="C15 V15">Pilato, volendo soddisfare la folla, liberò loro Barabba; e consegnò Gesù, dopo averlo flagellato, perché fosse crocifisso.</p>
<p class="C15 V16">Allora i soldati lo condussero nel cortile interno, cioè dentro il pretorio, e radunarono tutta la coorte.</p>
<p class="C15 V17">Lo vestirono di porpora e, dopo aver intrecciata una corona di spine, gliela misero sul capo,</p>
<p class="C15 V18">e cominciarono a salutarlo: «Salve, re dei Giudei!»</p>
<p class="C15 V19">E gli percotevano il capo con una canna, gli sputavano addosso e, mettendosi in ginocchio, si prostravano davanti a lui.</p>
<p class="C15 V20">Dopo averlo schernito, lo spogliarono della porpora, lo rivestirono delle sue vesti e lo condussero fuori per crocifiggerlo.</p>
<p class="C15 V21">Costrinsero a portar la croce di lui un certo Simone di Cirene, padre di Alessandro e di Rufo, che passava di là, tornando dai campi.</p>
<p class="C15 V22">E condussero Gesù al luogo detto Golgota che, tradotto, vuol dire «luogo del teschio».</p>
<p class="C15 V23">Gli diedero da bere del vino mescolato con mirra; ma non ne prese.</p>
<p class="C15 V24">Poi lo crocifissero e si divisero le sue vesti, tirandole a sorte per sapere quello che ciascuno dovesse prendere.</p>
<p class="C15 V25">Era l'ora terza quando lo crocifissero.</p>
<p class="C15 V26">L'iscrizione indicante il motivo della condanna diceva: Il re dei Giudei.</p>
<p class="C15 V27">Con lui crocifissero due ladroni, uno alla sua destra e l'altro alla sua sinistra.</p>
<p class="C15 V28">E si adempì la Scrittura che dice: «Egli è stato conteggiato fra i malfattori».</p>
<p class="C15 V29">Quelli che passavano lì vicino lo insultavano, scotendo il capo e dicendo: «Eh, tu che distruggi il tempio e lo ricostruisci in tre giorni,</p>
<p class="C15 V30">salva te stesso e scendi giù dalla croce!»</p>
<p class="C15 V31">Allo stesso modo anche i capi dei sacerdoti con gli scribi, beffandosi, dicevano l'uno all'altro: «Ha salvato altri e non può salvare sé stesso.</p>
<p class="C15 V32">Il Cristo, il re d'Israele, scenda ora dalla croce, affinché vediamo e crediamo!» Anche quelli che erano stati crocifissi con lui lo insultavano.</p>
<p class="C15 V33">Venuta l'ora sesta, si fecero tenebre su tutto il paese, fino all'ora nona.</p>
<p class="C15 V34">All'ora nona, Gesù gridò a gran voce: «Eloì, Eloì lamà sabactàni?» che, tradotto, vuol dire: «Dio mio, Dio mio, perché mi hai abbandonato?»</p>
<p class="C15 V35">Alcuni dei presenti, udito ciò, dicevano: «Chiama Elia!»</p>
<p class="C15 V36">Uno di loro corse e, dopo aver inzuppato d'aceto una spugna, la pose in cima a una canna e gli diede da bere, dicendo: «Aspettate, vediamo se Elia viene a farlo scendere».</p>
<p class="C15 V37">Gesù, emesso un gran grido, rese lo spirito.</p>
<p class="C15 V38">E la cortina del tempio si squarciò in due, da cima a fondo.</p>
<p class="C15 V39">E il centurione che era lì presente di fronte a Gesù, avendolo visto spirare in quel modo, disse: «Veramente, quest'uomo era Figlio di Dio!»</p>
<p class="C15 V40">Vi erano pure delle donne che guardavano da lontano. Tra di loro vi erano anche Maria Maddalena, Maria madre di Giacomo il minore e di Iose, e Salome,</p>
<p class="C15 V41">che lo seguivano e lo servivano da quando egli era in Galilea, e molte altre che erano salite con lui a Gerusalemme.</p>
<p class="C15 V42">Essendo già sera (poiché era la Preparazione, cioè la vigilia del sabato),</p>
<p class="C15 V43">venne Giuseppe d'Arimatea, illustre membro del Consiglio, il quale aspettava anch'egli il regno di Dio; e, fattosi coraggio, si presentò a Pilato e domandò il corpo di Gesù.</p>
<p class="C15 V44">Pilato si meravigliò che fosse già morto; e dopo aver chiamato il centurione, gli domandò se Gesù era morto da molto tempo;</p>
<p class="C15 V45">avutane conferma dal centurione, diede il corpo a Giuseppe.</p>
<p class="C15 V46">Questi comprò un lenzuolo e, tratto Gesù giù dalla croce, lo avvolse nel panno, lo pose in una tomba scavata nella roccia; poi rotolò una pietra contro l'apertura del sepolcro.</p>
<p class="C15 V47">E Maria Maddalena e Maria, madre di Iose, stavano a guardare il luogo dov'era stato messo.</p>
<p class="C16 V1">Passato il sabato, Maria Maddalena, Maria, madre di Giacomo, e Salome comprarono degli aromi per andare a ungere Gesù.</p>
<p class="C16 V2">La mattina del primo giorno della settimana, molto presto, vennero al sepolcro al levar del sole.</p>
<p class="C16 V3">E dicevano tra di loro: «Chi ci rotolerà la pietra dall'apertura del sepolcro?»</p>
<p class="C16 V4">Ma, alzati gli occhi, videro che la pietra era stata rotolata; ed era pure molto grande.</p>
<p class="C16 V5">Entrate nel sepolcro, videro un giovane seduto a destra, vestito di una veste bianca, e furono spaventate.</p>
<p class="C16 V6">Ma egli disse loro: «Non vi spaventate! Voi cercate Gesù il Nazareno che è stato crocifisso; egli è risuscitato; non è qui; ecco il luogo dove l'avevano messo.</p>
<p class="C16 V7">Ma andate a dire ai suoi discepoli e a Pietro che egli vi precede in Galilea; là lo vedrete, come vi ha detto».</p>
<p class="C16 V8">Esse, uscite, fuggirono via dal sepolcro, perché erano prese da tremito e da stupore; e non dissero nulla a nessuno, perché avevano paura.</p>
<p class="C16 V9">Or Gesù, essendo risuscitato la mattina del primo giorno della settimana, apparve prima a Maria Maddalena, dalla quale aveva scacciato sette demòni.</p>
<p class="C16 V10">Questa andò ad annunziarlo a coloro che erano stati con lui, i quali facevano cordoglio e piangevano.</p>
<p class="C16 V11">Essi, udito che egli viveva ed era stato visto da lei, non lo credettero.</p>
<p class="C16 V12">Dopo questo, apparve in modo diverso a due di loro che erano in cammino verso i campi;</p>
<p class="C16 V13">e questi andarono ad annunziarlo agli altri; ma neppure a quelli credettero.</p>
<p class="C16 V14">Poi apparve agli undici mentre erano a tavola e li rimproverò della loro incredulità e durezza di cuore, perché non avevano creduto a quelli che l'avevano visto risuscitato.</p>
<p class="C16 V15">E disse loro: «Andate per tutto il mondo, predicate il vangelo a ogni creatura.</p>
<p class="C16 V16">Chi avrà creduto e sarà stato battezzato sarà salvato; ma chi non avrà creduto sarà condannato.</p>
<p class="C16 V17">Questi sono i segni che accompagneranno coloro che avranno creduto: nel nome mio scacceranno i demòni; parleranno in lingue nuove;</p>
<p class="C16 V18">prenderanno in mano dei serpenti; anche se berranno qualche veleno, non ne avranno alcun male; imporranno le mani agli ammalati ed essi guariranno».</p>
<p class="C16 V19">Il Signore Gesù dunque, dopo aver loro parlato, fu elevato in cielo e sedette alla destra di Dio.</p>
<p class="C16 V20">E quelli se ne andarono a predicare dappertutto e il Signore operava con loro confermando la Parola con i segni che l'accompagnavano.</p>
</div>
</div>
<div class="edizione LECTIO">
<div class="libro Mc">
<p class="CCAPITOLO VVERSO">TESTO</p>
</div>
</div>
</div>
</body>
</html>
