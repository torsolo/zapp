<html>
<head>
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="XBIBBIA.css" />
<script type="text/javascript" src="XBIBBIA.js"></script>
<title>VERBUM</title>
</head>
<body>
<div id="sopra" class="testa">
<table><tr>
<td><input id="libro"    type="text" size="4" value="X" readonly onclick="books()"></td>
<td><input id="capitolo" type="text" size="2" value="1"></td>
<td><input id="verso"    type="text" size="2" value=""></td>
<td><input id="trova"    type="submit" value="TROVA" onclick="trova()"></td>
<td><input id="avanti"   type="submit" value=">>>" onclick="next()"></td>
</tr></table>
</div>
<div id="leggo" class="centro">LEGGO</div>
<div id="sotto" class="piede">Verbum caro factum est</div>
<div id="verbum">
<div id="sigla">Sir</div>
<div class="edizione CEI2008">
<div class="libro Sir">
<p class="CCAPITOLO VVERSO">TESTO</p>
<p class="C1 V1">Ogni sapienza viene dal Signore e con lui rimane per sempre.</p>
<p class="C1 V2">La sabbia del mare, le gocce della pioggia e i giorni dei secoli chi li potrà contare?</p>
<p class="C1 V3">L’altezza del cielo, la distesa della terra e le profondità dell’abisso chi le potrà esplorare?</p>
<p class="C1 V4">Prima d’ogni cosa fu creata la sapienza e l’intelligenza prudente è da sempre.</p>
<p class="C1 V5">Fonte della sapienza è la parola di Dio nei cieli, le sue vie sono i comandamenti eterni.</p>
<p class="C1 V6">La radice della sapienza a chi fu rivelata? E le sue sottigliezze chi le conosce?</p>
<p class="C1 V7">Ciò che insegna la sapienza a chi fu manifestato? La sua grande esperienza chi la comprende?</p>
<p class="C1 V8">Uno solo è il sapiente e incute timore, seduto sopra il suo trono.</p>
<p class="C1 V9">Il Signore stesso ha creato la sapienza, l’ha vista e l’ha misurata, l’ha effusa su tutte le sue opere,</p>
<p class="C1 V10">a ogni mortale l’ha donata con generosità, l’ha elargita a quelli che lo amano. L’amore del Signore è sapienza che dà gloria, a quanti egli appare, la dona perché lo contemplino.</p>
<p class="C1 V11">Il timore del Signore è gloria e vanto, gioia e corona d’esultanza.</p>
<p class="C1 V12">Il timore del Signore allieta il cuore, dà gioia, diletto e lunga vita. Il timore del Signore è dono del Signore, esso conduce sui sentieri dell’amore.</p>
<p class="C1 V13">Chi teme il Signore avrà un esito felice, nel giorno della sua morte sarà benedetto.</p>
<p class="C1 V14">Principio di sapienza è temere il Signore; essa fu creata con i fedeli nel seno materno.</p>
<p class="C1 V15">Ha posto il suo nido tra gli uomini con fondamenta eterne, abiterà fedelmente con i loro discendenti</p>
<p class="C1 V16">Pienezza di sapienza è temere il Signore; essa inebria di frutti i propri fedeli.</p>
<p class="C1 V17">Riempirà loro la casa di beni desiderabili e le dispense dei suoi prodotti.</p>
<p class="C1 V18">Corona di sapienza è il timore del Signore; essa fa fiorire pace e buona salute. L’una e l’altra sono doni di Dio per la pace e si estende il vanto per coloro che lo amano.</p>
<p class="C1 V19">Egli ha visto e misurato la sapienza, ha fatto piovere scienza e conoscenza intelligente, ha esaltato la gloria di quanti la possiedono.</p>
<p class="C1 V20">Radice di sapienza è temere il Signore, i suoi rami sono abbondanza di giorni.</p>
<p class="C1 V21">Il timore del Signore tiene lontani i peccati, chi vi persevera respinge ogni moto di collera.</p>
<p class="C1 V22">La collera ingiusta non si potrà scusare, il traboccare della sua passione sarà causa di rovina.</p>
<p class="C1 V23">Il paziente sopporta fino al momento giusto, ma alla fine sgorgherà la sua gioia.</p>
<p class="C1 V24">Fino al momento opportuno terrà nascoste le sue parole e le labbra di molti celebreranno la sua saggezza.</p>
<p class="C1 V25">Fra i tesori della sapienza ci sono massime sapienti, ma per il peccatore è obbrobrio la pietà verso Dio.</p>
<p class="C1 V26">Se desideri la sapienza, osserva i comandamenti e il Signore te la concederà.</p>
<p class="C1 V27">Il timore del Signore è sapienza e istruzione, egli si compiace della fedeltà e della mansuetudine.</p>
<p class="C1 V28">Non essere disobbediente al timore del Signore e non avvicinarti ad esso con cuore falso.</p>
<p class="C1 V29">Non essere ipocrita davanti agli uomini e fa’ attenzione alle parole che dici.</p>
<p class="C1 V30">Non esaltarti, se non vuoi cadere e attirare su di te il disonore; il Signore svelerà i tuoi segreti e ti umilierà davanti all’assemblea, perché non ti sei avvicinato al timore del Signore e il tuo cuore è pieno d’inganno. </p>
<p class="C2 V1">Figlio, se ti presenti per servire il Signore, prepàrati alla tentazione.</p>
<p class="C2 V2">Abbi un cuore retto e sii costante, non ti smarrire nel tempo della prova.</p>
<p class="C2 V3">Stai unito a lui senza separartene, perché tu sia esaltato nei tuoi ultimi giorni.</p>
<p class="C2 V4">Accetta quanto ti capita e sii paziente nelle vicende dolorose,</p>
<p class="C2 V5">perché l’oro si prova con il fuoco e gli uomini ben accetti nel crogiuolo del dolore. Nelle malattie e nella povertà confida in lui.</p>
<p class="C2 V6">Affìdati a lui ed egli ti aiuterà, raddrizza le tue vie e spera in lui.</p>
<p class="C2 V7">Voi che temete il Signore, aspettate la sua misericordia e non deviate, per non cadere.</p>
<p class="C2 V8">Voi che temete il Signore, confidate in lui, e la vostra ricompensa non verrà meno.</p>
<p class="C2 V9">Voi che temete il Signore, sperate nei suoi benefici, nella felicità eterna e nella misericordia, poiché la sua ricompensa è un dono eterno e gioioso.</p>
<p class="C2 V10">Considerate le generazioni passate e riflettete: chi ha confidato nel Signore ed è rimasto deluso? O chi ha perseverato nel suo timore e fu abbandonato? O chi lo ha invocato e da lui è stato trascurato?</p>
<p class="C2 V11">Perché il Signore è clemente e misericordioso, perdona i peccati e salva al momento della tribolazione.</p>
<p class="C2 V12">Guai ai cuori pavidi e alle mani indolenti e al peccatore che cammina su due strade!</p>
<p class="C2 V13">Guai al cuore indolente che non ha fede, perché non avrà protezione.</p>
<p class="C2 V14">Guai a voi che avete perduto la perseveranza: che cosa farete quando il Signore verrà a visitarvi?</p>
<p class="C2 V15">Quelli che temono il Signore non disobbediscono alle sue parole, quelli che lo amano seguono le sue vie.</p>
<p class="C2 V16">Quelli che temono il Signore cercano di piacergli, quelli che lo amano si saziano della legge.</p>
<p class="C2 V17">Quelli che temono il Signore tengono pronti i loro cuori e si umiliano al suo cospetto.</p>
<p class="C2 V18">«Gettiamoci nelle mani del Signore e non in quelle degli uomini; poiché come è la sua grandezza, così è anche la sua misericordia». </p>
<p class="C3 V1">Figli, ascoltate me, vostro padre, e agite in modo da essere salvati.</p>
<p class="C3 V2">Il Signore infatti ha glorificato il padre al di sopra dei figli e ha stabilito il diritto della madre sulla prole.</p>
<p class="C3 V3">Chi onora il padre espia i peccati,</p>
<p class="C3 V4">chi onora sua madre è come chi accumula tesori.</p>
<p class="C3 V5">Chi onora il padre avrà gioia dai propri figli e sarà esaudito nel giorno della sua preghiera.</p>
<p class="C3 V6">Chi glorifica il padre vivrà a lungo, chi obbedisce al Signore darà consolazione alla madre.</p>
<p class="C3 V7">Chi teme il Signore, onora il padre e serve come padroni i suoi genitori.</p>
<p class="C3 V8">Con le azioni e con le parole onora tuo padre, perché scenda su di te la sua benedizione,</p>
<p class="C3 V9">poiché la benedizione del padre consolida le case dei figli, la maledizione della madre ne scalza le fondamenta.</p>
<p class="C3 V10">Non vantarti del disonore di tuo padre, perché il disonore del padre non è gloria per te;</p>
<p class="C3 V11">la gloria di un uomo dipende dall’onore di suo padre, vergogna per i figli è una madre nel disonore.</p>
<p class="C3 V12">Figlio, soccorri tuo padre nella vecchiaia, non contristarlo durante la sua vita.</p>
<p class="C3 V13">Sii indulgente, anche se perde il senno, e non disprezzarlo, mentre tu sei nel pieno vigore.</p>
<p class="C3 V14">L’opera buona verso il padre non sarà dimenticata, otterrà il perdono dei peccati, rinnoverà la tua casa.</p>
<p class="C3 V15">Nel giorno della tua tribolazione Dio si ricorderà di te, come brina al calore si scioglieranno i tuoi peccati.</p>
<p class="C3 V16">Chi abbandona il padre è come un bestemmiatore, chi insulta sua madre è maledetto dal Signore.</p>
<p class="C3 V17">Figlio, compi le tue opere con mitezza, e sarai amato più di un uomo generoso.</p>
<p class="C3 V18">Quanto più sei grande, tanto più fatti umile, e troverai grazia davanti al Signore.</p>
<p class="C3 V19">Molti sono gli uomini orgogliosi e superbi, ma ai miti Dio rivela i suoi segreti.</p>
<p class="C3 V20">Perché grande è la potenza del Signore, e dagli umili egli è glorificato.</p>
<p class="C3 V21">Non cercare cose troppo difficili per te e non scrutare cose troppo grandi per te.</p>
<p class="C3 V22">Le cose che ti sono comandate, queste considera: non hai bisogno di quelle nascoste.</p>
<p class="C3 V23">Non affaticarti in opere superflue, ti è stato mostrato infatti più di quanto possa comprendere la mente umana.</p>
<p class="C3 V24">La presunzione ha fatto smarrire molti e le cattive illusioni hanno fuorviato i loro pensieri.</p>
<p class="C3 V25">Se non hai le pupille, tu manchi di luce; se ti manca la scienza, non dare consigli.</p>
<p class="C3 V26">Un cuore ostinato alla fine cadrà nel male, chi ama il pericolo in esso si perderà.</p>
<p class="C3 V27">Un cuore ostinato sarà oppresso da affanni, il peccatore aggiungerà peccato a peccato.</p>
<p class="C3 V28">Per la misera condizione del superbo non c’è rimedio, perché in lui è radicata la pianta del male.</p>
<p class="C3 V29">Il cuore sapiente medita le parabole, un orecchio attento è quanto desidera il saggio.</p>
<p class="C3 V30">L’acqua spegne il fuoco che divampa, l’elemosina espia i peccati.</p>
<p class="C3 V31">Chi ricambia il bene provvede all’avvenire, al tempo della caduta troverà sostegno. </p>
<p class="C4 V1">Figlio, non rifiutare al povero il necessario per la vita, non essere insensibile allo sguardo dei bisognosi.</p>
<p class="C4 V2">Non rattristare chi ha fame, non esasperare chi è in difficoltà.</p>
<p class="C4 V3">Non turbare un cuore già esasperato, non negare un dono al bisognoso.</p>
<p class="C4 V4">Non respingere la supplica del povero, non distogliere lo sguardo dall’indigente.</p>
<p class="C4 V5">Da chi ti chiede non distogliere lo sguardo, non dare a lui l’occasione di maledirti,</p>
<p class="C4 V6">perché se egli ti maledice nell’amarezza del cuore, il suo creatore ne esaudirà la preghiera.</p>
<p class="C4 V7">Fatti amare dalla comunità e davanti a un grande abbassa il capo.</p>
<p class="C4 V8">Porgi il tuo orecchio al povero e rendigli un saluto di pace con mitezza.</p>
<p class="C4 V9">Strappa l’oppresso dal potere dell’oppressore e non essere meschino quando giudichi.</p>
<p class="C4 V10">Sii come un padre per gli orfani, come un marito per la loro madre: sarai come un figlio dell’Altissimo, ed egli ti amerà più di tua madre.</p>
<p class="C4 V11">La sapienza esalta i suoi figli e si prende cura di quanti la cercano.</p>
<p class="C4 V12">Chi ama la sapienza ama la vita, chi la cerca di buon mattino sarà ricolmo di gioia.</p>
<p class="C4 V13">Chi la possiede erediterà la gloria; dovunque vada, il Signore lo benedirà.</p>
<p class="C4 V14">Chi la venera rende culto a Dio, che è il Santo, e il Signore ama coloro che la amano.</p>
<p class="C4 V15">Chi l’ascolta giudicherà le nazioni, chi le presta attenzione vivrà tranquillo.</p>
<p class="C4 V16">Chi confida in lei l’avrà in eredità, i suoi discendenti ne conserveranno il possesso.</p>
<p class="C4 V17">Dapprima lo condurrà per vie tortuose, gli incuterà timore e paura, lo tormenterà con la sua disciplina, finché possa fidarsi di lui e lo abbia provato con i suoi decreti;</p>
<p class="C4 V18">ma poi lo ricondurrà su una via diritta e lo allieterà, gli manifesterà i propri segreti.</p>
<p class="C4 V19">Se invece egli batte una falsa strada, lo lascerà andare e lo consegnerà alla sua rovina.</p>
<p class="C4 V20">Tieni conto del momento e guàrdati dal male, e non avere vergogna di te stesso.</p>
<p class="C4 V21">C’è una vergogna che porta al peccato e c’è una vergogna che porta gloria e grazia.</p>
<p class="C4 V22">Non usare riguardi a tuo danno e non arrossire a tua rovina.</p>
<p class="C4 V23">Non astenerti dal parlare quando è necessario e non nascondere la tua sapienza per bellezza,</p>
<p class="C4 V24">poiché dalla parola si riconosce la sapienza e l’istruzione dai detti della lingua.</p>
<p class="C4 V25">Non contrastare la verità, ma arrossisci della tua ignoranza.</p>
<p class="C4 V26">Non vergognarti di confessare i tuoi peccati e non opporti alla corrente di un fiume.</p>
<p class="C4 V27">Non sottometterti a un uomo stolto, non essere parziale a favore di un potente.</p>
<p class="C4 V28">Lotta sino alla morte per la verità, il Signore Dio combatterà per te.</p>
<p class="C4 V29">Non essere arrogante nel tuo linguaggio, fiacco e indolente nelle opere.</p>
<p class="C4 V30">Non essere come un leone nella tua casa e capriccioso con i tuoi servi.</p>
<p class="C4 V31">La tua mano non sia tesa per prendere e poi chiusa nel restituire. </p>
<p class="C5 V1">Non confidare nelle tue ricchezze e non dire: «Basto a me stesso».</p>
<p class="C5 V2">Non seguire il tuo istinto e la tua forza, assecondando le passioni del tuo cuore.</p>
<p class="C5 V3">Non dire: «Chi mi dominerà?», perché il Signore senza dubbio farà giustizia.</p>
<p class="C5 V4">Non dire: «Ho peccato, e che cosa mi è successo?», perché il Signore è paziente.</p>
<p class="C5 V5">Non essere troppo sicuro del perdono tanto da aggiungere peccato a peccato.</p>
<p class="C5 V6">Non dire: «La sua compassione è grande; mi perdonerà i molti peccati», perché presso di lui c’è misericordia e ira, e il suo sdegno si riverserà sui peccatori.</p>
<p class="C5 V7">Non aspettare a convertirti al Signore e non rimandare di giorno in giorno, perché improvvisa scoppierà l’ira del Signore e al tempo del castigo sarai annientato.</p>
<p class="C5 V8">Non confidare in ricchezze ingiuste: non ti gioveranno nel giorno della sventura.</p>
<p class="C5 V9">Non ventilare il grano a ogni vento e non camminare su qualsiasi sentiero: così fa il peccatore che è bugiardo.</p>
<p class="C5 V10">Sii costante nelle tue convinzioni, e una sola sia la tua parola.</p>
<p class="C5 V11">Sii pronto nell’ascoltare e lento nel dare una risposta.</p>
<p class="C5 V12">Se conosci una cosa, rispondi al tuo prossimo; altrimenti metti la mano sulla tua bocca.</p>
<p class="C5 V13">Nel parlare ci può essere gloria o disonore: la lingua dell’uomo è la sua rovina.</p>
<p class="C5 V14">Non procurarti la fama di maldicente e non tendere insidie con la lingua, poiché la vergogna è per il ladro e una condanna severa per l’uomo bugiardo.</p>
<p class="C5 V15">Non sbagliare, né molto né poco, </p>
<p class="C6 V1">e da amico non diventare nemico. La cattiva fama attira a sé vergogna e disprezzo: così accade al peccatore che è bugiardo.</p>
<p class="C6 V2">Non ti abbandonare alla tua passione, perché il tuo vigore non venga abbattuto come un toro;</p>
<p class="C6 V3">divorerà le tue foglie e tu perderai i tuoi frutti, e ti ridurrà come un legno secco.</p>
<p class="C6 V4">Una passione malvagia rovina chi la possiede e lo fa oggetto di scherno per i nemici.</p>
<p class="C6 V5">Una bocca amabile moltiplica gli amici, una lingua affabile le buone relazioni.</p>
<p class="C6 V6">Siano molti quelli che vivono in pace con te, ma tuo consigliere uno su mille.</p>
<p class="C6 V7">Se vuoi farti un amico, mettilo alla prova e non fidarti subito di lui.</p>
<p class="C6 V8">C’è infatti chi è amico quando gli fa comodo, ma non resiste nel giorno della tua sventura.</p>
<p class="C6 V9">C’è anche l’amico che si cambia in nemico e scoprirà i vostri litigi a tuo disonore.</p>
<p class="C6 V10">C’è l’amico compagno di tavola, ma non resiste nel giorno della tua sventura.</p>
<p class="C6 V11">Nella tua fortuna sarà un altro te stesso e parlerà liberamente con i tuoi servi.</p>
<p class="C6 V12">Ma se sarai umiliato, si ergerà contro di te e si nasconderà dalla tua presenza.</p>
<p class="C6 V13">Tieniti lontano dai tuoi nemici e guàrdati anche dai tuoi amici.</p>
<p class="C6 V14">Un amico fedele è rifugio sicuro: chi lo trova, trova un tesoro.</p>
<p class="C6 V15">Per un amico fedele non c’è prezzo, non c’è misura per il suo valore.</p>
<p class="C6 V16">Un amico fedele è medicina che dà vita: lo troveranno quelli che temono il Signore.</p>
<p class="C6 V17">Chi teme il Signore sa scegliere gli amici: come è lui, tali saranno i suoi amici.</p>
<p class="C6 V18">Figlio, sin dalla giovinezza ricerca l’istruzione e fino alla vecchiaia troverai la sapienza.</p>
<p class="C6 V19">Accòstati ad essa come uno che ara e che semina, e resta in attesa dei suoi buoni frutti; faticherai un po’ per coltivarla, ma presto mangerai dei suoi prodotti.</p>
<p class="C6 V20">Quanto è difficile per lo stolto la sapienza! L’insensato non vi si applica;</p>
<p class="C6 V21">per lui peserà come una pietra di prova e non tarderà a gettarla via.</p>
<p class="C6 V22">La sapienza infatti è come dice il suo nome e non si manifesta a molti.</p>
<p class="C6 V23">Ascolta, figlio, e accetta il mio pensiero, e non rifiutare il mio consiglio.</p>
<p class="C6 V24">Introduci i tuoi piedi nei suoi ceppi, il tuo collo nella sua catena.</p>
<p class="C6 V25">Piega la tua spalla e portala, non infastidirti dei suoi legami.</p>
<p class="C6 V26">Avvicìnati ad essa con tutta l’anima e con tutta la tua forza osserva le sue vie.</p>
<p class="C6 V27">Segui le sue orme, ricercala e ti si manifesterà, e quando l’hai raggiunta, non lasciarla.</p>
<p class="C6 V28">Alla fine in essa troverai riposo ed essa si cambierà per te in gioia.</p>
<p class="C6 V29">I suoi ceppi saranno per te una protezione potente e le sue catene una veste di gloria.</p>
<p class="C6 V30">Un ornamento d’oro ha su di sé e i suoi legami sono fili di porpora.</p>
<p class="C6 V31">Te ne rivestirai come di una splendida veste, te ne cingerai come di una corona magnifica.</p>
<p class="C6 V32">Figlio, se lo vuoi, diventerai saggio, se ci metti l’anima, sarai esperto in tutto.</p>
<p class="C6 V33">Se ti è caro ascoltare, imparerai, se porgerai l’orecchio, sarai saggio.</p>
<p class="C6 V34">Frequenta le riunioni degli anziani, e se qualcuno è saggio, unisciti a lui.</p>
<p class="C6 V35">Ascolta volentieri ogni discorso su Dio e le massime sagge non ti sfuggano.</p>
<p class="C6 V36">Se vedi una persona saggia, va’ di buon mattino da lei, il tuo piede logori i gradini della sua porta.</p>
<p class="C6 V37">Rifletti sui precetti del Signore, medita sempre sui suoi comandamenti; egli renderà saldo il tuo cuore, e la sapienza che desideri ti sarà data. </p>
<p class="C7 V1">Non fare il male, perché il male non ti prenda.</p>
<p class="C7 V2">Stai lontano dall’iniquità ed essa si allontanerà da te.</p>
<p class="C7 V3">Figlio, non seminare nei solchi dell’ingiustizia per non raccoglierne sette volte tanto.</p>
<p class="C7 V4">Non domandare al Signore il potere né al re un posto di onore.</p>
<p class="C7 V5">Non farti giusto davanti al Signore né saggio davanti al re.</p>
<p class="C7 V6">Non cercare di divenire giudice se ti manca la forza di estirpare l’ingiustizia, perché temeresti di fronte al potente e getteresti una macchia sulla tua retta condotta.</p>
<p class="C7 V7">Non fare soprusi contro l’assemblea della città e non degradarti in mezzo al popolo.</p>
<p class="C7 V8">Non ti impigliare due volte nel peccato, perché neppure di uno resterai impunito.</p>
<p class="C7 V9">Non dire: «Egli guarderà all’abbondanza dei miei doni, e quando farò l’offerta al Dio altissimo, egli l’accetterà».</p>
<p class="C7 V10">Non essere incostante nella tua preghiera e non trascurare di fare elemosina.</p>
<p class="C7 V11">Non deridere un uomo dall’animo amareggiato, perché c’è chi umilia e innalza.</p>
<p class="C7 V12">Non seminare menzogne contro tuo fratello e non fare qualcosa di simile all’amico.</p>
<p class="C7 V13">Non ricorrere mai alla menzogna: è un’abitudine che non porta alcun bene.</p>
<p class="C7 V14">Non parlare troppo nell’assemblea degli anziani e non ripetere le parole della tua preghiera.</p>
<p class="C7 V15">Non disprezzare il lavoro faticoso, in particolare l’agricoltura che Dio ha istituito.</p>
<p class="C7 V16">Non unirti alla moltitudine dei peccatori, ricòrdati che la collera divina non tarderà.</p>
<p class="C7 V17">Umìliati profondamente, perché castigo dell’empio sono fuoco e vermi.</p>
<p class="C7 V18">Non cambiare un amico per interesse né un vero fratello per l’oro di Ofir.</p>
<p class="C7 V19">Non disdegnare una sposa saggia e buona, poiché la sua amabilità vale più dell’oro.</p>
<p class="C7 V20">Non maltrattare un servo che lavora fedelmente né l’operaio che si impegna totalmente.</p>
<p class="C7 V21">Ama il servo intelligente e non rifiutargli la libertà.</p>
<p class="C7 V22">Hai bestiame? Abbine cura; se ti è utile, resti in tuo possesso.</p>
<p class="C7 V23">Hai figli? Educali e fa’ loro piegare il collo fin dalla giovinezza.</p>
<p class="C7 V24">Hai figlie? Vigila sul loro corpo e non mostrare loro un volto troppo indulgente.</p>
<p class="C7 V25">Fa’ sposare tua figlia e avrai compiuto un grande affare, ma dàlla a un uomo assennato.</p>
<p class="C7 V26">Hai una moglie secondo il tuo cuore? Non ripudiarla, ma se non le vuoi bene, non fidarti.</p>
<p class="C7 V27">Onora tuo padre con tutto il cuore e non dimenticare le doglie di tua madre.</p>
<p class="C7 V28">Ricorda che essi ti hanno generato: che cosa darai loro in cambio di quanto ti hanno dato?</p>
<p class="C7 V29">Con tutta l’anima temi il Signore e abbi riverenza per i suoi sacerdoti.</p>
<p class="C7 V30">Ama con tutta la forza chi ti ha creato e non trascurare i suoi ministri.</p>
<p class="C7 V31">Temi il Signore e onora il sacerdote, dàgli la sua parte, come ti è stato comandato: primizie, sacrifici di riparazione, offerta delle spalle, vittima di santificazione e primizie delle cose sante.</p>
<p class="C7 V32">Anche al povero tendi la tua mano, perché sia perfetta la tua benedizione.</p>
<p class="C7 V33">La tua generosità si estenda a ogni vivente, ma anche al morto non negare la tua pietà.</p>
<p class="C7 V34">Non evitare coloro che piangono e con gli afflitti móstrati afflitto.</p>
<p class="C7 V35">Non esitare a visitare un malato, perché per questo sarai amato.</p>
<p class="C7 V36">In tutte le tue opere ricòrdati della tua fine e non cadrai mai nel peccato. </p>
<p class="C8 V1">Non contendere con un uomo potente, per non cadere nelle sue mani.</p>
<p class="C8 V2">Non litigare con un uomo ricco, perché non ti soverchi con il suo peso: l’oro infatti ha corrotto molti e ha fatto deviare il cuore dei re.</p>
<p class="C8 V3">Non contendere con un uomo chiacchierone e non aggiungere legna al suo fuoco.</p>
<p class="C8 V4">Non scherzare con l’uomo ignorante, perché non siano insultati i tuoi antenati.</p>
<p class="C8 V5">Non rimproverare un uomo che si converte dal peccato: ricòrdati che tutti abbiamo delle colpe.</p>
<p class="C8 V6">Non disprezzare un uomo quando è vecchio, perché anche tra noi alcuni invecchieranno.</p>
<p class="C8 V7">Non gioire per la morte di qualcuno: ricòrdati che tutti moriremo.</p>
<p class="C8 V8">Non disdegnare i discorsi dei saggi, medita piuttosto le loro massime, perché da loro imparerai la dottrina e potrai metterti a servizio dei grandi.</p>
<p class="C8 V9">Non trascurare i discorsi dei vecchi, perché anch’essi hanno imparato dai loro padri; da loro imparerai il discernimento e come rispondere nel momento del bisogno.</p>
<p class="C8 V10">Non attizzare le braci del peccatore, per non bruciare nel fuoco della sua fiamma.</p>
<p class="C8 V11">Non recedere dalla presenza del violento, perché egli non tenda un agguato contro di te.</p>
<p class="C8 V12">Non fare prestiti a un uomo più forte di te e se gli hai prestato qualcosa, considerala perduta.</p>
<p class="C8 V13">Non garantire oltre le tue possibilità e se hai garantito, preòccupati di soddisfare.</p>
<p class="C8 V14">Non muovere causa a un giudice, perché lo giudicheranno tenendo conto del suo prestigio.</p>
<p class="C8 V15">Con un temerario non metterti in viaggio, perché non ti sia di peso; egli camminerà infatti secondo il suo capriccio e con lui andrai in rovina per la sua stoltezza.</p>
<p class="C8 V16">Non litigare con un uomo irascibile e non passare con lui per un luogo solitario, perché ai suoi occhi il sangue è come un nulla, dove non c’è possibilità di aiuto ti assalirà.</p>
<p class="C8 V17">Non consigliarti con un uomo stolto, perché non saprà mantenere il segreto.</p>
<p class="C8 V18">Davanti a uno straniero non fare nulla di nascosto, perché non sai che cosa ne seguirà.</p>
<p class="C8 V19">A un uomo qualsiasi non aprire il tuo cuore, perché potrebbe non esserti riconoscente. </p>
<p class="C9 V1">Non essere geloso della donna che riposa sul tuo seno, per non darle a tuo danno un cattivo insegnamento.</p>
<p class="C9 V2">Non darti interamente a una donna, sì che essa s’imponga sulla tua forza.</p>
<p class="C9 V3">Non dare appuntamento a una donna licenziosa, perché tu non abbia a cadere nei suoi lacci.</p>
<p class="C9 V4">Non frequentare una cantante, per non essere preso dalle sue seduzioni.</p>
<p class="C9 V5">Non fissare il tuo sguardo su una vergine, per non essere coinvolto nella sua punizione.</p>
<p class="C9 V6">Non perderti dietro alle prostitute, per non dissipare il tuo patrimonio.</p>
<p class="C9 V7">Non curiosare nelle vie della città, non aggirarti nei suoi luoghi solitari.</p>
<p class="C9 V8">Distogli l’occhio da una donna avvenente, non fissare una bellezza che non ti appartiene. Per la bellezza di una donna molti si sono rovinati, l’amore per lei brucia come un fuoco.</p>
<p class="C9 V9">Non sederti accanto a una donna sposata, e con lei non frequentare banchetti bevendo vino, perché il tuo cuore non corra dietro a lei e per la passione tu non vada in rovina.</p>
<p class="C9 V10">Non abbandonare un vecchio amico, perché quello nuovo non è uguale a lui. Vino nuovo, amico nuovo: quando sarà invecchiato, lo berrai con piacere.</p>
<p class="C9 V11">Non invidiare il successo di un peccatore, perché non sai quale sarà la sua fine.</p>
<p class="C9 V12">Non compiacerti del benessere degli empi, ricòrdati che non rimarranno impuniti fino alla morte.</p>
<p class="C9 V13">Stai lontano dall’uomo che ha il potere di uccidere e non sperimenterai il timore della morte. Se l’avvicini, stai attento a non sbagliare, perché egli non ti tolga la vita; sappi che cammini in mezzo ai lacci e ti muovi sui bastioni della città.</p>
<p class="C9 V14">Per quanto puoi, mantieni buoni rapporti con i vicini, ma consìgliati solo con i saggi.</p>
<p class="C9 V15">Conversa con uomini assennati e ogni tuo colloquio sia sulle leggi dell’Altissimo.</p>
<p class="C9 V16">Tuoi commensali siano gli uomini giusti, il tuo vanto sia nel timore del Signore.</p>
<p class="C9 V17">Per la mano degli artigiani l’opera merita lode, ma il capo del popolo è saggio per il parlare.</p>
<p class="C9 V18">Un uomo chiacchierone è temuto nella sua città, chi non sa controllare le parole è detestato. </p>
<p class="C10 V1">Un governatore saggio educa il suo popolo, il governo dell’uomo di senno è ordinato.</p>
<p class="C10 V2">Quale il governatore del popolo, tali i suoi ministri; quale il capo di una città, tali tutti i suoi abitanti.</p>
<p class="C10 V3">Un re che non ha istruzione rovina il suo popolo, una città prospera per il senno dei capi.</p>
<p class="C10 V4">Il governo del mondo è nelle mani del Signore; egli vi suscita l’uomo adatto al momento giusto.</p>
<p class="C10 V5">Il successo dell’uomo è nelle mani del Signore, ma sulla persona dello scriba egli pone la sua gloria.</p>
<p class="C10 V6">Non irritarti con il tuo prossimo per un torto qualsiasi e non fare nulla in preda all’ira.</p>
<p class="C10 V7">Odiosa al Signore e agli uomini è la superbia, l’uno e gli altri hanno in odio l’ingiustizia.</p>
<p class="C10 V8">Il regno passa da un popolo a un altro a causa delle ingiustizie, delle violenze e delle ricchezze. Niente è più empio dell’uomo che ama il denaro, poiché egli si vende anche l’anima.</p>
<p class="C10 V9">Perché mai si insuperbisce chi è terra e cenere? Anche da vivo le sue viscere sono ripugnanti.</p>
<p class="C10 V10">Una lunga malattia si prende gioco del medico; chi oggi è re, domani morirà.</p>
<p class="C10 V11">Quando l’uomo muore, eredita rettili, belve e vermi.</p>
<p class="C10 V12">Principio della superbia è allontanarsi dal Signore; il superbo distoglie il cuore dal suo creatore.</p>
<p class="C10 V13">Principio della superbia infatti è il peccato; chi ne è posseduto diffonde cose orribili. Perciò il Signore ha castigato duramente i superbi e li ha abbattuti fino ad annientarli.</p>
<p class="C10 V14">Il Signore ha rovesciato i troni dei potenti, al loro posto ha fatto sedere i miti.</p>
<p class="C10 V15">Il Signore ha estirpato le radici delle nazioni, al loro posto ha piantato gli umili.</p>
<p class="C10 V16">Il Signore ha sconvolto le terre delle nazioni e le ha distrutte fino alle fondamenta.</p>
<p class="C10 V17">Le ha cancellate dal consorzio umano e le ha annientate, ha fatto scomparire dalla terra il loro ricordo.</p>
<p class="C10 V18">Non è fatta per gli uomini la superbia né l’impeto della collera per i nati da donna.</p>
<p class="C10 V19">Quale stirpe è degna d’onore? La stirpe dell’uomo. Quale stirpe è degna d’onore? Quelli che temono il Signore. Quale stirpe non è degna d’onore? La stirpe dell’uomo. Quale stirpe non è degna d’onore? Quelli che trasgrediscono i comandamenti.</p>
<p class="C10 V20">Tra i fratelli viene onorato chi li comanda, ma agli occhi del Signore quelli che lo temono.</p>
<p class="C10 V21">Principio di gradimento è il timore del Signore, principio di rifiuto l’ostinazione e la superbia.</p>
<p class="C10 V22">Il ricco, il nobile, il povero: loro vanto è il timore del Signore.</p>
<p class="C10 V23">Non è giusto disprezzare un povero che ha senno e non conviene onorare un uomo peccatore.</p>
<p class="C10 V24">Il principe, il giudice e il potente sono onorati, ma nessuno di loro è più grande di chi teme il Signore.</p>
<p class="C10 V25">Uomini liberi serviranno uno schiavo sapiente e chi ha senno non protesterà.</p>
<p class="C10 V26">Non fare il saccente nel compiere il tuo lavoro e non gloriarti nel momento del tuo bisogno.</p>
<p class="C10 V27">Meglio uno che lavora e abbonda di tutto di chi va in giro a vantarsi e manca di cibo.</p>
<p class="C10 V28">Figlio, con modestia pensa al tuo onore e fatti valere secondo il tuo merito.</p>
<p class="C10 V29">Chi giustificherà uno che fa male a se stesso e chi onorerà colui che si disonora?</p>
<p class="C10 V30">Un povero viene onorato per la sua scienza e un ricco viene onorato per la sua ricchezza.</p>
<p class="C10 V31">Chi è onorato nella povertà, quanto più lo sarà nella ricchezza! E chi è disprezzato nella ricchezza, quanto più lo sarà nella povertà! </p>
<p class="C11 V1">La sapienza dell’umile gli farà tenere alta la testa e lo farà sedere tra i grandi.</p>
<p class="C11 V2">Non lodare un uomo per la sua bellezza e non detestare un uomo per il suo aspetto.</p>
<p class="C11 V3">L’ape è piccola tra gli esseri alati, ma il suo prodotto è il migliore fra le cose dolci.</p>
<p class="C11 V4">Non ti vantare per le vesti che indossi e non insuperbirti nel giorno della gloria, perché stupende sono le opere del Signore, eppure esse sono nascoste agli uomini.</p>
<p class="C11 V5">Molti sovrani sedettero sulla polvere, mentre uno sconosciuto cinse il loro diadema.</p>
<p class="C11 V6">Molti potenti furono grandemente disonorati e uomini illustri furono consegnati al potere altrui.</p>
<p class="C11 V7">Non biasimare prima di avere indagato, prima rifletti e poi condanna.</p>
<p class="C11 V8">Non rispondere prima di aver ascoltato, e non interrompere il discorso di un altro.</p>
<p class="C11 V9">Per una cosa di cui non hai bisogno, non litigare, e non immischiarti nella lite dei peccatori.</p>
<p class="C11 V10">Figlio, le tue attività non riguardino troppe cose: se le moltiplichi, non sarai esente da colpa; se insegui una cosa, non l’afferrerai, e anche se fuggi, non ti metterai in salvo.</p>
<p class="C11 V11">C’è chi fatica, si affanna e si stanca, eppure resta sempre più indietro.</p>
<p class="C11 V12">C’è chi è debole e ha bisogno di soccorso, chi è privo di forza e ricco di miseria, ma gli occhi del Signore lo guardano con benevolenza, lo sollevano dalla sua povertà</p>
<p class="C11 V13">e gli fanno alzare la testa, sì che molti ne restano stupiti.</p>
<p class="C11 V14">Bene e male, vita e morte, povertà e ricchezza provengono dal Signore.</p>
<p class="C11 V15">Sapienza, scienza e conoscenza della legge vengono dal Signore; l’amore e la pratica delle opere buone provengono da lui.</p>
<p class="C11 V16">Errore e tenebre sono creati per i peccatori; quanti si vantano del male, il male li accompagna nella vecchiaia.</p>
<p class="C11 V17">Il dono del Signore è assicurato ai suoi fedeli e la sua benevolenza li guida sempre sulla retta via.</p>
<p class="C11 V18">C’è chi diventa ricco perché sempre attento a risparmiare, ed ecco la parte della sua ricompensa:</p>
<p class="C11 V19">mentre dice: «Ho trovato riposo, ora mi ciberò dei miei beni», non sa quanto tempo ancora trascorrerà: lascerà tutto ad altri e morirà.</p>
<p class="C11 V20">Persevera nel tuo impegno e dèdicati a esso, invecchia compiendo il tuo lavoro.</p>
<p class="C11 V21">Non ammirare le opere del peccatore, confida nel Signore e sii costante nella tua fatica, perché è facile agli occhi del Signore arricchire un povero all’improvviso.</p>
<p class="C11 V22">La benedizione del Signore è la ricompensa del giusto; all’improvviso fiorirà la sua speranza.</p>
<p class="C11 V23">Non dire: «Di che cosa ho bisogno e di quali beni disporrò d’ora innanzi?».</p>
<p class="C11 V24">Non dire: «Ho quanto mi occorre; che cosa potrà ormai capitarmi di male?».</p>
<p class="C11 V25">Nel tempo della prosperità si dimentica la sventura e nel tempo della sventura non si ricorda la prosperità.</p>
<p class="C11 V26">È facile per il Signore nel giorno della morte rendere all’uomo secondo la sua condotta.</p>
<p class="C11 V27">L’infelicità di un’ora fa dimenticare il benessere; alla morte di un uomo si rivelano le sue opere.</p>
<p class="C11 V28">Prima della fine non chiamare nessuno beato; un uomo sarà conosciuto nei suoi figli.</p>
<p class="C11 V29">Non portare in casa tua qualsiasi persona, perché sono molte le insidie dell’imbroglione.</p>
<p class="C11 V30">Una pernice da richiamo in gabbia, tale il cuore del superbo; come una spia egli attende la tua caduta.</p>
<p class="C11 V31">Cambiando il bene in male egli tende insidie, troverà difetti anche nelle cose migliori.</p>
<p class="C11 V32">Da una scintilla il fuoco si espande nei carboni, così il peccatore sta in agguato per spargere sangue.</p>
<p class="C11 V33">Guàrdati dal malvagio, perché egli prepara il male: che non disonori per sempre anche te!</p>
<p class="C11 V34">Ospita un estraneo, ti metterà sottosopra ogni cosa e ti renderà estraneo ai tuoi. </p>
<p class="C12 V1">Se fai il bene, sappi a chi lo fai; così avrai una ricompensa per i tuoi benefici.</p>
<p class="C12 V2">Fa’ il bene all’uomo pio e avrai la ricompensa, se non da lui, certo dall’Altissimo.</p>
<p class="C12 V3">Nessun beneficio a chi si ostina nel male e a chi rifiuta di fare l’elemosina.</p>
<p class="C12 V4">Fa’ doni all’uomo pio e non dare aiuto al peccatore.</p>
<p class="C12 V5">Fa’ il bene al povero e non donare all’empio, rifiutagli il pane e non dargliene, perché egli non ne usi per dominarti; il male che ne avrai sarà doppio per tutti i benefici che gli avrai fatto.</p>
<p class="C12 V6">Perché anche l’Altissimo detesta i peccatori e agli empi darà quello che meritano, li custodisce fino al giorno della vendetta.</p>
<p class="C12 V7">Fa’ doni all’uomo buono e non dare aiuto al peccatore.</p>
<p class="C12 V8">Nella prosperità l’amico non si può riconoscere e nell’avversità il nemico non resterà nascosto.</p>
<p class="C12 V9">Quando uno prospera, i suoi nemici sono nel dolore, ma quando uno è nei guai, anche l’amico se ne va.</p>
<p class="C12 V10">Non fidarti mai del tuo nemico, perché la sua malvagità s’arrugginisce come il rame.</p>
<p class="C12 V11">Anche se si abbassa e cammina curvo, sta’ attento e guàrdati da lui; compòrtati con lui come chi pulisce uno specchio e ti accorgerai che la sua ruggine non resiste a lungo.</p>
<p class="C12 V12">Non metterlo al tuo fianco, perché egli non ti scavalchi e prenda il tuo posto; non farlo sedere alla tua destra, perché non ambisca il tuo seggio, e alla fine tu riconosca la verità delle mie parole e senta rimorso per i miei detti.</p>
<p class="C12 V13">Chi avrà pietà di un incantatore morso da un serpente e di quanti si avvicinano alle belve?</p>
<p class="C12 V14">Così càpita a chi frequenta un peccatore e s’immischia nei suoi delitti.</p>
<p class="C12 V15">Per un momento rimarrà con te, ma se vacilli, non resisterà.</p>
<p class="C12 V16">Il nemico ha il dolce sulle labbra, ma in cuore medita di gettarti in una fossa. Il nemico avrà lacrime agli occhi, ma se troverà l’occasione, non si sazierà del tuo sangue.</p>
<p class="C12 V17">Se ti càpita una disgrazia, lo troverai accanto a te, e, fingendo di aiutarti, ti prenderà per il tallone.</p>
<p class="C12 V18">Scuoterà il capo e batterà le mani, poi sparlerà di te voltandoti la faccia. </p>
<p class="C13 V1">Chi maneggia la pece si sporca, chi frequenta il superbo diviene simile a lui.</p>
<p class="C13 V2">Non portare un peso troppo grave per te, non associarti a uno più forte e più ricco di te. Perché accostare una brocca alla pentola? Se questa cozza, l’altra si spezza.</p>
<p class="C13 V3">Il ricco commette ingiustizia e per di più grida forte, il povero subisce ingiustizia e per di più deve scusarsi.</p>
<p class="C13 V4">Se gli sei utile, si approfitta di te; se hai bisogno, ti abbandonerà.</p>
<p class="C13 V5">Se possiedi, starà con te, e ti impoverisce senza alcun rimorso.</p>
<p class="C13 V6">Se ha bisogno di te, ti imbroglierà, ti sorriderà e ti farà sperare, ti rivolgerà belle parole e chiederà: «Di che cosa hai bisogno?».</p>
<p class="C13 V7">Con i suoi banchetti ti farà vergognare, finché non ti avrà spremuto due o tre volte tanto. Alla fine ti deriderà, poi vedendoti ti eviterà e scuoterà il suo capo davanti a te.</p>
<p class="C13 V8">Sta’ attento a non lasciarti imbrogliare e a non farti umiliare per la tua stoltezza.</p>
<p class="C13 V9">Quando un potente ti chiama, allontànati, ed egli insisterà nel chiamarti.</p>
<p class="C13 V10">Non essere invadente per non essere respinto, non stare appartato per non essere dimenticato.</p>
<p class="C13 V11">Non credere di trattare alla pari con lui e non dare credito alle sue chiacchiere, perché parla molto per metterti alla prova e anche sorridendo indagherà su di te.</p>
<p class="C13 V12">Non ha pietà chi non mantiene la parola, non ti risparmierà maltrattamenti e catene.</p>
<p class="C13 V13">Guàrdati e sta’ molto attento, perché cammini sull’orlo del precipizio.</p>
<p class="C13 V14">Quando ascolti queste cose nel sonno, svégliati: per tutta la tua vita ama il Signore e invocalo per la tua salvezza.</p>
<p class="C13 V15">Ogni vivente ama il suo simile e ogni uomo il suo vicino.</p>
<p class="C13 V16">Ogni essere si accoppia secondo la sua specie, l’uomo si associa a chi gli è simile.</p>
<p class="C13 V17">Che cosa può esserci in comune tra il lupo e l’agnello? Così tra il peccatore e il giusto.</p>
<p class="C13 V18">Quale pace può esservi fra la iena e il cane? Quale intesa tra il ricco e il povero?</p>
<p class="C13 V19">Sono preda dei leoni gli asini selvatici nel deserto, così pascolo dei ricchi sono i poveri.</p>
<p class="C13 V20">Per il superbo l’umiltà è obbrobrio, così per il ricco è obbrobrio il povero.</p>
<p class="C13 V21">Se il ricco vacilla, è sostenuto dagli amici, ma l’umile che cade è respinto dagli amici.</p>
<p class="C13 V22">Il ricco che sbaglia ha molti difensori; se dice sciocchezze, lo scusano. Se sbaglia l’umile, lo si rimprovera; anche se dice cose sagge, non ci si bada.</p>
<p class="C13 V23">Parla il ricco, tutti tacciono e portano alle stelle il suo discorso. Parla il povero e dicono: «Chi è costui?»; se inciampa, l’aiutano a cadere.</p>
<p class="C13 V24">Buona è la ricchezza, se è senza peccato; la povertà è cattiva sulla bocca dell’empio.</p>
<p class="C13 V25">Il cuore di un uomo cambia il suo volto sia in bene sia in male.</p>
<p class="C13 V26">Segno di buon cuore è un volto sereno, ma trovare dei proverbi è un lavoro faticoso. </p>
<p class="C14 V1">Beato l’uomo che non ha peccato con la sua bocca e non è tormentato dal rimorso dei peccati.</p>
<p class="C14 V2">Beato chi non ha nulla da rimproverarsi e chi non ha perduto la sua speranza.</p>
<p class="C14 V3">A un uomo gretto non va bene la ricchezza, a che cosa servono gli averi a un uomo avaro?</p>
<p class="C14 V4">Chi accumula a forza di privazioni, accumula per altri; con i suoi beni faranno festa gli estranei.</p>
<p class="C14 V5">Chi è cattivo con se stesso con chi sarà buono? Certo non godrà delle sue ricchezze.</p>
<p class="C14 V6">Nessuno è peggiore di chi danneggia se stesso, e questa è la ricompensa della sua malizia:</p>
<p class="C14 V7">anche se fa il bene, lo fa per distrazione, e alla fine sarà manifesta la sua malizia.</p>
<p class="C14 V8">È malvagio l’uomo dall’occhio invidioso, volge lo sguardo altrove e disprezza la vita altrui.</p>
<p class="C14 V9">L’occhio dell’avaro non si accontenta della sua parte, una malvagia ingiustizia gli inaridisce l’anima.</p>
<p class="C14 V10">Un occhio cattivo è invidioso anche del pane ed è proprio questo che manca sulla sua tavola.</p>
<p class="C14 V11">Figlio, per quanto ti è possibile, tràttati bene e presenta al Signore le offerte dovute.</p>
<p class="C14 V12">Ricòrdati che la morte non tarderà e il decreto degli inferi non ti è stato rivelato.</p>
<p class="C14 V13">Prima di morire fa’ del bene all’amico, secondo le tue possibilità sii generoso con lui.</p>
<p class="C14 V14">Non privarti di un giorno felice, non ti sfugga nulla di un legittimo desiderio.</p>
<p class="C14 V15">Non lascerai forse a un altro i frutti del tuo lavoro, e le tue fatiche per essere divise fra gli eredi?</p>
<p class="C14 V16">Regala e accetta regali, e divèrtiti, perché negli inferi non si ricerca l’allegria.</p>
<p class="C14 V17">Ogni corpo invecchia come un abito, è una legge da sempre: «Devi morire!».</p>
<p class="C14 V18">Come foglie verdi su un albero frondoso, alcune cadono e altre germogliano, così sono le generazioni umane: una muore e un’altra nasce.</p>
<p class="C14 V19">Ogni opera corruttibile scompare e chi la compie se ne andrà con essa.</p>
<p class="C14 V20">Beato l’uomo che si dedica alla sapienza e riflette con la sua intelligenza,</p>
<p class="C14 V21">che medita nel cuore le sue vie e con la mente ne penetra i segreti.</p>
<p class="C14 V22">La insegue come un cacciatore, si apposta sui suoi sentieri.</p>
<p class="C14 V23">Egli spia alle sue finestre e sta ad ascoltare alla sua porta.</p>
<p class="C14 V24">Sosta vicino alla sua casa e fissa il picchetto nelle sue pareti,</p>
<p class="C14 V25">alza la propria tenda presso di lei e si ripara in un rifugio di benessere,</p>
<p class="C14 V26">mette i propri figli sotto la sua protezione e sotto i suoi rami soggiorna;</p>
<p class="C14 V27">da lei è protetto contro il caldo, e nella sua gloria egli abita. </p>
<p class="C15 V1">Chi teme il Signore farà tutto questo, chi è saldo nella legge otterrà la sapienza.</p>
<p class="C15 V2">Ella gli andrà incontro come una madre, lo accoglierà come una vergine sposa;</p>
<p class="C15 V3">lo nutrirà con il pane dell’intelligenza e lo disseterà con l’acqua della sapienza.</p>
<p class="C15 V4">Egli si appoggerà a lei e non vacillerà, a lei si affiderà e non resterà confuso.</p>
<p class="C15 V5">Ella lo innalzerà sopra i suoi compagni e gli farà aprire bocca in mezzo all’assemblea.</p>
<p class="C15 V6">Troverà gioia e una corona di esultanza e un nome eterno egli erediterà.</p>
<p class="C15 V7">Gli stolti non raggiungeranno mai la sapienza e i peccatori non la contempleranno mai.</p>
<p class="C15 V8">Ella sta lontana dagli arroganti, e i bugiardi non si ricorderanno di lei.</p>
<p class="C15 V9">La lode non si addice in bocca al peccatore, perché non gli è stata concessa dal Signore.</p>
<p class="C15 V10">La lode infatti va celebrata con sapienza ed è il Signore che la dirige.</p>
<p class="C15 V11">Non dire: «A causa del Signore sono venuto meno», perché egli non fa quello che detesta.</p>
<p class="C15 V12">Non dire: «Egli mi ha tratto in errore», perché non ha bisogno di un peccatore.</p>
<p class="C15 V13">Il Signore odia ogni abominio: esso non è amato da quelli che lo temono.</p>
<p class="C15 V14">Da principio Dio creò l’uomo e lo lasciò in balìa del suo proprio volere.</p>
<p class="C15 V15">Se tu vuoi, puoi osservare i comandamenti; l’essere fedele dipende dalla tua buona volontà.</p>
<p class="C15 V16">Egli ti ha posto davanti fuoco e acqua: là dove vuoi tendi la tua mano.</p>
<p class="C15 V17">Davanti agli uomini stanno la vita e la morte: a ognuno sarà dato ciò che a lui piacerà.</p>
<p class="C15 V18">Grande infatti è la sapienza del Signore; forte e potente, egli vede ogni cosa.</p>
<p class="C15 V19">I suoi occhi sono su coloro che lo temono, egli conosce ogni opera degli uomini.</p>
<p class="C15 V20">A nessuno ha comandato di essere empio e a nessuno ha dato il permesso di peccare. </p>
<p class="C16 V1">Non desiderare molti figli buoni a nulla, non rallegrarti dei figli che sono empi.</p>
<p class="C16 V2">Siano pur molti, non gioire se sono privi del timore del Signore.</p>
<p class="C16 V3">Non contare sulla loro giovane età e non confidare nel loro numero, perché tu gemerai per un dolore prematuro e d’improvviso conoscerai la loro fine; poiché è preferibile uno a mille e morire senza figli che averne di empi.</p>
<p class="C16 V4">La città sarà ripopolata per opera di un solo saggio, mentre la stirpe degli iniqui verrà distrutta.</p>
<p class="C16 V5">Il mio occhio ha visto molte cose simili, il mio orecchio ne ha sentite anche di più gravi.</p>
<p class="C16 V6">Nell’assemblea dei peccatori un fuoco si accende, contro un popolo ribelle è divampata l’ira.</p>
<p class="C16 V7">Egli non perdonò agli antichi giganti, che si erano ribellati per la loro forza.</p>
<p class="C16 V8">Non risparmiò i concittadini di Lot, che egli aveva in orrore per la loro superbia.</p>
<p class="C16 V9">Non ebbe pietà di un popolo maledetto, che fu scacciato per i suoi peccati. Tutto questo egli fece a nazioni dal cuore duro e per il numero dei suoi santi non fu consolato.</p>
<p class="C16 V10">Così trattò i seicentomila fanti che avevano congiurato per la durezza del loro cuore. Flagellando, avendo pietà, percuotendo, guarendo, il Signore ha custodito nella pietà e nell’istruzione.</p>
<p class="C16 V11">Ci fosse anche un solo uomo di dura cervice, sarebbe inaudito se restasse impunito, poiché in lui c’è misericordia e ira, potente quando perdona e quando riversa la sua ira.</p>
<p class="C16 V12">Tanto grande è la sua misericordia, quanto grande il suo rimprovero; egli giudicherà l’uomo secondo le sue opere.</p>
<p class="C16 V13">Non sfuggirà il peccatore con la sua preda, né la pazienza del giusto sarà delusa.</p>
<p class="C16 V14">Egli riconoscerà ogni atto di misericordia, ciascuno riceverà secondo le sue opere.</p>
<p class="C16 V15">Il Signore ha indurito il faraone perché non lo riconoscesse, perché fossero note le sue opere sotto il cielo.</p>
<p class="C16 V16">A tutta la creazione la sua misericordia è manifesta, ha dispensato la luce e le tenebre agli uomini.</p>
<p class="C16 V17">Non dire: «Mi nasconderò al Signore! Lassù chi si ricorderà di me? Fra tanta gente non sarò riconosciuto, chi sarò io in mezzo a una creazione immensa?».</p>
<p class="C16 V18">Ecco il cielo e il cielo dei cieli, l’abisso e la terra sussultano quando egli appare. Tutto l’universo è stato creato ed esiste per la sua volontà.</p>
<p class="C16 V19">Anche i monti e le fondamenta della terra tremano di spavento quando egli li scruta.</p>
<p class="C16 V20">Ma nessuno riflette su queste cose; al suo modo di agire chi presta attenzione?</p>
<p class="C16 V21">Come un uragano che l’uomo non vede, così molte sue opere sono nascoste.</p>
<p class="C16 V22">«Chi annuncerà le sue opere di giustizia? O chi aspetterà? L’alleanza infatti è ancora lontana, e il rendiconto di tutto sarà solo alla fine».</p>
<p class="C16 V23">Queste cose pensa chi ha il cuore meschino; lo stolto, che si lascia ingannare, pensa sciocchezze.</p>
<p class="C16 V24">Ascoltami, figlio, e impara la scienza, e nel tuo cuore tieni conto delle mie parole.</p>
<p class="C16 V25">Manifesterò con ponderazione la dottrina, con cura annuncerò la scienza.</p>
<p class="C16 V26">Quando il Signore da principio creò le sue opere, dopo averle fatte ne distinse le parti.</p>
<p class="C16 V27">Ordinò per sempre le sue opere e il loro dominio per le generazioni future. Non soffrono né fame né stanchezza e non interrompono il loro lavoro.</p>
<p class="C16 V28">Nessuna di loro urta la sua vicina, mai disubbidiranno alla sua parola.</p>
<p class="C16 V29">Dopo ciò il Signore guardò alla terra e la riempì dei suoi beni.</p>
<p class="C16 V30">Ne coprì la superficie con ogni specie di viventi e questi ad essa faranno ritorno. </p>
<p class="C17 V1">Il Signore creò l’uomo dalla terra e ad essa di nuovo lo fece tornare.</p>
<p class="C17 V2">Egli assegnò loro giorni contati e un tempo definito, dando loro potere su quanto essa contiene.</p>
<p class="C17 V3">Li rivestì di una forza pari alla sua e a sua immagine li formò.</p>
<p class="C17 V4">In ogni vivente infuse il timore dell’uomo, perché dominasse sulle bestie e sugli uccelli.</p>
<p class="C17 V5">Ricevettero l’uso delle cinque opere del Signore, come sesta fu concessa loro in dono la ragione e come settima la parola, interprete delle sue opere.</p>
<p class="C17 V6">Discernimento, lingua, occhi, orecchi e cuore diede loro per pensare.</p>
<p class="C17 V7">Li riempì di scienza e d’intelligenza e mostrò loro sia il bene che il male.</p>
<p class="C17 V8">Pose il timore di sé nei loro cuori, per mostrare loro la grandezza delle sue opere, e permise loro di gloriarsi nei secoli delle sue meraviglie.</p>
<p class="C17 V9">Loderanno il suo santo nome</p>
<p class="C17 V10">per narrare la grandezza delle sue opere.</p>
<p class="C17 V11">Pose davanti a loro la scienza e diede loro in eredità la legge della vita, affinché riconoscessero che sono mortali coloro che ora esistono.</p>
<p class="C17 V12">Stabilì con loro un’alleanza eterna e fece loro conoscere i suoi decreti.</p>
<p class="C17 V13">I loro occhi videro la grandezza della sua gloria, i loro orecchi sentirono la sua voce maestosa.</p>
<p class="C17 V14">Disse loro: «Guardatevi da ogni ingiustizia!» e a ciascuno ordinò di prendersi cura del prossimo.</p>
<p class="C17 V15">Le loro vie sono sempre davanti a lui, non restano nascoste ai suoi occhi.</p>
<p class="C17 V16">Fin dalla giovinezza le loro vie vanno verso il male, e non sanno cambiare i loro cuori di pietra in cuori di carne.</p>
<p class="C17 V17">Nel dividere i popoli di tutta la terra su ogni popolo mise un capo, ma porzione del Signore è Israele,</p>
<p class="C17 V18">che, come primogenito, egli nutre istruendolo e, dispensandogli la luce del suo amore, mai abbandona.</p>
<p class="C17 V19">Tutte le loro opere sono davanti a lui come il sole, e i suoi occhi scrutano sempre la loro condotta.</p>
<p class="C17 V20">A lui non sono nascoste le loro ingiustizie, tutti i loro peccati sono davanti al Signore.</p>
<p class="C17 V21">Ma il Signore è buono e conosce le sue creature, non le distrugge né le abbandona, ma le risparmia.</p>
<p class="C17 V22">La beneficenza di un uomo è per lui come un sigillo e il bene fatto lo custodisce come la pupilla, concedendo conversione ai suoi figli e alle sue figlie.</p>
<p class="C17 V23">Alla fine si leverà e renderà loro la ricompensa, riverserà sul loro capo il contraccambio.</p>
<p class="C17 V24">Ma a chi si pente egli offre il ritorno, conforta quelli che hanno perduto la speranza.</p>
<p class="C17 V25">Ritorna al Signore e abbandona il peccato, prega davanti a lui e riduci gli ostacoli.</p>
<p class="C17 V26">Volgiti all’Altissimo e allontanati dall’ingiustizia; egli infatti ti condurrà dalle tenebre alla luce della salvezza. Devi odiare fortemente ciò che lui detesta.</p>
<p class="C17 V27">Negl’inferi infatti chi loderà l’Altissimo, al posto dei viventi e di quanti gli rendono lode?</p>
<p class="C17 V28">Da un morto, che non è più, non ci può essere lode, chi è vivo e sano loda il Signore.</p>
<p class="C17 V29">Quanto è grande la misericordia del Signore, il suo perdono per quanti si convertono a lui!</p>
<p class="C17 V30">Non vi può essere tutto negli uomini, poiché un figlio dell’uomo non è immortale.</p>
<p class="C17 V31">Che cosa c’è di più luminoso del sole? Anch’esso scompare. Così l’uomo, che è carne e sangue, volge la mente al male.</p>
<p class="C17 V32">Egli passa in rassegna l’esercito nel più alto dei cieli, ma gli uomini sono tutti terra e cenere. </p>
<p class="C18 V1">Colui che vive in eterno ha creato l’intero universo.</p>
<p class="C18 V2">Il Signore soltanto è riconosciuto giusto e non c’è altri al di fuori di lui.</p>
<p class="C18 V3">Egli regge il mondo con il palmo della mano e tutto obbedisce alla sua volontà; con il suo potere egli è il re di tutte le cose e in esse distingue il sacro dal profano.</p>
<p class="C18 V4">A nessuno è possibile svelare le sue opere e chi può esplorare le sue grandezze?</p>
<p class="C18 V5">La potenza della sua maestà chi potrà misurarla? Chi riuscirà a narrare le sue misericordie?</p>
<p class="C18 V6">Non c’è nulla da togliere e nulla da aggiungere, non è possibile scoprire le meraviglie del Signore.</p>
<p class="C18 V7">Quando l’uomo ha finito, allora comincia, quando si ferma, allora rimane perplesso.</p>
<p class="C18 V8">Che cos’è l’uomo? A che cosa può servire? Qual è il suo bene e qual è il suo male?</p>
<p class="C18 V9">Quanto al numero dei giorni dell’uomo, cento anni sono già molti, ma il sonno eterno di ognuno è imprevedibile a tutti.</p>
<p class="C18 V10">Come una goccia d’acqua nel mare e un granello di sabbia, così questi pochi anni in un giorno dell’eternità.</p>
<p class="C18 V11">Per questo il Signore è paziente verso di loro ed effonde su di loro la sua misericordia.</p>
<p class="C18 V12">Vede e sa che la loro sorte è penosa, perciò abbonda nel perdono.</p>
<p class="C18 V13">La misericordia dell’uomo riguarda il suo prossimo, la misericordia del Signore ogni essere vivente. Egli rimprovera, corregge, ammaestra e guida come un pastore il suo gregge.</p>
<p class="C18 V14">Ha pietà di chi si lascia istruire e di quanti sono zelanti per le sue decisioni.</p>
<p class="C18 V15">Figlio, nel fare il bene non aggiungere rimproveri e a ogni dono parole amare.</p>
<p class="C18 V16">La rugiada non mitiga forse il calore? Così una parola è migliore del dono.</p>
<p class="C18 V17">Ecco, una parola non vale più di un dono ricco? Ambedue si trovano nell’uomo caritatevole.</p>
<p class="C18 V18">Lo stolto rimprovera senza riguardo, il dono dell’invidioso fa lacrimare gli occhi.</p>
<p class="C18 V19">Prima di parlare, infórmati, cùrati ancor prima di ammalarti.</p>
<p class="C18 V20">Prima del giudizio esamina te stesso, così al momento del verdetto troverai perdono.</p>
<p class="C18 V21">Umìliati, prima di cadere malato, e quando hai peccato, mostra pentimento.</p>
<p class="C18 V22">Nulla ti impedisca di soddisfare un voto al tempo giusto, non aspettare fino alla morte per sdebitarti.</p>
<p class="C18 V23">Prima di fare un voto prepara te stesso, non fare come un uomo che tenta il Signore.</p>
<p class="C18 V24">Ricòrdati della collera nei giorni della fine, del tempo della vendetta, quando egli distoglierà lo sguardo da te.</p>
<p class="C18 V25">Ricòrdati della carestia nel tempo dell’abbondanza, della povertà e dell’indigenza nei giorni della ricchezza.</p>
<p class="C18 V26">Dal mattino alla sera il tempo cambia, tutto è effimero davanti al Signore.</p>
<p class="C18 V27">Un uomo saggio è circospetto in ogni cosa, nei giorni del peccato si astiene dalla colpa.</p>
<p class="C18 V28">Ogni uomo assennato conosce la sapienza e rende omaggio a colui che la trova.</p>
<p class="C18 V29">Quelli istruiti nel parlare, anch’essi diventano saggi, effondono come pioggia massime adeguate. Vale più la fiducia in un unico Signore che aderire a un morto con un cuore morto.</p>
<p class="C18 V30">Non seguire le passioni, poni un freno ai tuoi desideri.</p>
<p class="C18 V31">Se ti concedi lo sfogo della passione, essa ti renderà oggetto di scherno per i tuoi nemici.</p>
<p class="C18 V32">Non rallegrarti per i molti piaceri, per non impoverirti con i loro costi.</p>
<p class="C18 V33">Non ridurti in miseria per i debiti dei banchetti, quando non hai nulla nella borsa, perché sarà un’insidia alla tua propria vita. </p>
<p class="C19 V1">Un operaio ubriacone non arricchirà, chi disprezza le piccole cose cadrà a poco a poco.</p>
<p class="C19 V2">Vino e donne fanno deviare anche i saggi, ancora più temerario è chi frequenta prostitute.</p>
<p class="C19 V3">Putredine e vermi saranno la sua sorte, chi è temerario sarà eliminato.</p>
<p class="C19 V4">Chi si fida troppo presto, è di animo leggero, chi pecca, danneggia se stesso.</p>
<p class="C19 V5">Chi si compiace del male, sarà condannato; chi resiste ai piaceri, corona la propria vita.</p>
<p class="C19 V6">Chi domina la lingua, vivrà senza liti; chi odia la loquacità, riduce i guai.</p>
<p class="C19 V7">Non ripetere mai la parola udita e non ne avrai alcun danno.</p>
<p class="C19 V8">Non parlare né riguardo all’amico né riguardo al nemico, e se puoi farlo senza colpa, non svelare nulla,</p>
<p class="C19 V9">poiché chi ti ascolta si guarderà da te e all’occasione ti detesterà.</p>
<p class="C19 V10">Hai udito una parola? Muoia con te! Sta’ sicuro, non ti farà scoppiare.</p>
<p class="C19 V11">Per una parola va in doglie lo stolto, come la partoriente per un bambino.</p>
<p class="C19 V12">Una freccia conficcata nella coscia: tale una parola in seno allo stolto.</p>
<p class="C19 V13">Chiedi conto all’amico: forse non ha fatto nulla, e se ha fatto qualcosa, perché non continui più.</p>
<p class="C19 V14">Chiedi conto al prossimo: forse non ha detto nulla, e se ha detto qualcosa, perché non lo ripeta.</p>
<p class="C19 V15">Chiedi conto all’amico, perché spesso si tratta di calunnia; non credere a ogni parola.</p>
<p class="C19 V16">C’è chi scivola, ma non di proposito; e chi non ha peccato con la sua lingua?</p>
<p class="C19 V17">Chiedi conto al tuo prossimo, prima di minacciarlo; da’ corso alla legge dell’Altissimo.</p>
<p class="C19 V18">Il timore del Signore è il principio dell’accoglienza, la sapienza procura l’amore presso di lui.</p>
<p class="C19 V19">La conoscenza dei comandamenti del Signore è educazione alla vita, chi fa ciò che gli è gradito raccoglie i frutti dell’albero dell’immortalità.</p>
<p class="C19 V20">Ogni sapienza è timore del Signore e in ogni sapienza c’è la pratica della legge e la conoscenza della sua onnipotenza.</p>
<p class="C19 V21">Il servo che dice al padrone: «Non farò ciò che ti piace», anche se dopo lo fa, irrita colui che gli dà da mangiare.</p>
<p class="C19 V22">Non c’è sapienza nella conoscenza del male, non è mai prudenza il consiglio dei peccatori.</p>
<p class="C19 V23">C’è un’astuzia che è abominevole, c’è uno stolto cui manca la saggezza.</p>
<p class="C19 V24">Meglio uno di scarsa intelligenza ma timorato, che uno molto intelligente ma trasgressore della legge.</p>
<p class="C19 V25">C’è un’astuzia fatta di cavilli, ma ingiusta, c’è chi intriga per prevalere in tribunale, ma il saggio è giusto quando giudica.</p>
<p class="C19 V26">C’è il malvagio curvo nella sua tristezza, ma il suo intimo è pieno d’inganno;</p>
<p class="C19 V27">abbassa il volto e finge di essere sordo, ma, quando non è osservato, avrà il sopravvento su di te.</p>
<p class="C19 V28">E se per mancanza di forza gli è impedito di peccare, all’occasione propizia farà del male.</p>
<p class="C19 V29">Dall’aspetto si conosce l’uomo e chi è assennato da come si presenta.</p>
<p class="C19 V30">Il vestito di un uomo, la bocca sorridente e la sua andatura rivelano quello che è. </p>
<p class="C20 V1">C’è un rimprovero che è fuori tempo, c’è chi tace ed è prudente.</p>
<p class="C20 V2">Quanto è meglio rimproverare che covare l’ira!</p>
<p class="C20 V3">Chi si confessa colpevole evita l’umiliazione.</p>
<p class="C20 V4">Come un eunuco che vuol deflorare una ragazza, così chi vuole fare giustizia con la violenza.</p>
<p class="C20 V5">C’è chi tace ed è ritenuto saggio, e chi è riprovato per la troppa loquacità.</p>
<p class="C20 V6">C’è chi tace, perché non sa che cosa rispondere, e c’è chi tace, perché conosce il momento opportuno.</p>
<p class="C20 V7">L’uomo saggio sta zitto fino al momento opportuno, il millantatore e lo stolto non ne tengono conto.</p>
<p class="C20 V8">Chi esagera nel parlare si renderà riprovevole, chi vuole imporsi a tutti i costi sarà detestato. Com’è bello quando chi è biasimato mostra pentimento, perché così tu sfuggirai a un peccato volontario.</p>
<p class="C20 V9">Nelle disgrazie qualcuno può trovare un vantaggio, ma c’è un profitto che si può cambiare in perdita.</p>
<p class="C20 V10">C’è una generosità che non ti arreca vantaggi e c’è una generosità che rende il doppio.</p>
<p class="C20 V11">C’è un’umiliazione che viene dalla gloria e c’è chi dall’abbattimento alza la testa.</p>
<p class="C20 V12">C’è chi compra molte cose con poco e chi le paga sette volte il loro valore.</p>
<p class="C20 V13">Il saggio si rende amabile con le sue parole, ma le cortesie degli stolti sono sciupate.</p>
<p class="C20 V14">Il dono di uno stolto non ti giova, e ugualmente quello dell’invidioso, perché è frutto di costrizione; i suoi occhi, infatti, sono molti invece di uno.</p>
<p class="C20 V15">Egli dà poco, ma rinfaccia molto; apre la sua bocca come un banditore. Oggi fa un prestito e domani lo richiede; quanto è odioso un uomo del genere!</p>
<p class="C20 V16">Lo stolto dice: «Non ho un amico, non c’è gratitudine al bene che faccio». Quelli che mangiano il suo pane sono lingue cattive.</p>
<p class="C20 V17">Quanti si burleranno di lui, e quante volte! Poiché non accoglie l’avere con spirito retto, e il non avere gli è ugualmente indifferente.</p>
<p class="C20 V18">Meglio inciampare sul pavimento che con la lingua; è così che la caduta dei cattivi giunge rapida.</p>
<p class="C20 V19">Un discorso inopportuno è come un racconto inopportuno: è sempre sulla bocca dei maleducati.</p>
<p class="C20 V20">Non si accetta un proverbio dalla bocca dello stolto, perché non lo dice mai a proposito.</p>
<p class="C20 V21">C’è chi è trattenuto dal peccare a causa della miseria e quando riposa non avrà rimorsi.</p>
<p class="C20 V22">C’è chi si rovina per rispetto umano e di fronte a uno stolto si dà perduto.</p>
<p class="C20 V23">C’è chi per rispetto umano fa promesse a un amico, e in tal modo gratuitamente se lo rende nemico.</p>
<p class="C20 V24">Brutta macchia nell’uomo la menzogna, è sempre sulla bocca dei maldicenti.</p>
<p class="C20 V25">Meglio un ladro che un mentitore abituale, tutti e due avranno in sorte la rovina.</p>
<p class="C20 V26">L’abitudine del bugiardo è un disonore, la vergogna che si merita è sempre con lui.</p>
<p class="C20 V27">Chi è saggio nel parlare si apre una strada e l’uomo prudente piace ai grandi.</p>
<p class="C20 V28">Chi lavora la terra accresce il suo raccolto, chi piace ai grandi si fa perdonare i suoi torti.</p>
<p class="C20 V29">Regali e doni accecano gli occhi dei saggi, come bavaglio sulla bocca soffocano i rimproveri.</p>
<p class="C20 V30">Sapienza nascosta e tesoro invisibile: a che servono l’una e l’altro?</p>
<p class="C20 V31">Meglio l’uomo che nasconde la sua stoltezza di quello che nasconde la sua sapienza.</p>
<p class="C20 V32">È meglio perseverare nella ricerca del Signore che essere un libero auriga della propria vita. </p>
<p class="C21 V1">Figlio, hai peccato? Non farlo più e chiedi perdono per le tue colpe passate.</p>
<p class="C21 V2">Come davanti a un serpente, fuggi il peccato: se ti avvicini, ti morderà. Denti di leone sono i suoi denti, capaci di distruggere vite umane.</p>
<p class="C21 V3">Ogni trasgressione è spada a doppio taglio, non c’è guarigione alle sue ferite.</p>
<p class="C21 V4">Spavento e violenza disperdono la ricchezza, così la casa del superbo sarà devastata.</p>
<p class="C21 V5">La preghiera del povero sale agli orecchi di Dio e il giudizio di lui sarà a suo favore.</p>
<p class="C21 V6">Chi odia il rimprovero segue le orme del peccatore, ma chi teme il Signore si converte nel cuore.</p>
<p class="C21 V7">Da lontano si conosce chi è abile nel parlare, ma l’assennato avverte quando inciampa.</p>
<p class="C21 V8">Chi costruisce la sua casa con ricchezze altrui è come chi ammucchia pietre per il sepolcro.</p>
<p class="C21 V9">Ammasso di stoppa è una riunione di iniqui, la loro fine è una fiammata di fuoco.</p>
<p class="C21 V10">La via dei peccatori è ben lastricata, ma al suo termine c’è il baratro infernale.</p>
<p class="C21 V11">Chi osserva la legge domina il suo istinto, il timore del Signore conduce alla sapienza.</p>
<p class="C21 V12">Chi non è perspicace non può essere istruito, ma c’è anche una perspicacia che riempie di amarezza.</p>
<p class="C21 V13">La scienza del saggio cresce come un diluvio e il suo consiglio è come sorgente di vita.</p>
<p class="C21 V14">L’intimo dello stolto è come un vaso frantumato, non può contenere alcuna scienza.</p>
<p class="C21 V15">Se un assennato ascolta un discorso intelligente, lo approva e vi aggiunge dell’altro; se l’ascolta un dissoluto, se ne dispiace e lo getta via, dietro le spalle.</p>
<p class="C21 V16">Le spiegazioni dello sciocco sono come un fardello nel cammino, ma il parlare del saggio reca diletto.</p>
<p class="C21 V17">La parola del prudente è ricercata nell’assemblea, sui suoi discorsi si riflette seriamente.</p>
<p class="C21 V18">Per lo stolto la sapienza è come casa in rovina, e la scienza dell’insensato è un insieme di parole astruse.</p>
<p class="C21 V19">Ceppi ai piedi è l’istruzione per l’insensato e come catene alla sua destra.</p>
<p class="C21 V20">Lo stolto alza la sua voce quando ride, ma l’uomo saggio sorride appena sommessamente.</p>
<p class="C21 V21">Come ornamento d’oro è l’istruzione per chi ha senno, è come un monile al braccio destro.</p>
<p class="C21 V22">Il piede dello stolto entra subito in una casa, ma l’uomo prudente è rispettoso verso gli altri.</p>
<p class="C21 V23">Lo stolto spia dalla porta dentro una casa, l’uomo educato invece se ne sta fuori.</p>
<p class="C21 V24">È cattiva educazione origliare alla porta, l’uomo prudente ne resterebbe confuso.</p>
<p class="C21 V25">Le labbra degli stolti raccontano sciocchezze, ma le parole dei prudenti sono pesate sulla bilancia.</p>
<p class="C21 V26">Il cuore degli stolti sta sulla loro bocca, mentre bocca dei saggi è il loro cuore.</p>
<p class="C21 V27">Quando un empio maledice l’avversario, maledice se stesso.</p>
<p class="C21 V28">Chi mormora diffama se stesso ed è detestato dal suo vicinato. </p>
<p class="C22 V1">Il pigro è simile a una pietra insudiciata, tutti fischiano in suo disprezzo.</p>
<p class="C22 V2">Il pigro è simile a una palla di sterco, chi la raccoglie scuote la mano.</p>
<p class="C22 V3">Un figlio maleducato è la vergogna di un padre, se è una figlia il danno è più grave.</p>
<p class="C22 V4">Una figlia sensata troverà marito, la svergognata è un dolore per chi l’ha generata.</p>
<p class="C22 V5">La figlia sfacciata disonora il padre e il marito, dall’uno e dall’altro sarà disprezzata.</p>
<p class="C22 V6">Un discorso inopportuno è come musica in caso di lutto, ma frusta e correzione sono saggezza in ogni tempo.</p>
<p class="C22 V7">I figli che hanno di che vivere con una vita onesta fanno dimenticare l’umile origine dei loro genitori.</p>
<p class="C22 V8">I figli che millantano superbia e cattiva educazione disonorano la nobiltà delle loro famiglie.</p>
<p class="C22 V9">Chi ammaestra uno stolto è come uno che incolla cocci, che sveglia un dormiglione da un sonno profondo.</p>
<p class="C22 V10">Parlare a uno stolto è parlare a chi ha sonno; alla fine dirà: «Cosa c’è?».</p>
<p class="C22 V11">Piangi per un morto perché ha perduto la luce, piangi per uno stolto perché ha perduto il senno. Piangi meno per un morto perché ora riposa, ma la vita dello stolto è peggiore della morte.</p>
<p class="C22 V12">Il lutto per un morto dura sette giorni, per uno stolto ed empio tutti i giorni della sua vita.</p>
<p class="C22 V13">Con uno stolto non prolungare il discorso, e non frequentare l’insensato: nella sua insipienza ti disprezzerà in ogni modo. Guàrdati da lui, per non avere noie e per non contaminarti al suo contatto. Evitalo e troverai pace, non sarai disgustato dalla sua insipienza.</p>
<p class="C22 V14">Che c’è di più pesante del piombo? E qual è il suo nome, se non quello di stolto?</p>
<p class="C22 V15">Sabbia, sale e massa di ferro si portano meglio che un insensato.</p>
<p class="C22 V16">Una travatura di legno ben connessa in una casa non viene scompaginata per un terremoto, così un cuore consolidato da matura riflessione non si scoraggia nel momento critico.</p>
<p class="C22 V17">Un cuore sorretto da sagge riflessioni è come un bel fregio su parete levigata.</p>
<p class="C22 V18">Ciottoli posti su un’altura di fronte al vento non resistono, così un cuore meschino, basato su stolti pensieri, non regge di fronte a un qualsiasi timore.</p>
<p class="C22 V19">Chi punge un occhio lo fa lacrimare, chi punge un cuore ne scopre il sentimento.</p>
<p class="C22 V20">Chi scaglia un sasso contro gli uccelli li mette in fuga, chi offende un amico rompe l’amicizia.</p>
<p class="C22 V21">Se hai sguainato la spada contro un amico, non disperare: può esserci un ritorno.</p>
<p class="C22 V22">Se hai aperto la bocca contro un amico, non temere: può esserci riconciliazione, tranne il caso d’insulto, di arroganza, di segreti svelati e di un colpo a tradimento; in questi casi ogni amico scompare.</p>
<p class="C22 V23">Conquìstati la fiducia del prossimo nella sua povertà, per godere con lui nella sua prosperità. Nel tempo della tribolazione restagli vicino, per avere parte alla sua eredità. L’apparenza infatti non è sempre da disprezzare né deve meravigliare che un ricco non abbia senno.</p>
<p class="C22 V24">Prima del fuoco c’è vapore e fumo di fornace, così prima del sangue ci sono le ingiurie.</p>
<p class="C22 V25">Non mi vergognerò di proteggere un amico, non mi nasconderò davanti a lui.</p>
<p class="C22 V26">Se mi succederà il male a causa sua, chiunque lo venga a sapere si guarderà da lui.</p>
<p class="C22 V27">Chi porrà una guardia alla mia bocca, e alle mie labbra un sigillo guardingo, perché io non cada per colpa loro e la mia lingua non sia la mia rovina? </p>
<p class="C23 V1">Signore, padre e padrone della mia vita, non abbandonarmi al loro volere, non lasciarmi cadere a causa loro.</p>
<p class="C23 V2">Chi fustigherà i miei pensieri e chi insegnerà la sapienza al mio cuore, perché non siano risparmiati i miei errori e i loro peccati non restino impuniti,</p>
<p class="C23 V3">perché non si moltiplichino i miei errori e non aumentino di numero i miei peccati, e io non cada davanti ai miei avversari e il nemico non gioisca su di me? Per loro è lontana la speranza della tua misericordia.</p>
<p class="C23 V4">Signore, padre e Dio della mia vita, non darmi l’arroganza degli occhi</p>
<p class="C23 V5">e allontana da me ogni smodato desiderio.</p>
<p class="C23 V6">Sensualità e libidine non s’impadroniscano di me, a desideri vergognosi non mi abbandonare.</p>
<p class="C23 V7">Ascoltate, figli, come disciplinare la bocca, chi ne tiene conto non sarà colto in flagrante.</p>
<p class="C23 V8">Il peccatore è vittima delle proprie labbra, il maldicente e il superbo vi trovano inciampo.</p>
<p class="C23 V9">Non abituare la bocca al giuramento, non abituarti a proferire il nome del Santo.</p>
<p class="C23 V10">Infatti, come un servo interrogato accuratamente non mancherà di prendere lividure, così chi giura e pronuncia il Nome di continuo di certo non sarà esente da peccato.</p>
<p class="C23 V11">Un uomo dai molti giuramenti accumula iniquità; il flagello non si allontana dalla sua casa. Se sbaglia, il suo peccato è su di lui; se non ne tiene conto, pecca due volte. Se giura il falso, non sarà giustificato, e la sua casa si riempirà di sventure.</p>
<p class="C23 V12">C’è un modo di parlare paragonabile alla morte: che non si trovi nella discendenza di Giacobbe! Da tutto questo infatti staranno lontano i pii, così non si rotoleranno nei peccati.</p>
<p class="C23 V13">Non abituare la tua bocca a grossolane volgarità, in esse infatti c’è motivo di peccato.</p>
<p class="C23 V14">Ricorda tuo padre e tua madre quando siedi tra i grandi, perché non lo dimentichi davanti a loro e per abitudine non dica sciocchezze, e non giunga a desiderare di non essere nato e maledica il giorno della tua nascita.</p>
<p class="C23 V15">Un uomo abituato a discorsi ingiuriosi non si correggerà in tutta la sua vita.</p>
<p class="C23 V16">Due tipi di persone moltiplicano i peccati, e un terzo provoca l’ira: una passione ardente come fuoco acceso non si spegnerà finché non sia consumata; un uomo impudico nel suo corpo non desisterà finché il fuoco non lo divori;</p>
<p class="C23 V17">per l’uomo impudico ogni pane è appetitoso, non si stancherà finché non muoia.</p>
<p class="C23 V18">L’uomo infedele al proprio letto dice fra sé: «Chi mi vede? C’è buio intorno a me e le mura mi nascondono; nessuno mi vede, perché temere? Dei miei peccati non si ricorderà l’Altissimo».</p>
<p class="C23 V19">Egli teme solo gli occhi degli uomini, non sa che gli occhi del Signore sono mille volte più luminosi del sole; essi vedono tutte le vie degli uomini e penetrano fin nei luoghi più segreti.</p>
<p class="C23 V20">Tutte le cose, prima che fossero create, gli erano note, allo stesso modo anche dopo la creazione.</p>
<p class="C23 V21">Quest’uomo sarà condannato nelle piazze della città, sarà sorpreso dove meno se l’aspetta.</p>
<p class="C23 V22">Così anche la donna che tradisce suo marito e gli porta un erede avuto da un altro.</p>
<p class="C23 V23">Prima di tutto ha disobbedito alla legge dell’Altissimo, in secondo luogo ha commesso un torto verso il marito, in terzo luogo si è macchiata di adulterio e ha portato in casa figli di un estraneo.</p>
<p class="C23 V24">Costei sarà trascinata davanti all’assemblea e si procederà a un’inchiesta sui suoi figli.</p>
<p class="C23 V25">I suoi figli non metteranno radici, i suoi rami non porteranno frutto.</p>
<p class="C23 V26">Lascerà il suo ricordo come una maledizione, la sua infamia non sarà cancellata.</p>
<p class="C23 V27">I superstiti sapranno che nulla è meglio del timore del Signore, nulla è più dolce dell’osservare i suoi comandamenti.</p>
<p class="C23 V28">Grande gloria è seguire Dio, essere a lui graditi è lunga vita. </p>
<p class="C24 V1">La sapienza fa il proprio elogio, in mezzo al suo popolo proclama la sua gloria.</p>
<p class="C24 V2">Nell’assemblea dell’Altissimo apre la bocca, dinanzi alle sue schiere proclama la sua gloria: </p>
<p class="C24 V3">«Io sono uscita dalla bocca dell’Altissimo e come nube ho ricoperto la terra.</p>
<p class="C24 V4">Io ho posto la mia dimora lassù, il mio trono era su una colonna di nubi.</p>
<p class="C24 V5">Ho percorso da sola il giro del cielo, ho passeggiato nelle profondità degli abissi.</p>
<p class="C24 V6">Sulle onde del mare e su tutta la terra, su ogni popolo e nazione ho preso dominio.</p>
<p class="C24 V7">Fra tutti questi ho cercato un luogo di riposo, qualcuno nel cui territorio potessi risiedere.</p>
<p class="C24 V8">Allora il creatore dell’universo mi diede un ordine, colui che mi ha creato mi fece piantare la tenda e mi disse: “Fissa la tenda in Giacobbe e prendi eredità in Israele”.</p>
<p class="C24 V9">Prima dei secoli, fin dal principio, egli mi ha creato, per tutta l’eternità non verrò meno.</p>
<p class="C24 V10">Nella tenda santa davanti a lui ho officiato e così mi sono stabilita in Sion.</p>
<p class="C24 V11">Nella città che egli ama mi ha fatto abitare e in Gerusalemme è il mio potere.</p>
<p class="C24 V12">Ho posto le radici in mezzo a un popolo glorioso, nella porzione del Signore è la mia eredità.</p>
<p class="C24 V13">Sono cresciuta come un cedro sul Libano, come un cipresso sui monti dell’Ermon.</p>
<p class="C24 V14">Sono cresciuta come una palma in Engàddi e come le piante di rose in Gerico, come un ulivo maestoso nella pianura e come un platano mi sono elevata.</p>
<p class="C24 V15">Come cinnamòmo e balsamo di aromi, come mirra scelta ho sparso profumo, come gàlbano, ònice e storace, come nuvola d’incenso nella tenda.</p>
<p class="C24 V16">Come un terebinto io ho esteso i miei rami e i miei rami sono piacevoli e belli.</p>
<p class="C24 V17">Io come vite ho prodotto splendidi germogli e i miei fiori danno frutti di gloria e ricchezza.</p>
<p class="C24 V18">Io sono la madre del bell’amore e del timore, della conoscenza e della santa speranza; eterna, sono donata a tutti i miei figli, a coloro che sono scelti da lui.</p>
<p class="C24 V19">Avvicinatevi a me, voi che mi desiderate, e saziatevi dei miei frutti,</p>
<p class="C24 V20">perché il ricordo di me è più dolce del miele, il possedermi vale più del favo di miele.</p>
<p class="C24 V21">Quanti si nutrono di me avranno ancora fame e quanti bevono di me avranno ancora sete.</p>
<p class="C24 V22">Chi mi obbedisce non si vergognerà, chi compie le mie opere non peccherà».</p>
<p class="C24 V23">Tutto questo è il libro dell’alleanza del Dio altissimo, la legge che Mosè ci ha prescritto, eredità per le assemblee di Giacobbe.</p>
<p class="C24 V24">Non cessate di rafforzarvi nel Signore, aderite a lui perché vi dia vigore. Il Signore onnipotente è l’unico Dio e non c’è altro salvatore al di fuori di lui.</p>
<p class="C24 V25">Essa trabocca di sapienza come il Pison e come il Tigri nella stagione delle primizie,</p>
<p class="C24 V26">effonde intelligenza come l’Eufrate e come il Giordano nei giorni della mietitura,</p>
<p class="C24 V27">come luce irradia la dottrina, come il Ghicon nei giorni della vendemmia.</p>
<p class="C24 V28">Il primo uomo non ne ha esaurito la conoscenza e così l’ultimo non l’ha mai pienamente indagata.</p>
<p class="C24 V29">Il suo pensiero infatti è più vasto del mare e il suo consiglio è più profondo del grande abisso.</p>
<p class="C24 V30">Io, come un canale che esce da un fiume e come un acquedotto che entra in un giardino,</p>
<p class="C24 V31">ho detto: «Innaffierò il mio giardino e irrigherò la mia aiuola». Ma ecco, il mio canale è diventato un fiume e il mio fiume è diventato un mare.</p>
<p class="C24 V32">Farò ancora splendere la dottrina come l’aurora, la farò brillare molto lontano.</p>
<p class="C24 V33">Riverserò ancora l’insegnamento come profezia, lo lascerò alle generazioni future.</p>
<p class="C24 V34">Vedete che non ho faticato solo per me, ma per tutti quelli che la cercano. </p>
<p class="C25 V1">Di tre cose si compiace l’anima mia, ed esse sono gradite al Signore e agli uomini: concordia di fratelli, amicizia tra vicini, moglie e marito che vivono in piena armonia.</p>
<p class="C25 V2">Tre tipi di persone detesta l’anima mia, la loro vita è per me un grande orrore: il povero superbo, il ricco bugiardo, il vecchio adultero privo di senno.</p>
<p class="C25 V3">Se non hai raccolto in gioventù, che cosa vuoi trovare nella vecchiaia?</p>
<p class="C25 V4">Quanto s’addice il giudicare ai capelli bianchi e agli anziani il saper dare consigli!</p>
<p class="C25 V5">Quanto s’addice la sapienza agli anziani, il discernimento e il consiglio alle persone onorate!</p>
<p class="C25 V6">Corona dei vecchi è un’esperienza molteplice, loro vanto è temere il Signore.</p>
<p class="C25 V7">Nove situazioni ritengo felici nel mio cuore, la decima la dirò con parole: un uomo allietato dai figli, chi vede da vivo la caduta dei suoi nemici;</p>
<p class="C25 V8">felice chi vive con una moglie assennata, chi non ara con il bue e l’asino insieme, chi non ha peccato con la sua lingua, chi non ha servito a uno indegno di lui;</p>
<p class="C25 V9">felice chi ha trovato la prudenza, chi parla a gente che l’ascolta;</p>
<p class="C25 V10">quanto è grande chi ha trovato la sapienza, ma nessuno supera chi teme il Signore!</p>
<p class="C25 V11">Il timore del Signore vale più di ogni cosa; chi lo possiede a chi potrà essere paragonato?</p>
<p class="C25 V12">Il timore del Signore è inizio di amore per lui, la fede è inizio di adesione a lui.</p>
<p class="C25 V13">Qualunque ferita, ma non la ferita del cuore, qualunque malvagità, ma non la malvagità di una donna;</p>
<p class="C25 V14">qualunque sventura, ma non quella causata da persone che odiano, qualunque vendetta, ma non la vendetta dei nemici.</p>
<p class="C25 V15">Non c’è veleno peggiore del veleno di un serpente, non c’è ira peggiore dell’ira di una donna.</p>
<p class="C25 V16">Preferirei abitare con un leone e con un drago piuttosto che abitare con una donna malvagia.</p>
<p class="C25 V17">La malvagità di una donna ne àltera l’aspetto, rende il suo volto tetro come quello di un orso.</p>
<p class="C25 V18">Suo marito siede in mezzo ai suoi vicini e senza volerlo geme amaramente.</p>
<p class="C25 V19">Ogni malizia è nulla di fronte alla malizia di una donna, possa piombarle addosso la sorte del peccatore!</p>
<p class="C25 V20">Come una salita sabbiosa per i piedi di un vecchio, tale la donna linguacciuta per un uomo pacifico.</p>
<p class="C25 V21">Non soccombere al fascino di una donna, per una donna non ardere di passione.</p>
<p class="C25 V22">Motivo di sdegno, di rimprovero e di grande disprezzo è una donna che mantiene il proprio marito.</p>
<p class="C25 V23">Animo abbattuto e volto triste e ferita al cuore è una donna malvagia; mani inerti e ginocchia infiacchite, tale è colei che non rende felice il proprio marito.</p>
<p class="C25 V24">Dalla donna ha inizio il peccato e per causa sua tutti moriamo.</p>
<p class="C25 V25">Non dare all’acqua via d’uscita né libertà di parlare a una donna malvagia.</p>
<p class="C25 V26">Se non cammina al cenno della tua mano, separala dalla tua carne. </p>
<p class="C26 V1">Fortunato il marito di una brava moglie, il numero dei suoi giorni sarà doppio.</p>
<p class="C26 V2">Una donna valorosa è la gioia del marito, egli passerà in pace i suoi anni.</p>
<p class="C26 V3">Una brava moglie è davvero una fortuna, viene assegnata a chi teme il Signore.</p>
<p class="C26 V4">Ricco o povero, il suo cuore è contento, in ogni circostanza il suo volto è gioioso.</p>
<p class="C26 V5">Di tre cose il mio cuore ha paura, e per la quarta sono spaventato: una calunnia diffusa in città, un tumulto di popolo e una falsa accusa, sono cose peggiori della morte;</p>
<p class="C26 V6">ma crepacuore e lutto è una donna gelosa di un’altra, il flagello della sua lingua fa presa su tutti.</p>
<p class="C26 V7">Giogo di buoi sconnesso è una cattiva moglie, chi la prende è come chi afferra uno scorpione.</p>
<p class="C26 V8">Motivo di grande sdegno è una donna che si ubriaca, non riuscirà a nascondere la sua vergogna.</p>
<p class="C26 V9">Una donna sensuale ha lo sguardo eccitato, la si riconosce dalle sue occhiate.</p>
<p class="C26 V10">Fa’ buona guardia a una figlia sfrenata, perché non ne approfitti, se trova indulgenza.</p>
<p class="C26 V11">Guàrdati dalla donna che ha lo sguardo impudente, non meravigliarti se poi ti fa del male.</p>
<p class="C26 V12">Come un viandante assetato apre la bocca e beve qualsiasi acqua a lui vicina, così ella siede davanti a ogni palo e apre a qualsiasi freccia la faretra.</p>
<p class="C26 V13">La grazia di una donna allieta il marito, il suo senno gli rinvigorisce le ossa.</p>
<p class="C26 V14">È un dono del Signore una donna silenziosa, non c’è prezzo per una donna educata.</p>
<p class="C26 V15">Grazia su grazia è una donna pudica, non si può valutare il pregio di una donna riservata.</p>
<p class="C26 V16">Il sole risplende nel più alto dei cieli, la bellezza di una brava moglie nell’ornamento della casa.</p>
<p class="C26 V17">Lampada che brilla sul sacro candelabro, così è la bellezza di un volto su una robusta statura.</p>
<p class="C26 V18">Colonne d’oro su base d’argento sono gambe graziose su solidi piedi.</p>
<p class="C26 V19">Figlio, conserva sano il fiore dell’età e non affidare la tua forza a donne straniere.</p>
<p class="C26 V20">Cerca nella pianura un campo fertile per gettarvi il tuo seme, attendendo la progenie.</p>
<p class="C26 V21">Così i frutti che lascerai, fieri della loro nobiltà, prospereranno.</p>
<p class="C26 V22">La donna pagata vale uno sputo, se è sposata, è torre di morte per quanti la usano.</p>
<p class="C26 V23">La moglie empia l’avrà in sorte il peccatore, quella pia sarà data a chi teme il Signore.</p>
<p class="C26 V24">La donna impudica cerca sempre il disonore, una figlia pudica è riservata anche con il marito.</p>
<p class="C26 V25">La donna sfrontata viene stimata come un cane, quella che ha pudore teme il Signore.</p>
<p class="C26 V26">La donna che onora il marito a tutti appare saggia, quella orgogliosa che lo umilia sarà empia per tutti. Felice il marito di una brava moglie, il numero dei suoi giorni sarà raddoppiato.</p>
<p class="C26 V27">La donna che grida ed è chiacchierona è come tromba di guerra che suona la carica. L’uomo che si trova in simili condizioni passa la vita tra rumori di guerra.</p>
<p class="C26 V28">Due cose rattristano il mio cuore, e una terza mi provoca collera: un guerriero che languisce nella miseria, uomini saggi trattati con disprezzo e chi passa dalla giustizia al peccato: il Signore lo tiene pronto per la spada.</p>
<p class="C26 V29">È difficile che il commerciante sia esente da colpe e il rivenditore sia indenne da peccato. </p>
<p class="C27 V1">Per amore del denaro molti peccano, chi cerca di arricchire volta lo sguardo.</p>
<p class="C27 V2">Fra le giunture delle pietre si conficca un piolo, tra la compera e la vendita s’insinua il peccato.</p>
<p class="C27 V3">Se non ti afferri con forza al timore del Signore, la tua casa andrà presto in rovina.</p>
<p class="C27 V4">Quando si scuote un setaccio restano i rifiuti; così quando un uomo discute, ne appaiono i difetti.</p>
<p class="C27 V5">I vasi del ceramista li mette a prova la fornace, così il modo di ragionare è il banco di prova per un uomo.</p>
<p class="C27 V6">Il frutto dimostra come è coltivato l’albero, così la parola rivela i pensieri del cuore.</p>
<p class="C27 V7">Non lodare nessuno prima che abbia parlato, poiché questa è la prova degli uomini.</p>
<p class="C27 V8">Se cerchi la giustizia, la raggiungerai e te ne rivestirai come di un manto di gloria.</p>
<p class="C27 V9">Gli uccelli sostano presso i loro simili, la verità ritorna a quelli che fanno cose giuste.</p>
<p class="C27 V10">Il leone insidia la preda, così il peccato coloro che fanno cose ingiuste.</p>
<p class="C27 V11">Nel discorso del pio c’è sempre saggezza, ma lo stolto muta come la luna.</p>
<p class="C27 V12">Tra gli insensati non perdere tempo, tra i saggi invece férmati a lungo.</p>
<p class="C27 V13">Il parlare degli stolti è un orrore, essi ridono tra i bagordi del peccato.</p>
<p class="C27 V14">Il linguaggio di chi giura spesso fa rizzare i capelli, e i loro litigi fanno turare gli orecchi.</p>
<p class="C27 V15">Spargimento di sangue è la rissa dei superbi, ed è penoso ascoltare le loro invettive.</p>
<p class="C27 V16">Chi svela i segreti perde l’altrui fiducia e non trova più un amico per il suo cuore.</p>
<p class="C27 V17">Ama l’amico e sii a lui fedele, ma se hai svelato i suoi segreti, non corrergli dietro,</p>
<p class="C27 V18">perché, come chi ha perduto uno che è morto, così tu hai perduto l’amicizia del tuo prossimo.</p>
<p class="C27 V19">Come un uccello che ti sei fatto scappare di mano, così hai lasciato andare il tuo amico e non lo riprenderai.</p>
<p class="C27 V20">Non inseguirlo, perché ormai è lontano, è fuggito come una gazzella dal laccio.</p>
<p class="C27 V21">Perché si può fasciare una ferita e un’ingiuria si può riparare, ma chi ha svelato segreti non ha più speranza.</p>
<p class="C27 V22">Chi ammicca con l’occhio trama il male, ma chi lo conosce si allontana da lui.</p>
<p class="C27 V23">Davanti a te la sua bocca è dolce e ammira i tuoi discorsi, ma alle tue spalle cambierà il suo parlare e porrà inciampo alle tue parole.</p>
<p class="C27 V24">Io odio molte cose, ma nessuna quanto lui, anche il Signore lo ha in odio.</p>
<p class="C27 V25">Chi scaglia un sasso in alto, se lo tira sulla testa, e un colpo a tradimento ferisce chi lo vibra.</p>
<p class="C27 V26">Chi scava una fossa vi cade dentro, chi tende un laccio vi resta preso.</p>
<p class="C27 V27">Il male si ritorce su chi lo fa, egli non sa neppure da dove gli venga.</p>
<p class="C27 V28">Derisione e insulto per il superbo, la vendetta, come un leone, lo attende al varco.</p>
<p class="C27 V29">Sono presi al laccio quanti gioiscono per la caduta dei pii, il dolore li consumerà prima della loro morte.</p>
<p class="C27 V30">Rancore e ira sono cose orribili, e il peccatore le porta dentro. </p>
<p class="C28 V1">Chi si vendica subirà la vendetta del Signore, il quale tiene sempre presenti i suoi peccati.</p>
<p class="C28 V2">Perdona l’offesa al tuo prossimo e per la tua preghiera ti saranno rimessi i peccati.</p>
<p class="C28 V3">Un uomo che resta in collera verso un altro uomo, come può chiedere la guarigione al Signore?</p>
<p class="C28 V4">Lui che non ha misericordia per l’uomo suo simile, come può supplicare per i propri peccati?</p>
<p class="C28 V5">Se lui, che è soltanto carne, conserva rancore, chi espierà per i suoi peccati?</p>
<p class="C28 V6">Ricòrdati della fine e smetti di odiare, della dissoluzione e della morte e resta fedele ai comandamenti.</p>
<p class="C28 V7">Ricorda i precetti e non odiare il prossimo, l’alleanza dell’Altissimo e dimentica gli errori altrui.</p>
<p class="C28 V8">Astieniti dalle risse e diminuirai i peccati, perché l’uomo passionale attizza la lite.</p>
<p class="C28 V9">Un uomo peccatore semina discordia tra gli amici e tra persone pacifiche diffonde la calunnia.</p>
<p class="C28 V10">Il fuoco divampa in proporzione dell’esca, così la lite s’accresce con l’ostinazione; il furore di un uomo è proporzionato alla sua forza, la sua ira cresce in base alla sua ricchezza.</p>
<p class="C28 V11">Una lite concitata accende il fuoco, una rissa violenta fa versare sangue.</p>
<p class="C28 V12">Se soffi su una scintilla, divampa, se vi sputi sopra, si spegne; eppure ambedue le cose escono dalla tua bocca.</p>
<p class="C28 V13">Maledici il calunniatore e l’uomo che è bugiardo, perché hanno rovinato molti che stavano in pace.</p>
<p class="C28 V14">Le dicerie di una terza persona hanno sconvolto molti, li hanno scacciati di nazione in nazione; hanno demolito città fortificate e rovinato casati potenti.</p>
<p class="C28 V15">Le dicerie di una terza persona hanno fatto ripudiare donne forti, privandole del frutto delle loro fatiche.</p>
<p class="C28 V16">Chi a esse presta attenzione certo non troverà pace, non vivrà tranquillo nella sua dimora.</p>
<p class="C28 V17">Un colpo di frusta produce lividure, ma un colpo di lingua rompe le ossa.</p>
<p class="C28 V18">Molti sono caduti a fil di spada, ma non quanti sono periti per colpa della lingua.</p>
<p class="C28 V19">Beato chi è al riparo da essa, chi non è esposto al suo furore, chi non ha trascinato il suo giogo e non è stato legato con le sue catene.</p>
<p class="C28 V20">Il suo giogo è un giogo di ferro; le sue catene sono catene di bronzo.</p>
<p class="C28 V21">Spaventosa è la morte che la lingua procura, al confronto è preferibile il regno dei morti.</p>
<p class="C28 V22">Essa non ha potere sugli uomini pii, questi non bruceranno alla sua fiamma.</p>
<p class="C28 V23">Quanti abbandonano il Signore in essa cadranno, fra costoro divamperà senza spegnersi mai. Si avventerà contro di loro come un leone e come una pantera ne farà scempio.</p>
<p class="C28 V24">aEcco, recingi pure la tua proprietà con siepe spinosa,</p>
<p class="C28 V25">be sulla tua bocca fa’ porta e catenaccio.</p>
<p class="C28 V26">bMetti sotto chiave l’argento e l’oro,</p>
<p class="C28 V27">ama per le tue parole fa’ bilancia e peso.</p>
<p class="C28 V28">Sta’ attento a non scivolare a causa della lingua, per non cadere di fronte a chi ti insidia. </p>
<p class="C29 V1">Chi pratica la misericordia concede prestiti al prossimo, chi lo sostiene con la sua mano osserva i comandamenti.</p>
<p class="C29 V2">Da’ in prestito al prossimo quando ha bisogno, e a tua volta restituisci al prossimo nel momento fissato.</p>
<p class="C29 V3">Mantieni la parola e sii leale con lui, e in ogni momento troverai quello che ti occorre.</p>
<p class="C29 V4">Molti considerano il prestito come cosa trovata e causano fastidi a coloro che li hanno aiutati.</p>
<p class="C29 V5">Prima di ricevere, uno bacia la mano del creditore e parla con voce sommessa delle ricchezze altrui; ma alla scadenza cerca di guadagnare tempo, trova delle scuse e incolpa le circostanze.</p>
<p class="C29 V6">Se paga, a stento riceve la metà, e deve considerarla come una cosa trovata. In caso contrario, spoglia il creditore dei suoi averi e senza motivo se lo rende nemico; maledizioni e ingiurie gli restituisce, e invece della gloria gli rende disprezzo.</p>
<p class="C29 V7">Molti si rifiutano di prestare non per cattiveria, ma per paura di essere derubati senza ragione.</p>
<p class="C29 V8">Tuttavia sii paziente con il misero, e non fargli attendere troppo a lungo l’elemosina.</p>
<p class="C29 V9">Per amore del comandamento soccorri chi ha bisogno, secondo la sua necessità non rimandarlo a mani vuote.</p>
<p class="C29 V10">Perdi pure denaro per un fratello e un amico, non si arrugginisca inutilmente sotto una pietra.</p>
<p class="C29 V11">Disponi dei beni secondo i comandamenti dell’Altissimo e ti saranno più utili dell’oro.</p>
<p class="C29 V12">Riponi l’elemosina nei tuoi scrigni ed essa ti libererà da ogni male.</p>
<p class="C29 V13">Meglio di uno scudo resistente e di una lancia pesante, essa combatterà per te di fronte al nemico.</p>
<p class="C29 V14">L’uomo buono garantisce per il prossimo, ma chi ha perduto ogni vergogna lo abbandona.</p>
<p class="C29 V15">Non dimenticare il favore di chi si è fatto garante, poiché egli si è impegnato per te.</p>
<p class="C29 V16">Il vizioso dilapida i beni del suo garante</p>
<p class="C29 V17">e l’ingrato di cuore abbandona chi l’ha salvato.</p>
<p class="C29 V18">La cauzione ha rovinato molta gente onesta, li ha sballottati come onda del mare. Ha mandato in esilio uomini potenti, li ha costretti a vagare fra genti straniere.</p>
<p class="C29 V19">Un peccatore si precipita verso la garanzia, va dietro ai guadagni e finisce in tribunale.</p>
<p class="C29 V20">Aiuta il tuo prossimo secondo la tua possibilità e bada a te stesso per non rovinarti.</p>
<p class="C29 V21">Le prime necessità della vita sono acqua, pane e vestito, e una casa che protegga l’intimità.</p>
<p class="C29 V22">Meglio vivere da povero sotto un riparo di tavole, che godere di cibi sontuosi in casa d’altri.</p>
<p class="C29 V23">Sii contento del poco come del molto, e non ti sentirai rinfacciare di essere forestiero.</p>
<p class="C29 V24">Brutta vita andare di casa in casa, non potrai aprire bocca dove sarai forestiero.</p>
<p class="C29 V25">Dovrai accogliere gli ospiti, versare vino senza un grazie, e oltre a ciò ascolterai parole amare:</p>
<p class="C29 V26">«Vieni, forestiero, apparecchia la tavola, se hai qualche cosa sotto mano, dammi da mangiare».</p>
<p class="C29 V27">«Vattene via, forestiero, c’è uno più importante di te, mio fratello sarà mio ospite, ho bisogno della casa».</p>
<p class="C29 V28">Per un uomo che ha intelligenza sono dure queste cose: il rimprovero di essere forestiero e l’insulto di un creditore. </p>
<p class="C30 V1">Chi ama il proprio figlio usa spesso la frusta per lui, per gioire di lui alla fine.</p>
<p class="C30 V2">Chi corregge il proprio figlio ne trarrà vantaggio e se ne potrà vantare con i suoi conoscenti.</p>
<p class="C30 V3">Chi istruisce il proprio figlio rende geloso il nemico e davanti agli amici si rallegra.</p>
<p class="C30 V4">Muore il padre? È come se non morisse, perché dopo di sé lascia uno che gli è simile.</p>
<p class="C30 V5">Durante la vita egli gioisce nel contemplarlo, in punto di morte non prova dolore.</p>
<p class="C30 V6">Per i nemici lascia un vendicatore, per gli amici uno che sa ricompensarli.</p>
<p class="C30 V7">Chi accarezza un figlio ne fascerà poi le ferite, a ogni grido il suo cuore sarà sconvolto.</p>
<p class="C30 V8">Un cavallo non domato diventa caparbio, un figlio lasciato a se stesso diventa testardo.</p>
<p class="C30 V9">Vezzeggia il figlio ed egli ti riserverà delle sorprese, scherza con lui, ti procurerà dispiaceri.</p>
<p class="C30 V10">Non ridere con lui per non doverti rattristare, e non debba alla fine digrignare i denti.</p>
<p class="C30 V11">Non concedergli libertà in gioventù, non prendere alla leggera i suoi errori.</p>
<p class="C30 V12">Piegagli il collo quando è giovane, e battigli i fianchi finché è fanciullo, perché poi intestardito non ti disobbedisca e tu ne abbia un profondo dolore.</p>
<p class="C30 V13">Educa tuo figlio e prenditi cura di lui, così non dovrai sopportare la sua insolenza.</p>
<p class="C30 V14">Meglio un povero di aspetto sano e forte che un ricco malato nel suo corpo.</p>
<p class="C30 V15">Salute e vigore valgono più di tutto l’oro, un corpo robusto più di un’immensa fortuna.</p>
<p class="C30 V16">Non c’è ricchezza superiore alla salute del corpo e non c’è felicità più grande della gioia del cuore.</p>
<p class="C30 V17">Meglio la morte che una vita amara, il riposo eterno che una malattia cronica.</p>
<p class="C30 V18">Cose buone versate su una bocca chiusa sono come cibi deposti sopra una tomba.</p>
<p class="C30 V19">A che serve all’idolo l’offerta di frutti? Esso non mangia né sente il profumo; così è per colui che il Signore perséguita.</p>
<p class="C30 V20">Egli guarda con gli occhi e geme, come un eunuco che abbraccia una vergine e geme: così è per colui che fa giustizia con violenza.</p>
<p class="C30 V21">Non darti in balìa della tristezza e non tormentarti con i tuoi pensieri.</p>
<p class="C30 V22">La gioia del cuore è la vita dell’uomo, l’allegria dell’uomo è lunga vita.</p>
<p class="C30 V23">Distraiti e consola il tuo cuore, tieni lontana la profonda tristezza, perché la tristezza ha rovinato molti e in essa non c’è alcun vantaggio.</p>
<p class="C30 V24">Gelosia e ira accorciano i giorni, le preoccupazioni anticipano la vecchiaia.</p>
<p class="C30 V25">Un cuore limpido e sereno si accontenta dei cibi e gusta tutto quello che mangia. </p>
<p class="C31 V1">L’insonnia del ricco consuma il corpo, i suoi affanni gli tolgono il sonno.</p>
<p class="C31 V2">Le preoccupazioni dell’insonnia non lasciano dormire, come una grave malattia bandiscono il sonno.</p>
<p class="C31 V3">Un ricco fatica nell’accumulare ricchezze, e se riposa è per darsi ai piaceri.</p>
<p class="C31 V4">Un povero fatica nelle privazioni della vita, ma se si riposa cade in miseria.</p>
<p class="C31 V5">Chi ama l’oro non sarà esente da colpa, chi insegue il denaro ne sarà fuorviato.</p>
<p class="C31 V6">Molti sono andati in rovina a causa dell’oro, e la loro rovina era davanti a loro.</p>
<p class="C31 V7">È una trappola per quanti ne sono infatuati, e ogni insensato vi resta preso.</p>
<p class="C31 V8">Beato il ricco che si trova senza macchia e che non corre dietro all’oro.</p>
<p class="C31 V9">Chi è costui? Lo proclameremo beato, perché ha compiuto meraviglie in mezzo al suo popolo.</p>
<p class="C31 V10">Chi ha subìto questa prova ed è risultato perfetto? Sarà per lui un titolo di vanto. Chi poteva trasgredire e non ha trasgredito, fare il male e non lo ha fatto?</p>
<p class="C31 V11">Per questo si consolideranno i suoi beni e l’assemblea celebrerà le sue beneficenze.</p>
<p class="C31 V12">Sei seduto davanti a una tavola sontuosa? Non spalancare verso di essa la tua bocca e non dire: «Che abbondanza qua sopra!».</p>
<p class="C31 V13">Ricòrdati che è un male l’occhio cattivo. Che cosa è stato creato peggiore dell’occhio? Per questo esso lacrima davanti a tutti.</p>
<p class="C31 V14">Non tendere la mano dove un altro volge lo sguardo e non precipitarti sul piatto insieme con lui.</p>
<p class="C31 V15">A partire da te intendi i desideri del tuo prossimo e su ogni cosa rifletti.</p>
<p class="C31 V16">Mangia da uomo frugale ciò che ti è posto dinanzi, non masticare con voracità per non renderti odioso.</p>
<p class="C31 V17">Sii il primo a smettere per educazione, non essere ingordo per non incorrere nel disprezzo.</p>
<p class="C31 V18">Se siedi tra molti invitati, non essere il primo a tendere la mano.</p>
<p class="C31 V19">Per un uomo educato il poco è sufficiente; quando si corica non respira con affanno.</p>
<p class="C31 V20">Il sonno è salubre se lo stomaco è regolato, al mattino ci si alza e si è padroni di sé. Il tormento dell’insonnia e della nausea e la colica accompagnano l’uomo ingordo.</p>
<p class="C31 V21">Se sei stato forzato a eccedere nei cibi, àlzati, va’ a vomitare e ti sentirai sollevato.</p>
<p class="C31 V22">Ascoltami, figlio, e non disprezzarmi, alla fine troverai vere le mie parole. In tutte le tue opere sii diligente e nessuna malattia ti coglierà.</p>
<p class="C31 V23">Molti lodano chi è sontuoso nei banchetti, e la testimonianza della sua munificenza è degna di fede.</p>
<p class="C31 V24">La città mormora di chi è tirchio nel banchetto, e la testimonianza della sua avarizia è esatta.</p>
<p class="C31 V25">Non fare lo spavaldo con il vino, perché il vino ha mandato molti in rovina.</p>
<p class="C31 V26">La fornace prova il metallo nella tempera, così il vino i cuori, in una sfida di arroganti.</p>
<p class="C31 V27">Il vino è come la vita per gli uomini, purché tu lo beva con misura. Che vita è quella dove manca il vino? Fin dall’inizio è stato creato per la gioia degli uomini.</p>
<p class="C31 V28">Allegria del cuore e gioia dell’anima è il vino bevuto a tempo e a misura.</p>
<p class="C31 V29">Amarezza dell’anima è il vino bevuto in quantità, con eccitazione e per sfida.</p>
<p class="C31 V30">L’ubriachezza accresce l’ira dello stolto a sua rovina, ne diminuisce le forze e gli procura ferite.</p>
<p class="C31 V31">Durante un banchetto non rimproverare il vicino, non deriderlo nella sua allegria. Non dirgli parole di biasimo e non affliggerlo chiedendogli quanto ti deve. </p>
<p class="C32 V1">Se ti hanno fatto capotavola, non esaltarti. Compòrtati con gli altri come uno di loro. Pensa a loro e poi mettiti a tavola;</p>
<p class="C32 V2">quando avrai compiuto il tuo dovere, accòmodati per far festa con loro e ricevere complimenti per le tue buone maniere.</p>
<p class="C32 V3">Parla, o anziano, poiché ti si addice, ma con saggezza, e non disturbare la musica.</p>
<p class="C32 V4">Quando c’è un’esecuzione non effonderti in chiacchiere, e non fare il sapiente fuori tempo.</p>
<p class="C32 V5">Sigillo di rubino su ornamento d’oro è un concerto musicale in un banchetto.</p>
<p class="C32 V6">Sigillo di smeraldo in una guarnizione d’oro è la melodia dei canti unita alla dolcezza del vino.</p>
<p class="C32 V7">Parla, o giovane, se c’è bisogno di te, non più di due volte se sei interrogato.</p>
<p class="C32 V8">Compendia il tuo discorso, molte cose in poche parole; compòrtati come uno che sa e che tace a un tempo.</p>
<p class="C32 V9">Fra i grandi non mostrarti presuntuoso, e dove vi sono anziani, non ciarlare troppo.</p>
<p class="C32 V10">Prima del tuono viene la folgore, prima dell’uomo modesto viene la grazia.</p>
<p class="C32 V11">All’ora stabilita àlzati e non restare per ultimo, corri a casa e non indugiare.</p>
<p class="C32 V12">Là divèrtiti e fa’ quello che ti piace, ma non peccare con parole arroganti.</p>
<p class="C32 V13">Per tutto ciò benedici chi ti ha creato, chi ti colma dei suoi benefici.</p>
<p class="C32 V14">Chi teme il Signore ne accetta l’istruzione, chi lo ricerca di buon mattino trova il suo favore.</p>
<p class="C32 V15">Chi scruta la legge viene appagato, ma l’ipocrita vi trova motivo di scandalo.</p>
<p class="C32 V16">Quelli che temono il Signore sanno giudicare, i loro giudizi brillano come luce.</p>
<p class="C32 V17">Il peccatore non accetta critiche e trova scuse a suo piacere.</p>
<p class="C32 V18">Chi è saggio non trascura la riflessione, l’empio e il superbo non provano alcun timore.</p>
<p class="C32 V19">Non fare nulla senza consiglio, non ti pentirai di averlo fatto.</p>
<p class="C32 V20">Non camminare in una via piena di ostacoli e non inciamperai in luoghi pietrosi.</p>
<p class="C32 V21">Non fidarti di una via senza inciampi,</p>
<p class="C32 V22">guàrdati anche dai tuoi figli.</p>
<p class="C32 V23">In tutto ciò che fai abbi fiducia in te stesso, perché anche questo è osservare i comandamenti.</p>
<p class="C32 V24">Chi crede alla legge è attento ai comandamenti, chi confida nel Signore non subirà alcun danno. </p>
<p class="C33 V1">Chi teme il Signore non incorre in alcun male, ma nella prova sarà ancora liberato.</p>
<p class="C33 V2">Un uomo saggio non detesta la legge, ma chi finge con essa è come nave in tempesta.</p>
<p class="C33 V3">L’uomo assennato ha fiducia nella legge, per lui è degna di fede come un oracolo.</p>
<p class="C33 V4">Prepara il tuo discorso e così sarai ascoltato, raccogli il tuo insegnamento e poi rispondi.</p>
<p class="C33 V5">Ruota di carro è il sentimento dello stolto, il suo ragionamento è come l’asse che gira.</p>
<p class="C33 V6">Un amico beffardo è come uno stallone, nitrisce sotto chiunque lo cavalca.</p>
<p class="C33 V7">Perché un giorno è più importante d’un altro, se tutta la luce dell’anno viene dal sole?</p>
<p class="C33 V8">È perché sono stati distinti nel pensiero del Signore, che ha diversificato le stagioni e le feste.</p>
<p class="C33 V9">Ha esaltato e santificato alcuni, altri li ha lasciati nel numero dei giorni ordinari.</p>
<p class="C33 V10">Anche gli uomini provengono tutti dalla polvere e dalla terra fu creato Adamo.</p>
<p class="C33 V11">Ma il Signore li ha distinti nella sua grande sapienza, ha diversificato le loro vie.</p>
<p class="C33 V12">Ha benedetto ed esaltato alcuni, altri ha santificato e avvicinato a sé; altri ha maledetto e umiliato e ha rovesciato dalle loro posizioni.</p>
<p class="C33 V13">Come argilla nelle mani del vasaio che la modella a suo piacimento, così gli uomini nelle mani di colui che li ha creati e li ricompensa secondo il suo giudizio.</p>
<p class="C33 V14">Di fronte al male c’è il bene, di fronte alla morte c’è la vita; così di fronte all’uomo pio c’è il peccatore.</p>
<p class="C33 V15">Considera perciò tutte le opere dell’Altissimo: a due a due, una di fronte all’altra.</p>
<p class="C33 V16">Anch’io, venuto per ultimo, mi sono tenuto desto, come uno che racimola dietro i vendemmiatori:</p>
<p class="C33 V17">con la benedizione del Signore sono giunto per primo, come un vendemmiatore ho riempito il tino.</p>
<p class="C33 V18">Badate che non ho faticato solo per me, ma per tutti quelli che ricercano l’istruzione.</p>
<p class="C33 V19">Ascoltatemi, o grandi del popolo, e voi che dirigete le assemblee, fate attenzione.</p>
<p class="C33 V20">Al figlio e alla moglie, al fratello e all’amico non dare un potere su di te finché sei in vita. Non dare ad altri le tue ricchezze, perché poi non ti penta e debba richiederle.</p>
<p class="C33 V21">Finché vivi e in te c’è respiro, non abbandonarti al potere di nessuno.</p>
<p class="C33 V22">È meglio che i figli chiedano a te, piuttosto che tu debba volgere lo sguardo alle loro mani.</p>
<p class="C33 V23">In tutte le tue opere mantieni la tua autorità e non macchiare la tua dignità.</p>
<p class="C33 V24">Quando finiranno i giorni della tua vita, al momento della morte, assegna la tua eredità.</p>
<p class="C33 V25">Foraggio, bastone e pesi per l’asino; pane, disciplina e lavoro per lo schiavo.</p>
<p class="C33 V26">Fa’ lavorare il tuo servo e starai in pace, lasciagli libere le mani e cercherà la libertà.</p>
<p class="C33 V27">Giogo e redini piegano il collo, per lo schiavo malvagio torture e castighi.</p>
<p class="C33 V28">Mettilo a lavorare perché non stia in ozio,</p>
<p class="C33 V29">perché l’ozio insegna molte cose cattive.</p>
<p class="C33 V30">Mettilo all’opera come gli conviene, e se non obbedisce, stringigli i ceppi. Ma non esagerare con nessuno e non fare nulla contro la giustizia.</p>
<p class="C33 V31">Se hai uno schiavo, sia come te stesso, perché l’hai acquistato a prezzo di sangue. Se hai uno schiavo, trattalo come un fratello, perché ne avrai bisogno come di te stesso.</p>
<p class="C33 V32">Se tu lo maltratti ed egli fuggirà,</p>
<p class="C33 V33">in quale strada andrai a ricercarlo? </p>
<p class="C34 V1">Speranze vane e fallaci sono quelle dello stolto, e i sogni danno le ali a chi è privo di senno.</p>
<p class="C34 V2">Come uno che afferra le ombre e insegue il vento, così è per chi si appoggia sui sogni.</p>
<p class="C34 V3">Una cosa di fronte all’altra: tale è la visione dei sogni, di fronte a un volto l’immagine di un volto.</p>
<p class="C34 V4">Dall’impuro che cosa potrà uscire di puro? E dal falso che cosa potrà uscire di vero?</p>
<p class="C34 V5">Oracoli, presagi e sogni sono cose fatue, come vaneggia la mente di una donna che ha le doglie.</p>
<p class="C34 V6">Se non sono una visione inviata dall’Altissimo, non permettere che se ne occupi la tua mente.</p>
<p class="C34 V7">I sogni hanno indotto molti in errore, e andarono in rovina quelli che vi avevano sperato.</p>
<p class="C34 V8">La legge deve compiersi senza inganno, e la sapienza è perfetta sulla bocca di chi è fedele.</p>
<p class="C34 V9">Chi ha viaggiato conosce molte cose, chi ha molta esperienza parla con intelligenza.</p>
<p class="C34 V10">Chi non ha avuto prove, poco conosce;</p>
<p class="C34 V11">chi ha viaggiato ha una grande accortezza.</p>
<p class="C34 V12">Ho visto molte cose nei miei viaggi, il mio sapere è più che le mie parole.</p>
<p class="C34 V13">Spesso ho corso pericoli mortali, ma mi sono salvato grazie alla mia esperienza.</p>
<p class="C34 V14">Lo spirito di quelli che temono il Signore vivrà,</p>
<p class="C34 V15">perché la loro speranza è posta in colui che li salva.</p>
<p class="C34 V16">Chi teme il Signore non ha paura di nulla e non si spaventa perché è lui la sua speranza.</p>
<p class="C34 V17">Beato colui che teme il Signore.</p>
<p class="C34 V18">A chi si appoggia? Chi è il suo sostegno?</p>
<p class="C34 V19">Gli occhi del Signore sono su quelli che lo amano; egli è protezione potente e sostegno vigoroso, riparo dal vento infuocato e dal sole meridiano, difesa contro gli ostacoli, soccorso nella caduta.</p>
<p class="C34 V20">Il Signore solleva l’anima e illumina gli occhi, concede guarigione, vita e benedizione.</p>
<p class="C34 V21">Sacrificare il frutto dell’ingiustizia è un’offerta da scherno</p>
<p class="C34 V22">e i doni dei malvagi non sono graditi.</p>
<p class="C34 V23">L’Altissimo non gradisce le offerte degli empi né perdona i peccati secondo il numero delle vittime.</p>
<p class="C34 V24">Sacrifica un figlio davanti al proprio padre chi offre un sacrificio con i beni dei poveri.</p>
<p class="C34 V25">Il pane dei bisognosi è la vita dei poveri, colui che glielo toglie è un sanguinario.</p>
<p class="C34 V26">Uccide il prossimo chi gli toglie il nutrimento,</p>
<p class="C34 V27">versa sangue chi rifiuta il salario all’operaio.</p>
<p class="C34 V28">Uno edifica e l’altro abbatte: che vantaggio ne ricavano, oltre la fatica?</p>
<p class="C34 V29">Uno prega e l’altro maledice: quale delle due voci ascolterà il Signore?</p>
<p class="C34 V30">Chi si purifica per un morto e lo tocca di nuovo, quale vantaggio ha nella sua abluzione?</p>
<p class="C34 V31">Così l’uomo che digiuna per i suoi peccati e poi va e li commette di nuovo: chi ascolterà la sua supplica? Quale vantaggio ha nell’essersi umiliato? </p>
<p class="C35 V1">Chi osserva la legge vale quanto molte offerte;</p>
<p class="C35 V2">chi adempie i comandamenti offre un sacrificio che salva.</p>
<p class="C35 V3">Chi ricambia un favore offre fior di farina,</p>
<p class="C35 V4">chi pratica l’elemosina fa sacrifici di lode.</p>
<p class="C35 V5">Cosa gradita al Signore è tenersi lontano dalla malvagità, sacrificio di espiazione è tenersi lontano dall’ingiustizia.</p>
<p class="C35 V6">Non presentarti a mani vuote davanti al Signore,</p>
<p class="C35 V7">perché tutto questo è comandato.</p>
<p class="C35 V8">L’offerta del giusto arricchisce l’altare, il suo profumo sale davanti all’Altissimo.</p>
<p class="C35 V9">Il sacrificio dell’uomo giusto è gradito, il suo ricordo non sarà dimenticato.</p>
<p class="C35 V10">Glorifica il Signore con occhio contento, non essere avaro nelle primizie delle tue mani.</p>
<p class="C35 V11">In ogni offerta mostra lieto il tuo volto, con gioia consacra la tua decima.</p>
<p class="C35 V12">Da’ all’Altissimo secondo il dono da lui ricevuto, e con occhio contento, secondo la tua possibilità,</p>
<p class="C35 V13">perché il Signore è uno che ripaga e ti restituirà sette volte tanto.</p>
<p class="C35 V14">Non corromperlo con doni, perché non li accetterà,</p>
<p class="C35 V15">e non confidare in un sacrificio ingiusto, perché il Signore è giudice e per lui non c’è preferenza di persone.</p>
<p class="C35 V16">Non è parziale a danno del povero e ascolta la preghiera dell’oppresso.</p>
<p class="C35 V17">Non trascura la supplica dell’orfano, né la vedova, quando si sfoga nel lamento.</p>
<p class="C35 V18">Le lacrime della vedova non scendono forse sulle sue guance</p>
<p class="C35 V19">e il suo grido non si alza contro chi gliele fa versare?</p>
<p class="C35 V20">Chi la soccorre è accolto con benevolenza, la sua preghiera arriva fino alle nubi.</p>
<p class="C35 V21">La preghiera del povero attraversa le nubi né si quieta finché non sia arrivata; non desiste finché l’Altissimo non sia intervenuto</p>
<p class="C35 V22">e abbia reso soddisfazione ai giusti e ristabilito l’equità. Il Signore certo non tarderà né si mostrerà paziente verso di loro, finché non abbia spezzato le reni agli spietati</p>
<p class="C35 V23">e si sia vendicato delle nazioni, finché non abbia estirpato la moltitudine dei violenti e frantumato lo scettro degli ingiusti,</p>
<p class="C35 V24">finché non abbia reso a ciascuno secondo il suo modo di agire e giudicato le opere degli uomini secondo le loro intenzioni,</p>
<p class="C35 V25">finché non abbia fatto giustizia al suo popolo e lo abbia allietato con la sua misericordia.</p>
<p class="C35 V26">Splendida è la misericordia nel momento della tribolazione, come le nubi apportatrici di pioggia nel tempo della siccità. </p>
<p class="C36 V1">Abbi pietà di noi, Signore, Dio dell’universo, e guarda,</p>
<p class="C36 V2">infondi il tuo timore su tutte le nazioni.</p>
<p class="C36 V3">Alza la tua mano sulle nazioni straniere, perché vedano la tua potenza.</p>
<p class="C36 V4">Come davanti a loro ti sei mostrato santo in mezzo a noi, così davanti a noi móstrati grande fra di loro.</p>
<p class="C36 V5">Ti riconoscano, come anche noi abbiamo riconosciuto che non c’è Dio al di fuori di te, o Signore.</p>
<p class="C36 V6">Rinnova i segni e ripeti i prodigi,</p>
<p class="C36 V7">glorifica la tua mano e il tuo braccio destro.</p>
<p class="C36 V8">Risveglia il tuo sdegno e riversa la tua ira,</p>
<p class="C36 V9">distruggi l’avversario e abbatti il nemico.</p>
<p class="C36 V10">Affretta il tempo e ricòrdati del giuramento, e si narrino le tue meraviglie.</p>
<p class="C36 V11">Sia consumato dall’ira del fuoco chi è sopravvissuto e cadano in rovina quelli che maltrattano il tuo popolo.</p>
<p class="C36 V12">Schiaccia le teste dei capi nemici che dicono: «Non c’è nessuno al di fuori di noi».</p>
<p class="C36 V13">Raduna tutte le tribù di Giacobbe, rendi loro l’eredità come era al principio.</p>
<p class="C36 V14">Abbi pietà, Signore, del popolo chiamato con il tuo nome, d’Israele che hai reso simile a un primogenito.</p>
<p class="C36 V15">Abbi pietà della tua città santa, di Gerusalemme, luogo del tuo riposo.</p>
<p class="C36 V16">Riempi Sion della celebrazione delle tue imprese e il tuo popolo della tua gloria.</p>
<p class="C36 V17">Rendi testimonianza alle creature che sono tue fin dal principio, risveglia le profezie fatte nel tuo nome.</p>
<p class="C36 V18">Ricompensa coloro che perseverano in te, i tuoi profeti siano trovati degni di fede. Ascolta, Signore, la preghiera dei tuoi servi,</p>
<p class="C36 V19">secondo la benedizione di Aronne sul tuo popolo, e riconoscano tutti quelli che abitano sulla terra che tu sei il Signore, il Dio dei secoli.</p>
<p class="C36 V20">Il ventre consuma ogni cibo, eppure un cibo è preferibile a un altro.</p>
<p class="C36 V21">Il palato distingue al gusto la selvaggina, così un cuore intelligente i discorsi bugiardi.</p>
<p class="C36 V22">Un cuore perverso è causa di dolore, un uomo dalla molta esperienza lo ripaga.</p>
<p class="C36 V23">Una donna accetta qualsiasi marito, ma vi è una giovane che è migliore di un’altra.</p>
<p class="C36 V24">La bellezza di una donna allieta il volto e sorpassa ogni desiderio dell’uomo.</p>
<p class="C36 V25">Se sulla sua lingua vi è bontà e dolcezza, suo marito non è un comune mortale.</p>
<p class="C36 V26">Chi si procura una sposa, possiede il primo dei beni, un aiuto adatto a lui e una colonna d’appoggio.</p>
<p class="C36 V27">Dove non esiste siepe, la proprietà viene saccheggiata, dove non c’è donna, l’uomo geme randagio.</p>
<p class="C36 V28">Chi si fida di un agile ladro che corre di città in città? Così è per l’uomo che non ha un nido e che si corica là dove lo coglie la notte. </p>
<p class="C37 V1">Ogni amico dice: «Anch’io sono amico», ma c’è chi è amico solo di nome.</p>
<p class="C37 V2">Non è forse un dolore mortale un compagno e amico che diventa nemico?</p>
<p class="C37 V3">O inclinazione al male, come ti sei insinuata per ricoprire la terra di inganni?</p>
<p class="C37 V4">C’è chi si rallegra con l’amico quando tutto va bene, ma al momento della tribolazione gli è ostile.</p>
<p class="C37 V5">C’è chi si affligge con l’amico per amore del proprio ventre, ma di fronte alla battaglia prende lo scudo.</p>
<p class="C37 V6">Non dimenticarti dell’amico nell’animo tuo, non scordarti di lui nella tua prosperità.</p>
<p class="C37 V7">Ogni consigliere esalta il consiglio che dà, ma c’è chi consiglia a proprio vantaggio.</p>
<p class="C37 V8">Guàrdati da chi vuole darti consiglio e prima infórmati quali siano le sue necessità: egli infatti darà consigli a suo vantaggio; perché non abbia a gettare un laccio su di te</p>
<p class="C37 V9">e ti dica: «La tua via è buona», ma poi si tenga in disparte per vedere quel che ti succede.</p>
<p class="C37 V10">Non consigliarti con chi ti guarda di sbieco e nascondi le tue intenzioni a quanti ti invidiano.</p>
<p class="C37 V11">Non consigliarti con una donna sulla sua rivale e con un pauroso sulla guerra, con un mercante sul commercio e con un compratore sulla vendita, con un invidioso sulla riconoscenza e con uno spietato sulla bontà di cuore, con un pigro su una iniziativa qualsiasi e con un salariato sul raccolto, con uno schiavo pigro su un lavoro importante. Non dipendere da costoro per nessun consiglio.</p>
<p class="C37 V12">Frequenta invece un uomo giusto, di cui sai che osserva i comandamenti e ha un animo simile al tuo, perché se tu cadi, egli saprà compatirti.</p>
<p class="C37 V13">Attieniti al consiglio del tuo cuore, perché nessuno ti è più fedele.</p>
<p class="C37 V14">Infatti la coscienza di un uomo talvolta suole avvertire meglio di sette sentinelle collocate in alto per spiare.</p>
<p class="C37 V15">Per tutte queste cose invoca l’Altissimo, perché guidi la tua via secondo verità.</p>
<p class="C37 V16">Principio di ogni opera è la parola, prima di ogni azione c’è la riflessione.</p>
<p class="C37 V17">Radice di ogni mutamento è il cuore,</p>
<p class="C37 V18">da cui derivano quattro scelte: bene e male, vita e morte, ma su tutto domina sempre la lingua.</p>
<p class="C37 V19">C’è l’esperto che insegna a molti, ma è inutile a se stesso.</p>
<p class="C37 V20">C’è chi posa a saggio nei discorsi ed è odioso, e finisce col mancare di ogni cibo;</p>
<p class="C37 V21">il Signore non gli ha concesso alcun favore, perché è privo di ogni sapienza.</p>
<p class="C37 V22">C’è chi è saggio solo per se stesso e i frutti della sua intelligenza si notano sul suo corpo.</p>
<p class="C37 V23">Un uomo saggio istruisce il suo popolo, i frutti della sua intelligenza sono degni di fede.</p>
<p class="C37 V24">Un uomo saggio è colmato di benedizioni, tutti quelli che lo vedono lo proclamano beato.</p>
<p class="C37 V25">La vita dell’uomo ha i giorni contati, ma i giorni d’Israele sono senza numero.</p>
<p class="C37 V26">Il saggio ottiene fiducia tra il suo popolo, e il suo nome vivrà per sempre.</p>
<p class="C37 V27">Figlio, per tutta la tua vita esamina te stesso, vedi quello che ti nuoce e non concedertelo.</p>
<p class="C37 V28">Difatti non tutto conviene a tutti e non tutti approvano ogni cosa.</p>
<p class="C37 V29">Non essere ingordo per qualsiasi ghiottoneria e non ti gettare sulle vivande,</p>
<p class="C37 V30">perché l’abuso dei cibi causa malattie e l’ingordigia provoca le coliche.</p>
<p class="C37 V31">Molti sono morti per ingordigia, chi invece si controlla vivrà a lungo. </p>
<p class="C38 V1">Onora il medico per le sue prestazioni, perché il Signore ha creato anche lui.</p>
<p class="C38 V2">Dall’Altissimo infatti viene la guarigione, e anche dal re egli riceve doni.</p>
<p class="C38 V3">La scienza del medico lo fa procedere a testa alta, egli è ammirato anche tra i grandi.</p>
<p class="C38 V4">Il Signore ha creato medicamenti dalla terra, l’uomo assennato non li disprezza.</p>
<p class="C38 V5">L’acqua non fu resa dolce per mezzo di un legno, per far conoscere la potenza di lui?</p>
<p class="C38 V6">Ed egli ha dato agli uomini la scienza perché fosse glorificato nelle sue meraviglie.</p>
<p class="C38 V7">Con esse il medico cura e toglie il dolore,</p>
<p class="C38 V8">con queste il farmacista prepara le misture. Certo non verranno meno le opere del Signore; da lui proviene il benessere sulla terra.</p>
<p class="C38 V9">Figlio, non trascurarti nella malattia, ma prega il Signore ed egli ti guarirà.</p>
<p class="C38 V10">Allontana l’errore, regola le tue mani, purifica il cuore da ogni peccato.</p>
<p class="C38 V11">Offri l’incenso e un memoriale di fior di farina e sacrifici pingui secondo le tue possibilità.</p>
<p class="C38 V12">Poi ricorri pure al medico, perché il Signore ha creato anche lui: non stia lontano da te, poiché c’è bisogno di lui.</p>
<p class="C38 V13">Ci sono casi in cui il successo è nelle loro mani;</p>
<p class="C38 V14">anch’essi infatti pregano il Signore perché conceda loro di dare sollievo e guarigione per salvare la vita.</p>
<p class="C38 V15">Chi pecca contro il proprio creatore cada nelle mani del medico.</p>
<p class="C38 V16">Figlio, versa lacrime sul morto, e come uno che soffre profondamente inizia il lamento; poi seppelliscine il corpo secondo le sue volontà e non trascurare la sua tomba.</p>
<p class="C38 V17">Piangi amaramente e alza il tuo caldo lamento, il lutto sia proporzionato alla sua dignità, un giorno o due per evitare maldicenze, poi consólati del tuo dolore.</p>
<p class="C38 V18">Infatti dal dolore esce la morte, il dolore del cuore logora la forza.</p>
<p class="C38 V19">Nella disgrazia resta il dolore, una vita da povero è maledizione del cuore.</p>
<p class="C38 V20">Non abbandonare il tuo cuore al dolore, scaccialo ricordando la tua fine.</p>
<p class="C38 V21">Non dimenticare che non c’è ritorno; a lui non gioverai e farai del male a te stesso.</p>
<p class="C38 V22">Ricòrdati della mia sorte, che sarà anche la tua: ieri a me e oggi a te.</p>
<p class="C38 V23">Nel riposo del morto lascia riposare anche il suo ricordo; consólati di lui, ora che il suo spirito è partito.</p>
<p class="C38 V24">La sapienza dello scriba sta nel piacere del tempo libero, chi si dedica poco all’attività pratica diventerà saggio.</p>
<p class="C38 V25">Come potrà divenire saggio chi maneggia l’aratro e si vanta di brandire un pungolo, spinge innanzi i buoi e si occupa del loro lavoro e parla solo di vitelli?</p>
<p class="C38 V26">Dedica il suo cuore a tracciare solchi e non dorme per dare il foraggio alle giovenche.</p>
<p class="C38 V27">Così ogni artigiano e costruttore che passa la notte come il giorno: quelli che incidono immagini per sigilli e con pazienza cercano di variare le figure, dedicano il cuore a riprodurre bene il disegno e stanno svegli per terminare il lavoro.</p>
<p class="C38 V28">Così il fabbro che siede vicino all’incudine ed è intento al lavoro del ferro: la vampa del fuoco gli strugge le carni, e col calore della fornace deve lottare; il rumore del martello gli assorda gli orecchi, i suoi occhi sono fissi sul modello di un oggetto, dedica il suo cuore a finire il lavoro e sta sveglio per rifinirlo alla perfezione.</p>
<p class="C38 V29">Così il vasaio che è seduto al suo lavoro e con i suoi piedi gira la ruota, è sempre in ansia per il suo lavoro, si affatica a produrre in gran quantità.</p>
<p class="C38 V30">Con il braccio imprime una forma all’argilla, mentre con i piedi ne piega la resistenza; dedica il suo cuore a una verniciatura perfetta e sta sveglio per pulire la fornace.</p>
<p class="C38 V31">Tutti costoro confidano nelle proprie mani, e ognuno è abile nel proprio mestiere.</p>
<p class="C38 V32">Senza di loro non si costruisce una città, nessuno potrebbe soggiornarvi o circolarvi. Ma essi non sono ricercati per il consiglio del popolo,</p>
<p class="C38 V33">nell’assemblea non hanno un posto speciale, non siedono sul seggio del giudice e non conoscono le disposizioni della legge. Non fanno brillare né l’istruzione né il diritto, non compaiono tra gli autori di proverbi,</p>
<p class="C38 V34">ma essi consolidano la costruzione del mondo, e il mestiere che fanno è la loro preghiera. Differente è il caso di chi si applica a meditare la legge dell’Altissimo. </p>
<p class="C39 V1">Egli ricerca la sapienza di tutti gli antichi e si dedica allo studio delle profezie.</p>
<p class="C39 V2">Conserva i detti degli uomini famosi e penetra le sottigliezze delle parabole,</p>
<p class="C39 V3">ricerca il senso recondito dei proverbi e si occupa degli enigmi delle parabole.</p>
<p class="C39 V4">Svolge il suo compito fra i grandi, lo si vede tra i capi, viaggia in terre di popoli stranieri, sperimentando il bene e il male in mezzo agli uomini.</p>
<p class="C39 V5">Gli sta a cuore alzarsi di buon mattino per il Signore, che lo ha creato; davanti all’Altissimo fa la sua supplica, apre la sua bocca alla preghiera e implora per i suoi peccati.</p>
<p class="C39 V6">Se il Signore, che è grande, vorrà, egli sarà ricolmato di spirito d’intelligenza: come pioggia effonderà le parole della sua sapienza e nella preghiera renderà lode al Signore.</p>
<p class="C39 V7">Saprà orientare il suo consiglio e la sua scienza e riflettere sui segreti di Dio.</p>
<p class="C39 V8">Manifesterà la dottrina del suo insegnamento, si vanterà della legge dell’alleanza del Signore.</p>
<p class="C39 V9">Molti loderanno la sua intelligenza, egli non sarà mai dimenticato; non scomparirà il suo ricordo, il suo nome vivrà di generazione in generazione.</p>
<p class="C39 V10">I popoli parleranno della sua sapienza, l’assemblea proclamerà la sua lode.</p>
<p class="C39 V11">Se vivrà a lungo, lascerà un nome più famoso di mille altri e quando morrà, avrà già fatto abbastanza per sé.</p>
<p class="C39 V12">Dopo aver riflettuto, parlerò ancora, sono pieno come la luna nel plenilunio.</p>
<p class="C39 V13">Ascoltatemi, figli santi, e crescete come una rosa che germoglia presso un torrente.</p>
<p class="C39 V14">Come incenso spargete buon profumo, fate sbocciare fiori come il giglio, alzate la voce e cantate insieme, benedite il Signore per tutte le sue opere.</p>
<p class="C39 V15">Magnificate il suo nome e proclamate la sua lode, con i canti delle labbra e con le cetre, e nella vostra acclamazione dite così:</p>
<p class="C39 V16">Quanto sono belle tutte le opere del Signore! Ogni suo ordine si compirà a suo tempo!</p>
<p class="C39 V17">Non bisogna dire: «Che cos’è questo? Perché quello?». Tutto infatti sarà esaminato a suo tempo. Alla sua parola l’acqua si arresta come una massa, a un detto della sua bocca si aprono i serbatoi delle acque.</p>
<p class="C39 V18">A un suo comando si realizza quanto egli vuole, e nessuno potrà sminuire la sua opera di salvezza.</p>
<p class="C39 V19">Le opere di ogni uomo sono davanti a lui, non è possibile nascondersi ai suoi occhi;</p>
<p class="C39 V20">egli guarda da un’eternità all’altra, nulla è straordinario davanti a lui.</p>
<p class="C39 V21">Non bisogna dire: «Che cos’è questo? Perché quello?». Tutto infatti è stato creato con uno scopo preciso.</p>
<p class="C39 V22">La sua benedizione si diffonde come un fiume e come un diluvio inebria la terra.</p>
<p class="C39 V23">Così i popoli erediteranno la sua ira, come trasformò le acque in deserto salato.</p>
<p class="C39 V24">Le sue vie sono diritte per i santi, ma per gli empi sono piene d’inciampi.</p>
<p class="C39 V25">Per i buoni i beni furono creati sin da principio, allo stesso modo i mali per i peccatori.</p>
<p class="C39 V26">Le cose di prima necessità per la vita dell’uomo sono: acqua, fuoco, ferro, sale, farina di frumento, latte, miele, succo di uva, olio e vestito.</p>
<p class="C39 V27">Tutte queste cose sono un bene per i buoni, allo stesso modo si volgono in male per i peccatori.</p>
<p class="C39 V28">Ci sono venti creati per castigare e nella loro furia rafforzano i loro flagelli; quando verrà la fine, scateneranno violenza e placheranno lo sdegno del loro creatore.</p>
<p class="C39 V29">Fuoco, grandine, fame e morte sono tutte cose create per il castigo.</p>
<p class="C39 V30">Denti delle fiere, scorpioni, vipere e spade vendicatrici sono per la rovina degli empi.</p>
<p class="C39 V31">Si rallegrano quando lui li comanda, stanno pronti sulla terra secondo il bisogno e al momento opportuno non trasgrediscono la sua parola.</p>
<p class="C39 V32">Di questo ero convinto fin dal principio, vi ho riflettuto e l’ho messo per iscritto:</p>
<p class="C39 V33">«Le opere del Signore sono tutte buone; egli provvederà a ogni necessità a suo tempo».</p>
<p class="C39 V34">Non bisogna dire: «Questo è peggiore di quello». Tutto infatti al tempo giusto sarà riconosciuto buono.</p>
<p class="C39 V35">E ora cantate inni con tutto il cuore e con la bocca, e benedite il nome del Signore. </p>
<p class="C40 V1">Grandi pene sono destinate a ogni uomo e un giogo pesante sta sui figli di Adamo, dal giorno della loro uscita dal grembo materno fino al giorno del ritorno alla madre di tutti.</p>
<p class="C40 V2">Il pensiero dell’attesa e il giorno della fine provocano le loro riflessioni e il timore del cuore.</p>
<p class="C40 V3">Da chi siede su un trono glorioso fino a chi è umiliato su terra e su cenere,</p>
<p class="C40 V4">da chi indossa porpora e corona fino a chi è ricoperto di panno grossolano,</p>
<p class="C40 V5">non c’è che sdegno, invidia, spavento, agitazione, paura della morte, contese e liti. Anche durante il riposo nel letto il sogno notturno turba i suoi pensieri:</p>
<p class="C40 V6">per un poco, come niente, sta nel riposo e subito nel sonno si affatica come di giorno, è sconvolto dalla visione del suo cuore, come chi è scampato da una battaglia.</p>
<p class="C40 V7">Al momento di mettersi in salvo si sveglia, meravigliandosi dell’irreale timore.</p>
<p class="C40 V8">Così è per ogni essere vivente, dall’uomo alla bestia, ma per i peccatori sette volte tanto:</p>
<p class="C40 V9">morte, sangue, contese, spada, disgrazie, fame, calamità, flagelli.</p>
<p class="C40 V10">Questi mali sono stati creati per gli empi, per loro causa venne anche il diluvio.</p>
<p class="C40 V11">Tutto quello che proviene dalla terra alla terra ritorna, quanto viene dalle acque rifluisce nel mare.</p>
<p class="C40 V12">Ogni corruzione e ogni ingiustizia sparirà, ma la fedeltà resterà per sempre.</p>
<p class="C40 V13">Le ricchezze degli ingiusti si prosciugheranno come un torrente, si disperderanno come tuono che echeggia durante l’uragano.</p>
<p class="C40 V14">Se gli ingiusti dovranno alzare le mani, ci si rallegrerà, così i trasgressori cadranno in rovina.</p>
<p class="C40 V15">La stirpe degli empi non moltiplica i suoi rami, le radici impure sono sopra una pietra dura.</p>
<p class="C40 V16">Il giunco su ogni corso d’acqua o sugli argini di un fiume viene tagliato prima di ogni altra erba.</p>
<p class="C40 V17">Un atto di bontà è come un giardino di benedizioni, l’elemosina dura per sempre.</p>
<p class="C40 V18">La vita di chi basta a se stesso e del lavoratore è dolce, ma più ancora lo è per chi trova un tesoro.</p>
<p class="C40 V19">I figli e la fondazione di una città consolidano un nome, ma più ancora è apprezzata una donna irreprensibile.</p>
<p class="C40 V20">Vino e musica rallegrano il cuore, ma più ancora l’amore della sapienza.</p>
<p class="C40 V21">Il flauto e l’arpa rendono piacevole il canto, ma più ancora una voce soave.</p>
<p class="C40 V22">L’occhio desidera grazia e bellezza, ma più ancora il verde dei campi.</p>
<p class="C40 V23">Il compagno e l’amico s’incontrano a tempo opportuno, ma più ancora moglie e marito.</p>
<p class="C40 V24">Fratelli e soccorritori aiutano nella tribolazione, ma più ancora l’elemosina.</p>
<p class="C40 V25">Oro e argento rendono sicuro il piede, ma più ancora è stimato un consiglio.</p>
<p class="C40 V26">Ricchezze e potenza sollevano il cuore, ma più ancora il timore del Signore. Con il timore del Signore non manca nulla, con esso non c’è bisogno di cercare un altro aiuto.</p>
<p class="C40 V27">Il timore del Signore è come un giardino di benedizioni e protegge più di qualsiasi gloria.</p>
<p class="C40 V28">Figlio, non vivere una vita da mendicante: è meglio morire piuttosto che mendicare.</p>
<p class="C40 V29">Un uomo che guarda alla tavola altrui ha una vita che non si può chiamare tale; si contaminerà con cibi estranei, l’uomo sapiente ed educato se ne guarderà.</p>
<p class="C40 V30">Il mendicare è dolce nella bocca dello sfrontato, ma dentro di lui c’è un fuoco che brucia. </p>
<p class="C41 V1">O morte, com’è amaro il tuo ricordo per l’uomo che vive sereno nella sua agiatezza, per l’uomo senza assilli e fortunato in tutto e ancora in forze per provare il piacere.</p>
<p class="C41 V2">O morte, è gradita la tua sentenza all’uomo indigente e privo di forze, al vecchio decrepito e preoccupato di tutto, a colui che è indocile e ha perduto ogni speranza.</p>
<p class="C41 V3">Non temere la sentenza della morte, ricòrdati di chi ti ha preceduto e di chi ti seguirà.</p>
<p class="C41 V4">Questo è il decreto del Signore per ogni uomo; perché ribellarsi al volere dell’Altissimo? Siano dieci, cento, mille anni: negli inferi non ci sono recriminazioni sulla vita.</p>
<p class="C41 V5">Figli d’infamia sono i figli dei peccatori, frequentano le case degli empi.</p>
<p class="C41 V6">L’eredità dei figli dei peccatori andrà in rovina, con la loro discendenza continuerà il disonore.</p>
<p class="C41 V7">Contro un padre empio imprecano i figli, perché a causa sua sono disonorati.</p>
<p class="C41 V8">Guai a voi, uomini empi, che avete abbandonato la legge dell’Altissimo!</p>
<p class="C41 V9">Se vi moltiplicate, è per la rovina, se nascete, nascete per la maledizione, e se morite, la maledizione sarà la vostra sorte.</p>
<p class="C41 V10">Quanto è dalla terra alla terra ritornerà, così gli empi passano dalla maledizione alla rovina.</p>
<p class="C41 V11">Il lutto degli uomini riguarda i loro corpi, la cattiva fama dei peccatori sarà cancellata.</p>
<p class="C41 V12">Abbi cura del tuo nome, perché esso sopravviverà a te più di mille grandi tesori d’oro.</p>
<p class="C41 V13">I giorni di una vita felice sono contati, ma il buon nome dura per sempre.</p>
<p class="C41 V14">Figli, custodite l’istruzione in pace; ma sapienza nascosta e tesoro invisibile, a che cosa servono entrambi?</p>
<p class="C41 V15">Meglio l’uomo che nasconde la sua stoltezza di quello che nasconde la sua sapienza.</p>
<p class="C41 V16">Perciò provate vergogna per le cose che qui di seguito vi indico: non è bene infatti vergognarsi di qualsiasi cosa, come non si può approvare sempre tutto.</p>
<p class="C41 V17">Vergognatevi della prostituzione davanti al padre e alla madre, della menzogna davanti al capo e al potente,</p>
<p class="C41 V18">del delitto davanti al giudice e al magistrato, dell’empietà davanti all’assemblea e al popolo, dell’ingiustizia davanti al compagno e all’amico,</p>
<p class="C41 V19">del furto davanti all’ambiente dove abiti, di Dio, che è veritiero, e dell’alleanza, di piegare i gomiti sopra i pani, a tavola, di essere scortese quando ricevi e quando dai,</p>
<p class="C41 V20">di non rispondere a quanti salutano, dello sguardo su una donna scostumata,</p>
<p class="C41 V21">del rifiuto fatto a un parente, dell’appropriazione di eredità o donazione, del desiderio per una donna sposata,</p>
<p class="C41 V22">della relazione con la sua schiava – non accostarti al suo letto –, di dire parole ingiuriose davanti agli amici e, dopo aver donato, di rinfacciare un regalo, </p>
<p class="C42 V1">di ripetere quanto hai udito e di rivelare parole segrete. Allora saprai veramente che cos’è la vergogna e incontrerai favore presso ogni uomo. Delle cose seguenti non ti vergognare e non peccare per rispetto umano:</p>
<p class="C42 V2">della legge dell’Altissimo e dell’alleanza, della sentenza che giustifica l’empio,</p>
<p class="C42 V3">dei conti con il socio e con i compagni di viaggio, di dare agli altri l’eredità che spetta loro,</p>
<p class="C42 V4">dell’esattezza della bilancia e dei pesi, di fare acquisti, grandi o piccoli che siano,</p>
<p class="C42 V5">della contrattazione sul prezzo dei commercianti, della frequente correzione dei figli e di far sanguinare i fianchi di uno schiavo pigro.</p>
<p class="C42 V6">Con una moglie malvagia è opportuno il sigillo, dove ci sono troppe mani usa la chiave.</p>
<p class="C42 V7">Qualunque cosa depositi, contala e pesala, il dare e l’avere sia tutto per iscritto.</p>
<p class="C42 V8">Non vergognarti di correggere l’insensato e lo stolto e il vecchio molto avanti negli anni accusato di fornicazione; così sarai veramente assennato e approvato da ogni vivente.</p>
<p class="C42 V9">Per il padre una figlia è un’inquietudine segreta, il pensiero di lei allontana il sonno: nella sua giovinezza, perché non sfiorisca, una volta accasata, perché non sia ripudiata,</p>
<p class="C42 V10">finché è vergine, perché non sia sedotta e resti incinta nella casa paterna, quando è maritata, perché non cada in colpa, quando è accasata, perché non sia sterile.</p>
<p class="C42 V11">Su una figlia ribelle rafforza la vigilanza, perché non ti renda scherno dei nemici, motivo di chiacchiere in città e di rimprovero fra la gente, così da farti vergognare davanti a tutti.</p>
<p class="C42 V12">Non considerare nessuno solo per la sua bellezza e non sederti insieme con le donne,</p>
<p class="C42 V13">perché dagli abiti esce fuori la tignola e dalla donna malizia di donna.</p>
<p class="C42 V14">Meglio la cattiveria di un uomo che la compiacenza di una donna, una donna impudente è un obbrobrio.</p>
<p class="C42 V15">Ricorderò ora le opere del Signore e descriverò quello che ho visto. Per le parole del Signore sussistono le sue opere, e il suo giudizio si compie secondo il suo volere.</p>
<p class="C42 V16">Il sole che risplende vede tutto, della gloria del Signore sono piene le sue opere.</p>
<p class="C42 V17">Neppure ai santi del Signore è dato di narrare tutte le sue meraviglie, che il Signore, l’Onnipotente, ha stabilito perché l’universo stesse saldo nella sua gloria.</p>
<p class="C42 V18">Egli scruta l’abisso e il cuore, e penetra tutti i loro segreti. L’Altissimo conosce tutta la scienza e osserva i segni dei tempi,</p>
<p class="C42 V19">annunciando le cose passate e future e svelando le tracce di quelle nascoste.</p>
<p class="C42 V20">Nessun pensiero gli sfugge, neppure una parola gli è nascosta.</p>
<p class="C42 V21">Ha disposto con ordine le meraviglie della sua sapienza, egli solo è da sempre e per sempre: nulla gli è aggiunto e nulla gli è tolto, non ha bisogno di alcun consigliere.</p>
<p class="C42 V22">Quanto sono amabili tutte le sue opere! E appena una scintilla se ne può osservare.</p>
<p class="C42 V23">Tutte queste cose hanno vita e resteranno per sempre per tutte le necessità, e tutte gli obbediscono.</p>
<p class="C42 V24">Tutte le cose sono a due a due, una di fronte all’altra, egli non ha fatto nulla d’incompleto.</p>
<p class="C42 V25">L’una conferma i pregi dell’altra: chi si sazierà di contemplare la sua gloria? </p>
<p class="C43 V1">Vanto del cielo è il limpido firmamento, spettacolo celeste in una visione di gloria.</p>
<p class="C43 V2">Il sole, quando appare nel suo sorgere, proclama: «Che meraviglia è l’opera dell’Altissimo!».</p>
<p class="C43 V3">A mezzogiorno dissecca la terra e di fronte al suo calore chi può resistere?</p>
<p class="C43 V4">Si soffia nella fornace nei lavori a caldo, ma il sole brucia i monti tre volte tanto; emettendo vampe di fuoco, facendo brillare i suoi raggi, abbaglia gli occhi.</p>
<p class="C43 V5">Grande è il Signore che lo ha creato e con le sue parole ne affretta il corso.</p>
<p class="C43 V6">Anche la luna, sempre puntuale nelle sue fasi, regola i mesi e indica il tempo.</p>
<p class="C43 V7">Viene dalla luna l’indicazione di ogni festa, fonte di luce che decresce fino a scomparire.</p>
<p class="C43 V8">Da essa il mese prende nome, mirabilmente crescendo secondo le sue fasi. È un’insegna per le schiere in alto, splendendo nel firmamento del cielo.</p>
<p class="C43 V9">Bellezza del cielo è la gloria degli astri, ornamento che brilla nelle altezze del Signore.</p>
<p class="C43 V10">Stanno agli ordini di colui che è santo, secondo il suo decreto, non abbandonano le loro postazioni di guardia.</p>
<p class="C43 V11">Osserva l’arcobaleno e benedici colui che lo ha fatto: quanto è bello nel suo splendore!</p>
<p class="C43 V12">Avvolge il cielo con un cerchio di gloria, lo hanno teso le mani dell’Altissimo.</p>
<p class="C43 V13">Con il suo comando fa cadere la neve e fa guizzare i fulmini secondo il suo giudizio:</p>
<p class="C43 V14">per esso si aprono i tesori celesti e le nubi volano via come uccelli.</p>
<p class="C43 V15">Con la sua potenza egli condensa le nuvole e si sminuzzano i chicchi di grandine.</p>
<p class="C43 V16">aIl rumore del suo tuono fa tremare la terra,</p>
<p class="C43 V17">e al suo apparire sussultano i monti; secondo il suo volere soffia lo scirocco,</p>
<p class="C43 V18">bcosì anche l’uragano del settentrione e il turbine dei venti. Egli sparge la neve come uccelli che discendono, come locusta che si posa è la sua caduta.</p>
<p class="C43 V19">L’occhio ammira la bellezza del suo candore e il cuore stupisce nel vederla fioccare.</p>
<p class="C43 V20">Riversa sulla terra la brina come sale, che gelandosi forma punte di spine.</p>
<p class="C43 V21">Soffia la gelida tramontana, sull’acqua si condensa il ghiaccio; esso si posa sull’intera massa d’acqua, che si riveste come di corazza.</p>
<p class="C43 V22">Egli divora i monti e brucia il deserto; come fosse fuoco, inaridisce l’erba.</p>
<p class="C43 V23">Rimedio di tutto è un annuvolamento improvviso, l’arrivo della rugiada ristora dal caldo.</p>
<p class="C43 V24">Con la sua parola egli ha domato l’abisso e vi ha piantato le isole.</p>
<p class="C43 V25">I naviganti del mare ne descrivono i pericoli, a sentirli con i nostri orecchi restiamo stupiti;</p>
<p class="C43 V26">là ci sono opere singolari e stupende, esseri viventi di ogni specie e mostri marini.</p>
<p class="C43 V27">Per lui il suo messaggero compie un felice cammino, e per la sua parola tutto sta insieme.</p>
<p class="C43 V28">Potremmo dire molte cose e mai finiremmo, ma la conclusione del discorso sia: «Egli è il tutto!».</p>
<p class="C43 V29">Come potremmo avere la forza per lodarlo? Egli infatti, il Grande, è al di sopra di tutte le sue opere.</p>
<p class="C43 V30">Il Signore è terribile e molto grande, meravigliosa è la sua potenza.</p>
<p class="C43 V31">Nel glorificare il Signore, esaltatelo quanto più potete, perché non sarà mai abbastanza. Nell’esaltarlo moltiplicate la vostra forza, non stancatevi, perché non finirete mai.</p>
<p class="C43 V32">Chi lo ha contemplato e lo descriverà? Chi può magnificarlo come egli è?</p>
<p class="C43 V33">Vi sono molte cose nascoste più grandi di queste: noi contempliamo solo una parte delle sue opere.</p>
<p class="C43 V34">Il Signore infatti ha creato ogni cosa e ha dato la sapienza ai suoi fedeli. </p>
<p class="C44 V1">Facciamo ora l’elogio di uomini illustri, dei padri nostri nelle loro generazioni.</p>
<p class="C44 V2">Il Signore li ha resi molto gloriosi: la sua grandezza è da sempre.</p>
<p class="C44 V3">Signori nei loro regni, uomini rinomati per la loro potenza, consiglieri per la loro intelligenza e annunciatori nelle profezie.</p>
<p class="C44 V4">Capi del popolo con le loro decisioni e con l’intelligenza della sapienza popolare; saggi discorsi erano nel loro insegnamento.</p>
<p class="C44 V5">Inventori di melodie musicali e compositori di canti poetici.</p>
<p class="C44 V6">Uomini ricchi, dotati di forza, che vivevano in pace nelle loro dimore.</p>
<p class="C44 V7">Tutti costoro furono onorati dai loro contemporanei, furono un vanto ai loro tempi.</p>
<p class="C44 V8">Di loro, alcuni lasciarono un nome, perché se ne celebrasse la lode.</p>
<p class="C44 V9">Di altri non sussiste memoria, svanirono come se non fossero esistiti, furono come se non fossero mai stati, e così pure i loro figli dopo di loro.</p>
<p class="C44 V10">Questi invece furono uomini di fede, e le loro opere giuste non sono dimenticate.</p>
<p class="C44 V11">Nella loro discendenza dimora una preziosa eredità: i loro posteri.</p>
<p class="C44 V12">La loro discendenza resta fedele alle alleanze e grazie a loro anche i loro figli.</p>
<p class="C44 V13">Per sempre rimarrà la loro discendenza e la loro gloria non sarà offuscata.</p>
<p class="C44 V14">I loro corpi furono sepolti in pace, ma il loro nome vive per sempre.</p>
<p class="C44 V15">I popoli parlano della loro sapienza, l’assemblea ne proclama la lode.</p>
<p class="C44 V16">Enoc piacque al Signore e fu rapito, esempio di conversione per tutte le generazioni.</p>
<p class="C44 V17">Noè fu trovato perfetto e giusto, al tempo dell’ira fu segno di riconciliazione; per mezzo suo un resto sopravvisse sulla terra, quando ci fu il diluvio.</p>
<p class="C44 V18">Alleanze eterne furono stabilite con lui, perché con il diluvio non fosse distrutto ogni vivente.</p>
<p class="C44 V19">Abramo fu grande padre di una moltitudine di nazioni, nessuno fu trovato simile a lui nella gloria.</p>
<p class="C44 V20">Egli custodì la legge dell’Altissimo, con lui entrò in alleanza. Stabilì l’alleanza nella propria carne e nella prova fu trovato degno di fede.</p>
<p class="C44 V21">Per questo Dio gli promise con giuramento di benedire le nazioni nella sua discendenza, di moltiplicarlo come la polvere della terra, di innalzare la sua discendenza come gli astri e di dar loro un’eredità da mare a mare e dal fiume fino all’estremità della terra.</p>
<p class="C44 V22">Anche a Isacco fu fatta la stessa promessa grazie ad Abramo, suo padre.</p>
<p class="C44 V23">La benedizione di tutti gli uomini e la sua alleanza Dio fece posare sul capo di Giacobbe; lo confermò nelle sue benedizioni, gli diede il paese in eredità: lo divise in varie parti, assegnandole alle dodici tribù. Da lui fece sorgere un uomo mite, che incontrò favore agli occhi di tutti, </p>
<p class="C45 V1">amato da Dio e dagli uomini: Mosè, il cui ricordo è in benedizione.</p>
<p class="C45 V2">Gli diede gloria pari a quella dei santi e lo rese grande fra i terrori dei nemici.</p>
<p class="C45 V3">Per le sue parole fece cessare i prodigi e lo glorificò davanti ai re; gli diede autorità sul suo popolo e gli mostrò parte della sua gloria.</p>
<p class="C45 V4">Lo santificò nella fedeltà e nella mitezza, lo scelse fra tutti gli uomini.</p>
<p class="C45 V5">Gli fece udire la sua voce, lo fece entrare nella nube oscura e gli diede faccia a faccia i comandamenti, legge di vita e d’intelligenza, perché insegnasse a Giacobbe l’alleanza, i suoi decreti a Israele.</p>
<p class="C45 V6">Egli innalzò Aronne, santo come lui, suo fratello, della tribù di Levi.</p>
<p class="C45 V7">Stabilì con lui un’alleanza perenne e lo fece sacerdote per il popolo. Lo onorò con splendidi ornamenti e gli fece indossare una veste di gloria.</p>
<p class="C45 V8">Lo rivestì con il massimo degli onori, lo coronò con paramenti di potenza: calzoni, tunica ed efod.</p>
<p class="C45 V9">Lo avvolse con melagrane e numerosi campanelli d’oro all’intorno, che suonassero al muovere dei suoi passi, diffondendo il tintinnio nel tempio, come memoriale per i figli del suo popolo.</p>
<p class="C45 V10">Lo avvolse con una veste sacra d’oro, violetto e porpora, opera di ricamatore, con il pettorale del giudizio, con i segni della verità</p>
<p class="C45 V11">e con tessuto di scarlatto filato, opera d’artista, con pietre preziose, incise come sigilli, incastonate sull’oro, opera d’intagliatore, quale memoriale, con le parole incise secondo il numero delle tribù d’Israele.</p>
<p class="C45 V12">Sopra il turbante gli pose una corona d’oro con incisa l’iscrizione sacra, insegna d’onore, lavoro vigoroso, ornamento delizioso per gli occhi.</p>
<p class="C45 V13">Prima di lui non si erano viste cose tanto belle, mai uno straniero le ha indossate, ma soltanto i suoi figli e i suoi discendenti per sempre.</p>
<p class="C45 V14">I suoi sacrifici vengono interamente bruciati, due volte al giorno, senza interruzione.</p>
<p class="C45 V15">Mosè riempì le sue mani e lo unse con olio santo. Ciò divenne un’alleanza perenne per lui e per i suoi discendenti, finché dura il cielo: quella di presiedere al culto ed esercitare il sacerdozio e benedire il popolo nel suo nome.</p>
<p class="C45 V16">Lo scelse fra tutti i viventi perché offrisse sacrifici al Signore, incenso e profumo come memoriale, e perché compisse l’espiazione per il popolo.</p>
<p class="C45 V17">Nei suoi comandamenti gli diede il potere di pronunciare giudizi, perché insegnasse a Giacobbe le sue testimonianze e illuminasse Israele nella sua legge.</p>
<p class="C45 V18">Contro di lui insorsero uomini stranieri e furono gelosi di lui nel deserto: erano gli uomini di Datan e di Abiròn e quelli dell’assemblea di Core, furiosi e violenti.</p>
<p class="C45 V19">Il Signore vide e se ne indignò; essi finirono annientati nella furia della sua ira. Egli compì prodigi a loro danno, per distruggerli con il fuoco della sua fiamma.</p>
<p class="C45 V20">E aumentò la gloria di Aronne, gli assegnò un’eredità: gli riservò le primizie dei frutti, gli assicurò anzitutto pane in abbondanza.</p>
<p class="C45 V21">Si nutrono infatti delle vittime offerte al Signore, che egli ha assegnato a lui e ai suoi discendenti.</p>
<p class="C45 V22">Tuttavia non ha eredità nella terra del popolo, non c’è porzione per lui in mezzo al popolo, perché il Signore è la sua parte e la sua eredità.</p>
<p class="C45 V23">Fineès, figlio di Eleàzaro, fu il terzo nella gloria, per il suo zelo nel timore del Signore, per la sua fermezza quando il popolo si ribellò, per la bontà coraggiosa della sua anima; egli fece espiazione per Israele.</p>
<p class="C45 V24">Per questo con lui fu stabilita un’alleanza di pace, perché presiedesse al santuario e al popolo; così a lui e alla sua discendenza fu riservata la dignità del sacerdozio per sempre.</p>
<p class="C45 V25">Per l’alleanza fatta con Davide, figlio di Iesse, della tribù di Giuda, l’eredità del re passa solo di figlio in figlio, l’eredità di Aronne invece passa a tutta la sua discendenza.</p>
<p class="C45 V26">Vi infonda Dio sapienza nel cuore, per giudicare il suo popolo con giustizia, perché non svanisca la loro prosperità e la loro gloria duri per sempre. </p>
<p class="C46 V1">Valoroso in guerra fu Giosuè, figlio di Nun, successore di Mosè nell’ufficio profetico; secondo il suo nome, egli fu grande per la salvezza degli eletti di Dio, compiendo la vendetta contro i nemici insorti, per assegnare l’eredità a Israele.</p>
<p class="C46 V2">Com’era glorioso quando alzava le sue braccia e brandiva la spada contro le città!</p>
<p class="C46 V3">Chi prima di lui era stato così saldo? Egli guidava le guerre del Signore.</p>
<p class="C46 V4">Al suo comando non si arrestò forse il sole e un giorno divenne lungo come due?</p>
<p class="C46 V5">Egli invocò l’Altissimo, il Sovrano, mentre i nemici lo premevano da ogni parte; lo esaudì il Signore grande con una grandinata di pietre poderose.</p>
<p class="C46 V6">Egli piombò sulla nazione nemica e nella discesa distrusse gli avversari, perché le nazioni conoscessero tutte le sue armi e che la loro guerra era contro il Signore. Egli infatti marciò dietro al Sovrano</p>
<p class="C46 V7">e nei giorni di Mosè compì un’opera di misericordia: egli e Caleb, figlio di Iefunnè, opponendosi all’assemblea, impedendo che il popolo peccasse e calmando le maligne mormorazioni.</p>
<p class="C46 V8">Solo loro due furono salvati fra i seicentomila fanti, per far entrare il popolo nell’eredità, nella terra in cui scorrono latte e miele.</p>
<p class="C46 V9">Il Signore concesse a Caleb una forza che l’assistette sino alla vecchiaia, perché raggiungesse le alture del paese; così la sua discendenza possedette l’eredità,</p>
<p class="C46 V10">affinché tutti i figli d’Israele sapessero che è bene seguire il Signore.</p>
<p class="C46 V11">Ci sono poi i giudici, ciascuno con il suo nome: di coloro il cui cuore non commise infedeltà e di quanti non si allontanarono dal Signore, sia il loro ricordo in benedizione!</p>
<p class="C46 V12">Le loro ossa rifioriscano dalla loro tomba e il loro nome si rinnovi nei figli, perché essi sono già glorificati.</p>
<p class="C46 V13">Samuele, amato dal suo Signore, profeta del Signore, istituì la monarchia e unse dei prìncipi sul suo popolo.</p>
<p class="C46 V14">Secondo la legge del Signore governò l’assemblea e il Signore volse lo sguardo benevolo su Giacobbe.</p>
<p class="C46 V15">Per la sua fedeltà si dimostrò profeta e per le sue parole fu riconosciuto veggente degno di fede.</p>
<p class="C46 V16">Egli invocò il Signore, il Sovrano, quando i nemici lo premevano all’intorno, con l’offerta di un agnello da latte.</p>
<p class="C46 V17">Il Signore tuonò dal cielo e con grande fragore fece udire la sua voce;</p>
<p class="C46 V18">sterminò i capi degli abitanti di Tiro e tutti i prìncipi dei Filistei.</p>
<p class="C46 V19">Prima dell’ora del suo sonno eterno attestò davanti al Signore e al suo unto: «Né denari né sandali ho preso da alcuno», e nessuno poté contraddirlo.</p>
<p class="C46 V20">Ancora dopo che si fu addormentato profetizzò, predicendo al re la sua fine; anche dal sepolcro levò la sua voce per cancellare con una profezia l’iniquità del popolo. </p>
<p class="C47 V1">Dopo di lui sorse Natan, per profetizzare nei giorni di Davide.</p>
<p class="C47 V2">Come dal sacrificio di comunione si preleva il grasso, così Davide fu scelto tra i figli d’Israele.</p>
<p class="C47 V3">Egli scherzò con leoni come con capretti, con gli orsi come con agnelli.</p>
<p class="C47 V4">Nella sua giovinezza non ha forse ucciso il gigante e cancellato l’ignominia dal popolo, alzando la mano con la pietra nella fionda e abbattendo la tracotanza di Golia?</p>
<p class="C47 V5">Egli aveva invocato il Signore, l’Altissimo, che concesse alla sua destra la forza di eliminare un potente guerriero e innalzare la potenza del suo popolo.</p>
<p class="C47 V6">Così lo esaltarono per i suoi diecimila, lo lodarono nelle benedizioni del Signore offrendogli un diadema di gloria.</p>
<p class="C47 V7">Egli infatti sterminò i nemici all’intorno e annientò i Filistei, suoi avversari; distrusse la loro potenza fino ad oggi.</p>
<p class="C47 V8">In ogni sua opera celebrò il Santo, l’Altissimo, con parole di lode; cantò inni a lui con tutto il suo cuore e amò colui che lo aveva creato.</p>
<p class="C47 V9">Introdusse musici davanti all’altare e con i loro suoni rese dolci le melodie. Ogni giorno essi eseguono le loro musiche.</p>
<p class="C47 V10">Conferì splendore alle feste, abbellì i giorni festivi fino alla perfezione, facendo lodare il nome santo del Signore ed echeggiare fin dal mattino il santuario.</p>
<p class="C47 V11">Il Signore perdonò i suoi peccati, innalzò la sua potenza per sempre, gli concesse un’alleanza regale e un trono di gloria in Israele.</p>
<p class="C47 V12">Dopo di lui sorse un figlio saggio, che, grazie a lui, abitò in un vasto territorio.</p>
<p class="C47 V13">Salomone regnò nei giorni di pace, per lui Dio concesse tranquillità all’intorno, perché costruisse una casa per il suo nome e preparasse un santuario per sempre.</p>
<p class="C47 V14">Come fosti saggio nella tua giovinezza e fosti colmo d’intelligenza come un fiume!</p>
<p class="C47 V15">La tua fama ricoprì la terra, che tu riempisti di sentenze difficili.</p>
<p class="C47 V16">Il tuo nome giunse lontano, fino alle isole, e fosti amato nella tua pace.</p>
<p class="C47 V17">Per i canti, i proverbi, le sentenze e per i responsi ti ammirarono i popoli.</p>
<p class="C47 V18">Nel nome del Signore Dio, che è chiamato Dio d’Israele, hai accumulato l’oro come stagno, hai ammassato l’argento come piombo.</p>
<p class="C47 V19">Ma hai steso i tuoi fianchi accanto alle donne e ne fosti dominato nel tuo corpo.</p>
<p class="C47 V20">Hai macchiato la tua gloria e hai profanato la tua discendenza, così da attirare l’ira divina sui tuoi figli ed essere colpito per la tua stoltezza.</p>
<p class="C47 V21">Perciò fu diviso in due il tuo dominio e da Èfraim ebbe inizio un regno ribelle.</p>
<p class="C47 V22">Ma il Signore non ha rinnegato la sua misericordia, non ha lasciato cadere nessuna delle sue parole. Non ha fatto perire la posterità del suo eletto e non ha distrutto la stirpe di colui che lo aveva amato. Egli concesse un resto a Giacobbe e a Davide un germoglio nato da lui.</p>
<p class="C47 V23">Salomone andò a riposare con i suoi padri e dopo di sé lasciò un discendente, stoltezza del popolo e privo di senno, Roboamo, che si alienò il popolo con le sue decisioni, e Geroboamo, figlio di Nabat, che indusse Israele a peccare e aprì a Èfraim la via del peccato.</p>
<p class="C47 V24">Le loro colpe si moltiplicarono tanto da farli esiliare dal proprio paese.</p>
<p class="C47 V25">Essi commisero ogni genere di malvagità, finché non giunse su di loro la vendetta. </p>
<p class="C48 V1">Allora sorse Elia profeta, come un fuoco; la sua parola bruciava come fiaccola.</p>
<p class="C48 V2">Egli fece venire su di loro la carestia e con zelo li ridusse a pochi.</p>
<p class="C48 V3">Per la parola del Signore chiuse il cielo e così fece scendere per tre volte il fuoco.</p>
<p class="C48 V4">Come ti rendesti glorioso, Elia, con i tuoi prodigi! E chi può vantarsi di esserti uguale?</p>
<p class="C48 V5">Tu hai fatto sorgere un defunto dalla morte e dagl’inferi, per la parola dell’Altissimo;</p>
<p class="C48 V6">tu hai fatto precipitare re nella perdizione, e uomini gloriosi dal loro letto.</p>
<p class="C48 V7">Tu sul Sinai hai ascoltato parole di rimprovero, sull’Oreb sentenze di condanna.</p>
<p class="C48 V8">Hai unto re per la vendetta e profeti come tuoi successori.</p>
<p class="C48 V9">Tu sei stato assunto in un turbine di fuoco, su un carro di cavalli di fuoco;</p>
<p class="C48 V10">tu sei stato designato a rimproverare i tempi futuri, per placare l’ira prima che divampi, per ricondurre il cuore del padre verso il figlio e ristabilire le tribù di Giacobbe.</p>
<p class="C48 V11">Beati coloro che ti hanno visto e si sono addormentati nell’amore, perché è certo che anche noi vivremo.</p>
<p class="C48 V12">Appena Elia fu avvolto dal turbine, Eliseo fu ripieno del suo spirito; nei suoi giorni non tremò davanti a nessun principe e nessuno riuscì a dominarlo.</p>
<p class="C48 V13">Nulla fu troppo grande per lui, e nel sepolcro il suo corpo profetizzò.</p>
<p class="C48 V14">Nella sua vita compì prodigi, e dopo la morte meravigliose furono le sue opere.</p>
<p class="C48 V15">Con tutto ciò il popolo non si convertì e non rinnegò i suoi peccati, finché non fu deportato dal proprio paese e disperso su tutta la terra. Rimase soltanto un piccolissimo popolo e un principe della casa di Davide.</p>
<p class="C48 V16">Alcuni di loro fecero ciò che è gradito a Dio, ma altri moltiplicarono i peccati.</p>
<p class="C48 V17">Ezechia fortificò la sua città e portò l’acqua nel suo interno; con il ferro scavò un canale nella roccia e costruì cisterne per l’acqua.</p>
<p class="C48 V18">Nei suoi giorni Sennàcherib fece una spedizione e mandò Rapsache; alzò la sua mano contro Sion e si vantò spavaldamente nella sua superbia.</p>
<p class="C48 V19">Allora si agitarono loro i cuori e le mani, soffrirono come le partorienti.</p>
<p class="C48 V20">Invocarono il Signore misericordioso, tendendo le loro mani verso di lui. Il Santo li ascoltò subito dal cielo e li liberò per mezzo di Isaia.</p>
<p class="C48 V21">Egli colpì l’accampamento degli Assiri, e il suo angelo li sterminò,</p>
<p class="C48 V22">perché Ezechia aveva fatto quanto è gradito al Signore e aveva seguito con fermezza le vie di Davide, suo padre, come gli aveva indicato il profeta Isaia, grande e degno di fede nella sua visione.</p>
<p class="C48 V23">Nei suoi giorni il sole retrocedette ed egli prolungò la vita del re.</p>
<p class="C48 V24">Con grande ispirazione vide gli ultimi tempi e consolò gli afflitti di Sion.</p>
<p class="C48 V25">Egli manifestò il futuro sino alla fine dei tempi, le cose nascoste prima che accadessero. </p>
<p class="C49 V1">Il ricordo di Giosia è come una mistura d’incenso, preparata dall’arte del profumiere. In ogni bocca è dolce come il miele, come musica in un banchetto.</p>
<p class="C49 V2">Egli si dedicò alla riforma del popolo e sradicò gli abomini dell’empietà.</p>
<p class="C49 V3">Diresse il suo cuore verso il Signore, in un’epoca d’iniqui riaffermò la pietà.</p>
<p class="C49 V4">Se si eccettuano Davide, Ezechia e Giosia, tutti agirono perversamente; poiché avevano abbandonato la legge dell’Altissimo, i re di Giuda scomparvero.</p>
<p class="C49 V5">Lasciarono infatti il loro potere ad altri, la loro gloria a una nazione straniera.</p>
<p class="C49 V6">I nemici incendiarono l’eletta città del santuario, resero deserte le sue strade,</p>
<p class="C49 V7">secondo la parola di Geremia, che essi però maltrattarono, benché fosse stato consacrato profeta nel seno materno, per estirpare, distruggere e mandare in rovina, ma anche per costruire e piantare.</p>
<p class="C49 V8">Ezechiele contemplò una visione di gloria, che Dio gli mostrò sul carro dei cherubini.</p>
<p class="C49 V9">Si ricordò dei nemici nell’uragano, beneficò quanti camminavano nella retta via.</p>
<p class="C49 V10">Le ossa dei dodici profeti rifioriscano dalla loro tomba, perché essi hanno consolato Giacobbe, lo hanno riscattato con la loro confidente speranza.</p>
<p class="C49 V11">Come elogiare Zorobabele? Egli è come un sigillo nella mano destra;</p>
<p class="C49 V12">così anche Giosuè figlio di Iosedek: nei loro giorni hanno riedificato la casa, hanno elevato al Signore un tempio santo, destinato a una gloria eterna.</p>
<p class="C49 V13">Anche la memoria di Neemia durerà a lungo; egli rialzò le nostre mura demolite, vi pose porte e sbarre e fece risorgere le nostre case.</p>
<p class="C49 V14">Nessuno sulla terra fu creato eguale a Enoc; difatti egli fu assunto dalla terra.</p>
<p class="C49 V15">Non nacque un altro uomo come Giuseppe, guida dei fratelli, sostegno del popolo; perfino le sue ossa furono onorate.</p>
<p class="C49 V16">Sem e Set furono glorificati fra gli uomini, ma, nella creazione, superiore a ogni vivente è Adamo. </p>
<p class="C50 V1">Simone, figlio di Onia, sommo sacerdote, nella sua vita riparò il tempio e nei suoi giorni consolidò il santuario.</p>
<p class="C50 V2">Da lui furono poste le fondamenta del doppio muro, l’elevato contrafforte della cinta del tempio.</p>
<p class="C50 V3">Nei suoi giorni fu scavato il deposito per le acque, un serbatoio grande come il mare.</p>
<p class="C50 V4">Avendo premura d’impedire la caduta del suo popolo, fortificò la città nell’assedio.</p>
<p class="C50 V5">Com’era glorioso quando si affacciava dal tempio, quando usciva dal santuario dietro il velo!</p>
<p class="C50 V6">Come astro mattutino in mezzo alle nubi, come la luna nei giorni in cui è piena,</p>
<p class="C50 V7">come sole sfolgorante sul tempio dell’Altissimo, come arcobaleno splendente fra nubi di gloria,</p>
<p class="C50 V8">come rosa fiorita nei giorni di primavera, come giglio lungo i corsi d’acqua, come germoglio del Libano nei giorni d’estate,</p>
<p class="C50 V9">come fuoco e incenso su un braciere, come vaso d’oro massiccio, ornato con ogni specie di pietre preziose,</p>
<p class="C50 V10">come ulivo che fa germogliare i frutti e come cipresso svettante tra le nuvole.</p>
<p class="C50 V11">Quando indossava i paramenti gloriosi, egli era rivestito di perfetto splendore, quando saliva il santo altare dei sacrifici, riempiva di gloria l’intero santuario.</p>
<p class="C50 V12">Quando riceveva le parti delle vittime dalle mani dei sacerdoti, egli stava presso il braciere dell’altare: intorno a lui c’era la corona di fratelli, simili a fronde di cedri nel Libano, che lo circondavano come fusti di palme;</p>
<p class="C50 V13">tutti i figli di Aronne nella loro gloria, e con le offerte del Signore nelle loro mani, stavano davanti a tutta l’assemblea d’Israele,</p>
<p class="C50 V14">ed egli compiva il rito liturgico sugli altari, preparando l’offerta dell’Altissimo onnipotente.</p>
<p class="C50 V15">Egli stendeva la sua mano sulla coppa e versava sangue di uva, lo spargeva alle basi dell’altare come profumo soave all’Altissimo, re di tutte le cose.</p>
<p class="C50 V16">Allora i figli di Aronne alzavano la voce, suonavano le trombe di metallo lavorato e facevano udire un suono potente come memoriale davanti all’Altissimo.</p>
<p class="C50 V17">Allora tutto il popolo insieme si affrettava e si prostravano con la faccia a terra, per adorare il loro Signore, Dio onnipotente e altissimo.</p>
<p class="C50 V18">E i cantori intonavano canti di lodi, e grandioso risuonava il canto e pieno di dolcezza.</p>
<p class="C50 V19">Il popolo supplicava il Signore altissimo, in preghiera davanti al Misericordioso, finché fosse compiuto il servizio del Signore e fosse terminata la sua liturgia.</p>
<p class="C50 V20">Allora, scendendo, egli alzava le sue mani su tutta l’assemblea dei figli d’Israele, per dare con le sue labbra la benedizione del Signore e per gloriarsi del nome di lui.</p>
<p class="C50 V21">Tutti si prostravano di nuovo per ricevere la benedizione dell’Altissimo.</p>
<p class="C50 V22">E ora benedite il Dio dell’universo, che compie in ogni luogo grandi cose, che fa crescere i nostri giorni fin dal seno materno, e agisce con noi secondo la sua misericordia.</p>
<p class="C50 V23">Ci conceda la gioia del cuore e ci sia pace nei nostri giorni in Israele, ora e sempre.</p>
<p class="C50 V24">La sua misericordia resti fedelmente con noi e ci riscatti nei nostri giorni.</p>
<p class="C50 V25">Contro due popoli la mia anima è irritata, il terzo non è neppure un popolo:</p>
<p class="C50 V26">quanti abitano sul monte di Samaria e i Filistei e il popolo stolto che abita a Sichem.</p>
<p class="C50 V27">Una dottrina d’intelligenza e di scienza ha condensato in questo libro Gesù, figlio di Sira, figlio di Eleàzaro, di Gerusalemme, che ha riversato come pioggia la sapienza dal cuore.</p>
<p class="C50 V28">Beato chi medita queste cose e colui che, fissandole nel suo cuore, diventa saggio;</p>
<p class="C50 V29">se le metterà in pratica, sarà forte in tutto, perché la luce del Signore sarà la sua strada. A chi gli è fedele egli dà la sapienza. Benedetto il Signore per sempre. Amen, amen. </p>
<p class="C51 V1">Ti loderò, Signore, re, e ti canterò, Dio, mio salvatore, loderò il tuo nome,</p>
<p class="C51 V2">perché sei stato mio riparo e mio aiuto, salvando il mio corpo dalla perdizione, dal laccio di una lingua calunniatrice, dalle labbra di quelli che proferiscono menzogna, e di fronte a quanti mi circondavano sei stato il mio aiuto</p>
<p class="C51 V3">e mi hai liberato, secondo la grandezza della tua misericordia e del tuo nome, dai morsi di chi stava per divorarmi, dalla mano di quelli che insidiavano la mia vita, dalle molte tribolazioni di cui soffrivo,</p>
<p class="C51 V4">dal soffocamento di una fiamma avvolgente e dal fuoco che non avevo acceso,</p>
<p class="C51 V5">dal profondo del seno degl’inferi, dalla lingua impura e dalla parola falsa</p>
<p class="C51 V6">e dal colpo di una lingua ingiusta. La mia anima era vicina alla morte, la mia vita era giù, vicino agl’inferi.</p>
<p class="C51 V7">Mi assalivano da ogni parte e nessuno mi aiutava; mi rivolsi al soccorso degli uomini, e non c’era.</p>
<p class="C51 V8">Allora mi ricordai della tua misericordia, Signore, e dei tuoi benefici da sempre, perché tu liberi quelli che sperano in te e li salvi dalla mano dei nemici.</p>
<p class="C51 V9">Innalzai dalla terra la mia supplica e pregai per la liberazione dalla morte.</p>
<p class="C51 V10">Esclamai: «Signore, padre del mio signore, non mi abbandonare nei giorni della tribolazione, quando sono senz’aiuto, nel tempo dell’arroganza.</p>
<p class="C51 V11">Io loderò incessantemente il tuo nome, canterò inni a te con riconoscenza». La mia supplica fu esaudita:</p>
<p class="C51 V12">tu infatti mi salvasti dalla rovina e mi strappasti da una cattiva condizione. Per questo ti loderò e ti canterò, e benedirò il nome del Signore.</p>
<p class="C51 V13">Quand’ero ancora giovane, prima di andare errando, ricercai assiduamente la sapienza nella mia preghiera.</p>
<p class="C51 V14">Davanti al tempio ho pregato per essa, e sino alla fine la ricercherò.</p>
<p class="C51 V15">Del suo fiorire, come uva vicina a maturare, il mio cuore si rallegrò. Il mio piede s’incamminò per la via retta, fin da giovane ho seguìto la sua traccia.</p>
<p class="C51 V16">Chinai un poco l’orecchio, l’accolsi e vi trovai per me un insegnamento abbondante.</p>
<p class="C51 V17">Con essa feci progresso; onorerò chi mi ha concesso la sapienza.</p>
<p class="C51 V18">Ho deciso infatti di metterla in pratica, sono stato zelante nel bene e non me ne vergogno.</p>
<p class="C51 V19">La mia anima si è allenata in essa, sono stato diligente nel praticare la legge. Ho steso le mie mani verso l’alto e ho deplorato che venga ignorata.</p>
<p class="C51 V20">A essa ho rivolto la mia anima e l’ho trovata nella purezza. In essa ho acquistato senno fin da principio, per questo non l’abbandonerò.</p>
<p class="C51 V21">Le mie viscere si sono commosse nel ricercarla, per questo ho fatto un acquisto prezioso.</p>
<p class="C51 V22">Il Signore mi ha dato come mia ricompensa una lingua e con essa non cesserò di lodarlo.</p>
<p class="C51 V23">Avvicinatevi a me, voi che siete senza istruzione, prendete dimora nella mia scuola.</p>
<p class="C51 V24">Perché volete privarvi di queste cose, mentre le vostre anime sono tanto assetate?</p>
<p class="C51 V25">Ho aperto la mia bocca e ho parlato: «Acquistatela per voi senza denaro.</p>
<p class="C51 V26">Sottoponete il collo al suo giogo e la vostra anima accolga l’istruzione: essa è vicina a chi la cerca.</p>
<p class="C51 V27">Con i vostri occhi vedete che ho faticato poco e ho trovato per me un grande tesoro.</p>
<p class="C51 V28">Acquistate l’istruzione con grande quantità d’argento e con essa otterrete molto oro.</p>
<p class="C51 V29">L’anima vostra si diletti della misericordia di lui, non vergognatevi di lodarlo.</p>
<p class="C51 V30">Compite la vostra opera per tempo ed egli a suo tempo vi ricompenserà».   </p>
</div>
</div>
<div class="edizione CEI1974">
<div class="libro Sir">
<p class="CCAPITOLO VVERSO">TESTO</p>
<p class="C1 V1">Molti e profondi insegnamenti ci sono stati dati nella Legge, nei Profeti e negli altri Scritti successivi e per essi si deve lodare Israele come popolo istruito e sapiente. Poiché è necessario che i lettori non si accontentino di divenire competenti solo per se stessi, ma che gli studiosi anche ai profani possano rendersi utili con la parola e con gli scritti anche mio nonno Gesù, dedicatosi lungamente alla lettura della Legge, dei Profeti e degli altri libri dei nostri padri e avendovi conseguito una notevole competenza, fu spinto a scrivere qualche cosa riguardo all'insegnamento e alla sapienza, perché gli amanti del sapere, assimilato anche questo, possano progredire sempre più in una condotta secondo la Legge. Siete dunque invitati a farne la lettura con benevolenza e attenzione e a perdonare se, nonostante l'impegno posto nella traduzione, sembrerà che non siamo riusciti a render la forza di certe espressioni. Difatti le cose dette in ebraico non hanno la medesima forza quando sono tradotte in altra lingua. E non solamente questa opera, ma anche la stessa Legge, i Profeti e il resto dei libri conservano un vantaggio non piccolo nel testo originale. Nell'anno trentottesimo del re Evergete, venuto in Egitto e fermatomi ivi alquanto, dopo aver scoperto che lo scritto è di grande valore educativo, anch'io ritenni necessario adoperarmi con diligenza e fatica per tradurlo. Dopo avervi dedicato molte veglie e studi in tutto quel tempo, ho condotto a termine questo libro, che pubblico per coloro che all'estero intendano istruirsi conformando i propri costumi per vivere secondo la Legge. Capitolo 1 Ogni sapienza viene dal Signore ed è sempre con lui.</p>
<p class="C1 V2">La sabbia del mare, le gocce della pioggia e i giorni del mondo chi potrà contarli?</p>
<p class="C1 V3">L'altezza del cielo, l'estensione della terra, la profondità dell'abisso chi potrà esplorarle?</p>
<p class="C1 V4">Prima di ogni cosa fu creata la sapienza e la saggia prudenza è da sempre.</p>
<p class="C1 V5">A chi fu rivelata la radice della sapienza? Chi conosce i suoi disegni?</p>
<p class="C1 V6">Uno solo è sapiente, molto terribile, seduto sopra il trono.</p>
<p class="C1 V7">Il Signore ha creato la sapienza; l'ha vista e l'ha misurata, l'ha diffusa su tutte le sue opere,</p>
<p class="C1 V8">su ogni mortale, secondo la sua generosità, la elargì a quanti lo amano.</p>
<p class="C1 V9">Il timore del Signore è gloria e vanto, gioia e corona di esultanza.</p>
<p class="C1 V10">Il timore del Signore allieta il cuore e dà contentezza, gioia e lunga vita.</p>
<p class="C1 V11">Per chi teme il Signore andrà bene alla fine, sarà benedetto nel giorno della sua morte.</p>
<p class="C1 V12">Principio della sapienza è temere il Signore; essa fu creata con i fedeli nel seno materno.</p>
<p class="C1 V13">Tra gli uomini essa ha posto il nido, fondamento perenne; resterà fedelmente con i loro discendenti.</p>
<p class="C1 V14">Pienezza della sapienza è temere il Signore; essa inebria di frutti i propri devoti.</p>
<p class="C1 V15">Tutta la loro casa riempirà di cose desiderabili, i magazzini dei suoi frutti.</p>
<p class="C1 V16">Corona della sapienza è il timore del Signore; fa fiorire la pace e la salute.</p>
<p class="C1 V17">Dio ha visto e misurato la sapienza; ha fatto piovere la scienza e il lume dell'intelligenza; ha esaltato la gloria di quanti la possiedono.</p>
<p class="C1 V18">Radice della sapienza è temere il Signore; i suoi rami sono lunga vita.</p>
<p class="C1 V19">La collera ingiusta non si potrà giustificare, poiché il traboccare della sua passione sarà la sua rovina.</p>
<p class="C1 V20">Il paziente sopporterà per qualche tempo; alla fine sgorgherà la sua gioia;</p>
<p class="C1 V21">per qualche tempo terrà nascoste le parole e le labbra di molti celebreranno la sua intelligenza.</p>
<p class="C1 V22">Fra i tesori della sapienza sono le massime istruttive, ma per il peccatore la pietà è un abominio.</p>
<p class="C1 V23">Se desideri la sapienza, osserva i comandamenti; allora il Signore te la concederà.</p>
<p class="C1 V24">Il timore del Signore è sapienza e istruzione, si compiace della fiducia e della mansuetudine.</p>
<p class="C1 V25">Non essere disobbediente al timore del Signore e non avvicinarti ad esso con doppiezza di cuore.</p>
<p class="C1 V26">Non essere finto davanti agli uomini e controlla le tue parole.</p>
<p class="C1 V27">Non esaltarti per non cadere e per non attirarti il disonore;</p>
<p class="C1 V28">il Signore svelerà i tuoi segreti e ti umilierà davanti all'assemblea,</p>
<p class="C1 V29">perché non hai ricercato il timore del Signore e il tuo cuore è pieno di inganno.</p>
<p class="C2 V1">Figlio, se ti presenti per servire il Signore, prepàrati alla tentazione.</p>
<p class="C2 V2">Abbi un cuore retto e sii costante, non ti smarrire nel tempo della seduzione.</p>
<p class="C2 V3">Sta' unito a lui senza separartene, perché tu sia esaltato nei tuoi ultimi giorni.</p>
<p class="C2 V4">Accetta quanto ti capita, sii paziente nelle vicende dolorose,</p>
<p class="C2 V5">perché con il fuoco si prova l'oro, e gli uomini ben accetti nel crogiuolo del dolore.</p>
<p class="C2 V6">Affidati a lui ed egli ti aiuterà; segui la via diritta e spera in lui.</p>
<p class="C2 V7">Quanti temete il Signore, aspettate la sua misericordia; non deviate per non cadere.</p>
<p class="C2 V8">Voi che temete il Signore, confidate in lui; il vostro salario non verrà meno.</p>
<p class="C2 V9">Voi che temete il Signore, sperate i suoi benefici, la felicità eterna e la misericordia.</p>
<p class="C2 V10">Considerate le generazioni passate e riflettete: chi ha confidato nel Signore ed è rimasto deluso? O chi ha perseverato nel suo timore e fu abbandonato? O chi lo ha invocato ed è stato da lui trascurato?</p>
<p class="C2 V11">Perché il Signore è clemente e misericordioso, rimette i peccati e salva al momento della tribolazione.</p>
<p class="C2 V12">Guai ai cuori pavidi e alle mani indolenti e al peccatore che cammina su due strade!</p>
<p class="C2 V13">Guai al cuore indolente perché non ha fede; per questo non sarà protetto.</p>
<p class="C2 V14">Guai a voi che avete perduto la pazienza; che farete quando il Signore verrà a visitarvi?</p>
<p class="C2 V15">Coloro che temono il Signore non disobbediscono alle sue parole; e coloro che lo amano seguono le sue vie.</p>
<p class="C2 V16">Coloro che temono il Signore cercano di piacergli; e coloro che lo amano si saziano della legge.</p>
<p class="C2 V17">Coloro che temono il Signore tengono pronti i loro cuori e umiliano l'anima loro davanti a lui.</p>
<p class="C2 V18">Gettiamoci nelle braccia del Signore e non nelle braccia degli uomini; poiché, quale è la sua grandezza, tale è anche la sua misericordia.</p>
<p class="C3 V1">Figli, ascoltatemi, sono vostro padre; agite in modo da essere salvati.</p>
<p class="C3 V2">Il Signore vuole che il padre sia onorato dai figli, ha stabilito il diritto della madre sulla prole.</p>
<p class="C3 V3">Chi onora il padre espia i peccati;</p>
<p class="C3 V4">chi riverisce la madre è come chi accumula tesori.</p>
<p class="C3 V5">Chi onora il padre avrà gioia dai propri figli e sarà esaudito nel giorno della sua preghiera.</p>
<p class="C3 V6">Chi riverisce il padre vivrà a lungo; chi obbedisce al Signore dà consolazione alla madre.</p>
<p class="C3 V7">Chi teme il Signore rispetta il padre e serve come padroni i genitori.</p>
<p class="C3 V8">Onora tuo padre a fatti e a parole, perché scenda su di te la sua benedizione.</p>
<p class="C3 V9">La benedizione del padre consolida le case dei figli, la maledizione della madre ne scalza le fondamenta.</p>
<p class="C3 V10">Non vantarti del disonore di tuo padre, perché il disonore del padre non è gloria per te;</p>
<p class="C3 V11">la gloria di un uomo dipende dall'onore del padre, vergogna per i figli è una madre nel disonore.</p>
<p class="C3 V12">Figlio, soccorri tuo padre nella vecchiaia, non contristarlo durante la sua vita.</p>
<p class="C3 V13">Anche se perdesse il senno, compatiscilo e non disprezzarlo, mentre sei nel pieno vigore.</p>
<p class="C3 V14">Poiché la pietà verso il padre non sarà dimenticata, ti sarà computata a sconto dei peccati.</p>
<p class="C3 V15">Nel giorno della tua tribolazione Dio si ricorderà di te; come fa il calore sulla brina, si scioglieranno i tuoi peccati.</p>
<p class="C3 V16">Chi abbandona il padre è come un bestemmiatore, chi insulta la madre è maledetto dal Signore.</p>
<p class="C3 V17">Figlio, nella tua attività sii modesto, sarai amato dall'uomo gradito a Dio.</p>
<p class="C3 V18">Quanto più sei grande, tanto più umìliati; così troverai grazia davanti al Signore;</p>
<p class="C3 V19">perché grande è la potenza del Signore</p>
<p class="C3 V20">e dagli umili egli è glorificato.</p>
<p class="C3 V21">Non cercare le cose troppo difficili per te, non indagare le cose per te troppo grandi.</p>
<p class="C3 V22">Bada a quello che ti è stato comandato, poiché tu non devi occuparti delle cose misteriose.</p>
<p class="C3 V23">Non sforzarti in ciò che trascende le tue capacità, poiché ti è stato mostrato più di quanto comprende un'intelligenza umana.</p>
<p class="C3 V24">Molti ha fatto smarrire la loro presunzione, una misera illusione ha fuorviato i loro pensieri.</p>
<p class="C3 V25">Un cuore ostinato alla fine cadrà nel male; chi ama il pericolo in esso si perderà.</p>
<p class="C3 V26">Un cuore ostinato sarà oppresso da affanni, il peccatore aggiungerà peccato a peccato.</p>
<p class="C3 V27">La sventura non guarisce il superbo, perché la pianta del male si è radicata in lui.</p>
<p class="C3 V28">Una mente saggia medita le parabole, un orecchio attento è quanto desidera il saggio.</p>
<p class="C3 V29">L'acqua spegne un fuoco acceso, l'elemosina espia i peccati.</p>
<p class="C3 V30">Chi ricambia il bene provvede all'avvenire, al momento della sua caduta troverà un sostegno.</p>
<p class="C4 V1">Figlio, non rifiutare il sostentamento al povero, non essere insensibile allo sguardo dei bisognosi.</p>
<p class="C4 V2">Non rattristare un affamato, non esasperare un uomo già in difficoltà.</p>
<p class="C4 V3">Non turbare un cuore esasperato, non negare un dono al bisognoso.</p>
<p class="C4 V4">Non respingere la supplica di un povero, non distogliere lo sguardo dall'indigente.</p>
<p class="C4 V5">Da chi ti chiede non distogliere lo sguardo, non offrire a nessuno l'occasione di maledirti,</p>
<p class="C4 V6">perché se uno ti maledice con amarezza, il suo creatore esaudirà la sua preghiera.</p>
<p class="C4 V7">Fatti amare dalla comunità, davanti a un grande abbassa il capo.</p>
<p class="C4 V8">Porgi l'orecchio al povero e rispondigli al saluto con affabilità.</p>
<p class="C4 V9">Strappa l'oppresso dal potere dell'oppressore, non esser pusillanime quando giudichi.</p>
<p class="C4 V10">Sii come un padre per gli orfani e come un marito per la loro madre e sarai come un figlio dell'Altissimo, ed egli ti amerà più di tua madre.</p>
<p class="C4 V11">La sapienza esalta i suoi figli e si prende cura di quanti la cercano.</p>
<p class="C4 V12">Chi la ama ama la vita, quanti la cercano solleciti saranno ricolmi di gioia.</p>
<p class="C4 V13">Chi la possiede erediterà la gloria, qualunque cosa intraprenda, il Signore lo benedice.</p>
<p class="C4 V14">Coloro che la venerano rendono culto al Santo, e il Signore ama coloro che la amano.</p>
<p class="C4 V15">Chi l'ascolta giudica con equità; chi le presta attenzione vivrà tranquillo.</p>
<p class="C4 V16">Chi confida in lei la otterrà in eredità; i suoi discendenti ne conserveranno il possesso.</p>
<p class="C4 V17">Dapprima lo condurrà per luoghi tortuosi, gli incuterà timore e paura, lo tormenterà con la sua disciplina, finché possa fidarsi di lui, e lo abbia provato con i suoi decreti;</p>
<p class="C4 V18">ma poi lo ricondurrà sulla retta via e gli manifesterà i propri segreti.</p>
<p class="C4 V19">Se egli batte una falsa strada, lo lascerà andare e l'abbandonerà in balìa del suo destino.</p>
<p class="C4 V20">Figlio, bada alle circostanze e guàrdati dal male così non ti vergognerai di te stesso.</p>
<p class="C4 V21">C'è una vergogna che porta al peccato e c'è una vergogna che è onore e grazia.</p>
<p class="C4 V22">Non usare riguardi a tuo danno e non vergognarti a tua rovina.</p>
<p class="C4 V23">Non astenerti dal parlare nel momento opportuno, non nascondere la tua sapienza.</p>
<p class="C4 V24">Difatti dalla parola si riconosce la sapienza e l'istruzione dai detti della lingua.</p>
<p class="C4 V25">Non contraddire alla verità, ma vergògnati della tua ignoranza.</p>
<p class="C4 V26">Non arrossire di confessare i tuoi peccati, non opporti alla corrente di un fiume.</p>
<p class="C4 V27">Non sottometterti a un uomo stolto, e non essere parziale a favore di un potente.</p>
<p class="C4 V28">Lotta sino alla morte per la verità e il Signore Dio combatterà per te.</p>
<p class="C4 V29">Non essere arrogante nel tuo linguaggio, fiacco e indolente invece nelle opere.</p>
<p class="C4 V30">Non essere come un leone in casa tua, sospettoso con i tuoi dipendenti.</p>
<p class="C4 V31">La tua mano non sia tesa per prendere e chiusa invece nel restituire.</p>
<p class="C5 V1">Non confidare nelle tue ricchezze e non dire: «Questo mi basta».</p>
<p class="C5 V2">Non seguire il tuo istinto e la tua forza, assecondando le passioni del tuo cuore.</p>
<p class="C5 V3">Non dire: «Chi mi dominerà?», perché il Signore senza dubbio farà giustizia.</p>
<p class="C5 V4">Non dire: «Ho peccato, e che cosa mi è successo?», perché il Signore è paziente.</p>
<p class="C5 V5">Non esser troppo sicuro del perdono tanto da aggiungere peccato a peccato.</p>
<p class="C5 V6">Non dire: «La sua misericordia è grande; mi perdonerà i molti peccati», perché presso di lui ci sono misericordia e ira, il suo sdegno si riverserà sui peccatori.</p>
<p class="C5 V7">Non aspettare a convertirti al Signore e non rimandare di giorno in giorno, poiché improvvisa scoppierà l'ira del Signore e al tempo del castigo sarai annientato.</p>
<p class="C5 V8">Non confidare in ricchezze ingiuste, perché non ti gioveranno nel giorno della sventura.</p>
<p class="C5 V9">Non ventilare il grano a qualsiasi vento e non camminare su qualsiasi sentiero.</p>
<p class="C5 V10">Sii costante nel tuo sentimento, e unica sia la tua parola.</p>
<p class="C5 V11">Sii pronto nell'ascoltare, lento nel proferire una risposta.</p>
<p class="C5 V12">Se conosci una cosa, rispondi al tuo prossimo; altrimenti mettiti la mano sulla bocca.</p>
<p class="C5 V13">Nel parlare ci può essere onore o disonore; la lingua dell'uomo è la sua rovina.</p>
<p class="C5 V14">Non meritare il titolo di calunniatore e non tendere insidie con la lingua, poiché la vergogna è per il ladro e una condanna severa per l'uomo falso.</p>
<p class="C5 V15">Non far male né molto né poco, e da amico non divenire nemico,</p>
<p class="C6 V1">perché un cattivo nome si attira vergogna e disprezzo; così accade al peccatore, falso nelle sue parole.</p>
<p class="C6 V2">Non ti abbandonare alla tua passione, perché non ti strazi come un toro furioso;</p>
<p class="C6 V3">divorerà le tue foglie e tu perderai i tuoi frutti, sì da renderti come un legno secco.</p>
<p class="C6 V4">Una passione malvagia rovina chi la possiede e lo fa oggetto di scherno per i nemici.</p>
<p class="C6 V5">Una bocca amabile moltiplica gli amici, un linguaggio gentile attira i saluti.</p>
<p class="C6 V6">Siano in molti coloro che vivono in pace con te, ma i tuoi consiglieri uno su mille.</p>
<p class="C6 V7">Se intendi farti un amico, mettilo alla prova; e non fidarti subito di lui.</p>
<p class="C6 V8">C'è infatti chi è amico quando gli fa comodo, ma non resiste nel giorno della tua sventura.</p>
<p class="C6 V9">C'è anche l'amico che si cambia in nemico e scoprirà a tuo disonore i vostri litigi.</p>
<p class="C6 V10">C'è l'amico compagno a tavola, ma non resiste nel giorno della tua sventura.</p>
<p class="C6 V11">Nella tua fortuna sarà come un altro te stesso, e parlerà liberamente con i tuoi familiari.</p>
<p class="C6 V12">Ma se sarai umiliato, si ergerà contro di te e dalla tua presenza si nasconderà.</p>
<p class="C6 V13">Tieniti lontano dai tuoi nemici, e dai tuoi amici guàrdati.</p>
<p class="C6 V14">Un amico fedele è una protezione potente, chi lo trova, trova un tesoro.</p>
<p class="C6 V15">Per un amico fedele, non c'è prezzo, non c'è peso per il suo valore.</p>
<p class="C6 V16">Un amico fedele è un balsamo di vita, lo troveranno quanti temono il Signore.</p>
<p class="C6 V17">Chi teme il Signore è costante nella sua amicizia, perché come uno è, così sarà il suo amico.</p>
<p class="C6 V18">Figlio, sin dalla giovinezza medita la disciplina, conseguirai la sapienza fino alla canizie.</p>
<p class="C6 V19">Accòstati ad essa come chi ara e chi semina e attendi i suoi ottimi frutti; poiché faticherai un po' per coltivarla, ma presto mangerai dei suoi prodotti.</p>
<p class="C6 V20">Essa è davvero aspra per gli stolti, l'uomo senza coraggio non ci resiste;</p>
<p class="C6 V21">per lui peserà come una pietra di prova, non tarderà a gettarla via.</p>
<p class="C6 V22">La sapienza infatti è come dice il suo nome, ma non a molti essa è chiara.</p>
<p class="C6 V23">Ascolta, figlio, e accetta il mio parere; non rigettare il mio consiglio.</p>
<p class="C6 V24">Introduci i tuoi piedi nei suoi ceppi, il collo nella sua catena.</p>
<p class="C6 V25">Piega la tua spalla e portala, non disdegnare i suoi legami.</p>
<p class="C6 V26">Avvicìnati ad essa con tutta l'anima e con tutta la tua forza resta nelle sue vie.</p>
<p class="C6 V27">Seguine le orme e cercala, ti si manifesterà; e una volta raggiunta, non lasciarla.</p>
<p class="C6 V28">Alla fine troverai in lei il riposo, ed essa ti si cambierà in gioia.</p>
<p class="C6 V29">I suoi ceppi saranno per te una protezione potente, le sue catene una veste di gloria.</p>
<p class="C6 V30">Un ornamento d'oro ha su di sé, i suoi legami sono fili di porpora violetta.</p>
<p class="C6 V31">Te ne rivestirai come di una veste di gloria, te ne cingerai come di una corona magnifica.</p>
<p class="C6 V32">Se lo vuoi, figlio, diventerai saggio; applicandoti totalmente, diventerai abile.</p>
<p class="C6 V33">Se ti è caro ascoltare, imparerai; se porgerai l'orecchio, sarai saggio.</p>
<p class="C6 V34">Frequenta le riunioni degli anziani; qualcuno è saggio? Unisciti a lui.</p>
<p class="C6 V35">Ascolta volentieri ogni parola divina e le massime sagge non ti sfuggano.</p>
<p class="C6 V36">Se vedi una persona saggia, va' presto da lei; il tuo piede logori i gradini della sua porta.</p>
<p class="C6 V37">Rifletti sui precetti del Signore, medita sempre sui suoi comandamenti; egli renderà saldo il tuo cuore, e il tuo desiderio di sapienza sarà soddisfatto.</p>
<p class="C7 V1">Non fare il male, perché il male non ti prenda.</p>
<p class="C7 V2">Allontànati dall'iniquità ed essa si allontanerà da te.</p>
<p class="C7 V3">Figlio, non seminare nei solchi dell'ingiustizia per non raccoglierne sette volte tanto.</p>
<p class="C7 V4">Non domandare al Signore il potere né al re un posto di onore.</p>
<p class="C7 V5">Non farti giusto davanti al Signore né saggio davanti al re.</p>
<p class="C7 V6">Non cercare di divenire giudice, che poi ti manchi la forza di estirpare l'ingiustizia; altrimenti temeresti alla presenza del potente e getteresti una macchia sulla tua dirittura.</p>
<p class="C7 V7">Non offendere l'assemblea della città e non degradarti in mezzo al popolo.</p>
<p class="C7 V8">Non ti impigliare due volte nel peccato, perché neppure di uno resterai impunito.</p>
<p class="C7 V9">Non dire: «Egli guarderà all'abbondanza dei miei doni, e quando farò l'offerta al Dio altissimo egli l'accetterà».</p>
<p class="C7 V10">Non mancar di fiducia nella tua preghiera e non trascurare di fare elemosina.</p>
<p class="C7 V11">Non deridere un uomo dall'animo amareggiato, poiché c'è chi umilia e innalza.</p>
<p class="C7 V12">Non fabbricare menzogne contro tuo fratello e neppure qualcosa di simile contro l'amico.</p>
<p class="C7 V13">Non volere in nessun modo ricorrere alla menzogna, perché le sue conseguenze non sono buone.</p>
<p class="C7 V14">Non parlar troppo nell'assemblea degli anziani e non ripetere le parole della tua preghiera.</p>
<p class="C7 V15">Non disprezzare il lavoro faticoso, neppure l'agricoltura creata dall'Altissimo.</p>
<p class="C7 V16">Non unirti alla moltitudine dei peccatori, ricòrdati che la collera divina non tarderà.</p>
<p class="C7 V17">Umilia profondamente la tua anima, perché castigo dell'empio sono fuoco e vermi.</p>
<p class="C7 V18">Non cambiare un amico per interesse, né un fratello fedele per l'oro di Ofir.</p>
<p class="C7 V19">Non disdegnare una sposa saggia e buona, poiché la sua bontà val più dell'oro.</p>
<p class="C7 V20">Non maltrattare uno schiavo che lavora fedelmente né un mercenario che dà tutto se stesso.</p>
<p class="C7 V21">Ami l'anima tua un servo saggio e non ricusargli la libertà.</p>
<p class="C7 V22">Hai bestiame? Abbine cura; se ti è utile, resti in tuo possesso.</p>
<p class="C7 V23">Hai figli? Educali e sottomettili fin dalla giovinezza.</p>
<p class="C7 V24">Hai figlie? Vigila sui loro corpi e non mostrare loro un volto troppo indulgente.</p>
<p class="C7 V25">Accasa una figlia e avrai compiuto un grande affare; ma sposala a un uomo assennato.</p>
<p class="C7 V26">Hai una moglie secondo il tuo cuore? Non ripudiarla; ma di quella odiata non fidarti.</p>
<p class="C7 V27">Onora tuo padre con tutto il cuore e non dimenticare i dolori di tua madre.</p>
<p class="C7 V28">Ricorda che essi ti hanno generato; che darai loro in cambio di quanto ti hanno dato?</p>
<p class="C7 V29">Temi con tutta l'anima il Signore e riverisci i suoi sacerdoti.</p>
<p class="C7 V30">Ama con tutta la forza chi ti ha creato e non trascurare i suoi ministri.</p>
<p class="C7 V31">Temi il Signore e onora il sacerdote, consegna la sua parte, come ti è stato comandato: primizie, sacrifici espiatori, offerta delle spalle, vittima di santificazione e primizie delle cose sante.</p>
<p class="C7 V32">Al povero stendi la tua mano, perché sia perfetta la tua benedizione.</p>
<p class="C7 V33">La tua generosità si estenda a ogni vivente e al morto non negare la tua grazia.</p>
<p class="C7 V34">Non evitare coloro che piangono e con gli afflitti mòstrati afflitto.</p>
<p class="C7 V35">Non indugiare a visitare un malato, perché per questo sarai amato.</p>
<p class="C7 V36">In tutte le tue opere ricordati della tua fine e non cadrai mai nel peccato.</p>
<p class="C8 V1">Non litigare con un uomo potente per non cadere poi nelle sue mani.</p>
<p class="C8 V2">Non litigare con un uomo ricco, perché egli non t'opponga il peso del suo danaro, poiché l'oro ha corrotto molti e ha fatto deviare il cuore dei re.</p>
<p class="C8 V3">Non litigare con un uomo linguacciuto e non aggiungere legna sul suo fuoco.</p>
<p class="C8 V4">Non scherzare con l'ignorante, perché non siano disprezzati i tuoi antenati.</p>
<p class="C8 V5">Non insultare un uomo convertito dal peccato, ricòrdati che siamo tutti degni di pena.</p>
<p class="C8 V6">Non disprezzare un uomo quando è vecchio, perché anche di noi alcuni invecchieranno.</p>
<p class="C8 V7">Non gioire per la morte di qualcuno; ricòrdati che tutti moriremo.</p>
<p class="C8 V8">Non disdegnare i discorsi dei saggi, medita piuttosto le loro massime, perché da essi imparerai la dottrina e potrai essere a servizio dei grandi.</p>
<p class="C8 V9">Non trascurare i discorsi dei vecchi, perché anch'essi hanno imparato dai loro padri; da essi imparerai l'accorgimento e come rispondere a tempo opportuno.</p>
<p class="C8 V10">Non attizzare le braci del peccatore, per non bruciare nel fuoco della sua fiamma.</p>
<p class="C8 V11">Non ritirarti dalla presenza del violento, perché egli non ponga un agguato contro di te.</p>
<p class="C8 V12">Non imprestare a un uomo più forte di te; quello che gli hai prestato, consideralo come perduto.</p>
<p class="C8 V13">Non garantire oltre la tua possibilità; se hai garantito, preòccupati di soddisfare.</p>
<p class="C8 V14">Non muovere causa a un giudice, perché giudicheranno in suo favore secondo il suo parere.</p>
<p class="C8 V15">Con un avventuriero non metterti in viaggio, per paura che ti diventi insopportabile; egli agirà secondo il suo capriccio e andrai con lui in rovina per la sua insipienza.</p>
<p class="C8 V16">Non litigare con un irascibile e non traversare con lui un luogo solitario, perché ai suoi occhi il sangue è come nulla, dove non c'è possibilità di aiuto ti assalirà.</p>
<p class="C8 V17">Non consigliarti con lo stolto, perché non saprà mantenere un segreto.</p>
<p class="C8 V18">Davanti a uno straniero non fare nulla di riservato, perché non sai che cosa ne seguirà.</p>
<p class="C8 V19">Con un uomo qualsiasi non aprire il tuo cuore ed egli non abbia a portar via il tuo bene.</p>
<p class="C9 V1">Non essere geloso della sposa amata, per non inculcarle malizia a tuo danno.</p>
<p class="C9 V2">Non dare l'anima tua alla tua donna, sì che essa s'imponga sulla tua forza.</p>
<p class="C9 V3">Non incontrarti con una donna cortigiana, che non abbia a cadere nei suoi lacci.</p>
<p class="C9 V4">Non frequentare una cantante, per non esser preso dalle sue moine.</p>
<p class="C9 V5">Non fissare il tuo sguardo su una vergine, per non essere coinvolto nei suoi castighi.</p>
<p class="C9 V6">Non dare l'anima tua alle prostitute, per non perderci il patrimonio.</p>
<p class="C9 V7">Non curiosare nelle vie della città, non aggirarti nei suoi luoghi solitari.</p>
<p class="C9 V8">Distogli l'occhio da una donna bella, non fissare una bellezza che non ti appartiene. Per la bellezza di una donna molti sono periti; per essa l'amore brucia come fuoco.</p>
<p class="C9 V9">Non sederti mai accanto a una donna sposata, non frequentarla per bere insieme con lei perché il tuo cuore non si innamori di lei e per la tua passione tu non scivoli nella rovina.</p>
<p class="C9 V10">Non abbandonare un vecchio amico, perché quello recente non è uguale a lui. Vino nuovo, amico nuovo; quando sarà invecchiato, lo berrai con piacere.</p>
<p class="C9 V11">Non invidiare la gloria del peccatore, perché non sai quale sarà la sua fine.</p>
<p class="C9 V12">Non compiacerti del benessere degli empi, ricòrdati che non giungeranno agli inferi impuniti.</p>
<p class="C9 V13">Tieniti lontano dall'uomo che ha il potere di uccidere e non sperimenterai il timore della morte. Se l'avvicini, sta' attento a non sbagliare perché egli non ti tolga la vita; sappi che cammini in mezzo ai lacci e ti muovi sull'orlo delle mura cittadine.</p>
<p class="C9 V14">Rispondi come puoi al prossimo e consìgliati con i saggi.</p>
<p class="C9 V15">Conversa con uomini assennati e ogni tuo colloquio sia sulle leggi dell'Altissimo.</p>
<p class="C9 V16">Tuoi commensali siano gli uomini giusti, il tuo vanto sia nel timore del Signore.</p>
<p class="C9 V17">Un lavoro per mano di esperti viene lodato, ma il capo del popolo è saggio per il parlare.</p>
<p class="C9 V18">Un uomo linguacciuto è il terrore della sua città, chi non sa controllar le parole sarà detestato.</p>
<p class="C10 V1">Un governatore saggio educa il suo popolo, l'autorità di un uomo assennato sarà ben ordinata.</p>
<p class="C10 V2">Quale il governatore del popolo, tali i suoi ministri; quale il capo di una città, tali tutti gli abitanti.</p>
<p class="C10 V3">Un re senza formazione rovinerà il suo popolo; una città prospererà per il senno dei capi.</p>
<p class="C10 V4">Il governo del mondo è nelle mani del Signore; egli vi susciterà al momento giusto l'uomo adatto.</p>
<p class="C10 V5">Il successo dell'uomo è nelle mani del Signore, che investirà il magistrato della sua autorità.</p>
<p class="C10 V6">Non crucciarti con il tuo prossimo per un torto qualsiasi; non far nulla in preda all'ira.</p>
<p class="C10 V7">Odiosa al Signore e agli uomini è la superbia, all'uno e agli altri è in abominio l'ingiustizia.</p>
<p class="C10 V8">L'impero passa da un popolo a un altro a causa delle ingiustizie, delle violenze e delle ricchezze.</p>
<p class="C10 V9">Perché mai si insuperbisce chi è terra e cenere? Anche da vivo le sue viscere sono ripugnanti.</p>
<p class="C10 V10">La malattia è lunga, il medico se la ride; chi oggi è re, domani morirà.</p>
<p class="C10 V11">Quando l'uomo muore eredita insetti, belve e vermi.</p>
<p class="C10 V12">Principio della superbia umana è allontanarsi dal Signore, tenere il proprio cuore lontano da chi l'ha creato.</p>
<p class="C10 V13">Principio della superbia infatti è il peccato; chi vi si abbandona diffonde intorno a sé l'abominio. Per questo il Signore rende incredibili i suoi castighi e lo flagella sino a finirlo.</p>
<p class="C10 V14">Il Signore ha abbattuto il trono dei potenti, al loro posto ha fatto sedere gli umili.</p>
<p class="C10 V15">Il Signore ha estirpato le radici delle nazioni, al loro posto ha piantato gli umili.</p>
<p class="C10 V16">Il Signore ha sconvolto le regioni delle nazioni, e le ha distrutte fin dalle fondamenta della terra.</p>
<p class="C10 V17">Le ha estirpate e annientate, ha fatto scomparire dalla terra il loro ricordo.</p>
<p class="C10 V18">Non è fatta per gli uomini la superbia, né per i nati di donna l'arroganza.</p>
<p class="C10 V19">Quale stirpe è onorata? La stirpe dell'uomo. Quale stirpe è onorata? Coloro che temono il Signore.</p>
<p class="C10 V20">Quale stirpe è ignobile? La stirpe dell'uomo. Quale stirpe è ignobile? Coloro che trasgrediscono i comandamenti.</p>
<p class="C10 V21">Tra i fratelli è onorato il loro capo, ma coloro che temono il Signore lo sono ai suoi occhi.</p>
<p class="C10 V22">Uno ricco, onorato o povero, ponga il proprio vanto nel timore del Signore.</p>
<p class="C10 V23">Non è giusto disprezzare un povero assennato e non conviene esaltare un uomo peccatore.</p>
<p class="C10 V24">Il nobile, il giudice e il potente sono onorati; ma nessuno di loro è più grande di chi teme il Signore.</p>
<p class="C10 V25">Uomini liberi serviranno un servo sapiente; un uomo intelligente non mormora per questo.</p>
<p class="C10 V26">Non fare il saccente nel compiere il tuo lavoro e non gloriarti al momento del bisogno.</p>
<p class="C10 V27">Meglio uno che lavora e abbonda di tutto che chi va in giro vantandosi e manca di cibo.</p>
<p class="C10 V28">Figlio, con modestia glorifica l'anima tua e rendile onore secondo che merita.</p>
<p class="C10 V29">Chi darà ragione a uno che si dà torto da sé? Chi stimerà uno che si disprezza?</p>
<p class="C10 V30">Un povero è onorato per la sua scienza, un ricco è onorato per la sua ricchezza.</p>
<p class="C10 V31">Chi è onorato nella povertà, quanto più lo sarà nella ricchezza? Chi è disprezzato nella ricchezza, quanto più lo sarà nella povertà?</p>
<p class="C11 V1">La sapienza dell'umile gli farà tenere alta la testa, gli permetterà di sedere tra i grandi.</p>
<p class="C11 V2">Non lodare un uomo per la sua bellezza e non detestare un uomo per il suo aspetto.</p>
<p class="C11 V3">L'ape è piccola tra gli esseri alati, ma il suo prodotto ha il primato fra i dolci sapori.</p>
<p class="C11 V4">Non ti vantare per le vesti che indossi e non insuperbirti nel giorno della gloria, poiché stupende sono le opere del Signore, eppure sono nascoste agli uomini le opere sue.</p>
<p class="C11 V5">Molti sovrani sedettero sulla polvere e uno sconosciuto cinse il loro diadema.</p>
<p class="C11 V6">Molti potenti furono umiliati profondamente; uomini illustri furono consegnati in potere altrui.</p>
<p class="C11 V7">Non biasimare prima di avere indagato, prima rifletti e quindi condanna.</p>
<p class="C11 V8">Non rispondere prima di avere ascoltato, in mezzo ai discorsi non intrometterti.</p>
<p class="C11 V9">Per una cosa di cui non hai bisogno non litigare, non immischiarti nelle liti dei peccatori.</p>
<p class="C11 V10">Figlio, la tua attività non abbracci troppe cose; se esageri, non sarai esente da colpa; anche se corri, non arriverai e non riuscirai a scampare con la fuga.</p>
<p class="C11 V11">C'è chi lavora, fatica e si affanna: eppure resta tanto più indietro.</p>
<p class="C11 V12">C'è chi è debole e ha bisogno di soccorso, chi è privo di beni e ricco di miseria: eppure il Signore lo guarda con benevolenza, lo solleva dalla sua bassezza</p>
<p class="C11 V13">e lo fa stare a testa alta, sì che molti ne sono stupiti.</p>
<p class="C11 V14">Bene e male, vita e morte, povertà e ricchezza, tutto proviene dal Signore.</p>
<p class="C11 V15">Sapienza, senno e conoscenza della legge vengono dal Signore; carità e rettitudine sono dono del Signore.</p>
<p class="C11 V16">Errore e tenebre sono per gli empi e il male resta per i malvagi.</p>
<p class="C11 V17">Il dono del Signore è assicurato ai pii e il suo favore li rende felici per sempre.</p>
<p class="C11 V18">C'è chi è ricco a forza di attenzione e di risparmio; ed ecco la parte della sua ricompensa:</p>
<p class="C11 V19">mentre dice: «Ho trovato riposo; ora mi godrò i miei beni», non sa quanto tempo ancora trascorrerà; lascerà tutto ad altri e morirà.</p>
<p class="C11 V20">Sta' fermo al tuo impegno e fanne la tua vita, invecchia compiendo il tuo lavoro.</p>
<p class="C11 V21">Non ammirare le opere del peccatore, confida nel Signore e persevera nella fatica, perché è facile per il Signore arricchire un povero all'improvviso.</p>
<p class="C11 V22">La benedizione del Signore è la ricompensa del pio; in un istante Dio farà sbocciare la sua benedizione.</p>
<p class="C11 V23">Non dire: «Di che cosa ho bisogno e di quali beni disporrò d'ora innanzi?».</p>
<p class="C11 V24">Non dire: «Ho quanto mi occorre; che cosa potrà ormai capitarmi di male?».</p>
<p class="C11 V25">Nel tempo della prosperità si dimentica la sventura; nel tempo della sventura non si ricorda la prosperità.</p>
<p class="C11 V26">È facile per il Signore nel giorno della morte rendere all'uomo secondo la sua condotta.</p>
<p class="C11 V27">L'infelicità di un'ora fa dimenticare il benessere; alla morte di un uomo si rivelano le sue opere.</p>
<p class="C11 V28">Prima della fine non chiamare nessuno beato; un uomo si conosce veramente alla fine.</p>
<p class="C11 V29">Non portare in casa qualsiasi persona, perché sono molte le insidie del fraudolento.</p>
<p class="C11 V30">Una pernice da richiamo in gabbia, tale il cuore del superbo; come una spia egli attende la tua caduta.</p>
<p class="C11 V31">Cambiando il bene in male tende insidie, troverà difetti anche nelle cose migliori.</p>
<p class="C11 V32">Con una scintilla di fuoco si riempie il braciere, il peccatore sta in agguato per spargere sangue.</p>
<p class="C11 V33">Guàrdati dal malvagio, poiché egli il male prepara, che non contamini per sempre anche te.</p>
<p class="C11 V34">Ospita un estraneo, ti metterà sottosopra ogni cosa e ti renderà estraneo ai tuoi.</p>
<p class="C12 V1">Se fai il bene, sappi a chi lo fai; così avrai una ricompensa per i tuoi benefici.</p>
<p class="C12 V2">Fa' il bene al pio e ne avrai il contraccambio, se non da lui, certo dall'Altissimo.</p>
<p class="C12 V3">Nessun beneficio a chi si ostina nel male né a chi rifiuta di fare l'elemosina.</p>
<p class="C12 V4">Da' al pio e non aiutare il peccatore.</p>
<p class="C12 V5">Benefica il misero e non dare all'empio, impedisci che gli diano il pane e tu non dargliene, perché egli non ne usi per dominarti; difatti tu riceverai il male in doppia misura per tutti i benefici che gli avrai fatto.</p>
<p class="C12 V6">Poiché anche l'Altissimo odia i peccatori e farà giustizia degli empi.</p>
<p class="C12 V7">Da' al buono e non aiutare il peccatore.</p>
<p class="C12 V8">L'amico non si può riconoscere nella prosperità, ma nell'avversità il nemico non si nasconderà.</p>
<p class="C12 V9">Quando uno prospera, i suoi nemici sono nel dolore; ma quando uno è infelice, anche l'amico se ne separa.</p>
<p class="C12 V10">Non fidarti mai del tuo nemico, poiché, come il metallo s'arrugginisce, così la sua malvagità.</p>
<p class="C12 V11">Anche se si abbassa e cammina curvo, sta' attento e guardati da lui; compòrtati con lui come chi pulisce uno specchio e ti accorgerai che la sua ruggine non resiste a lungo.</p>
<p class="C12 V12">Non metterlo al tuo fianco, perché non ti rovesci e si ponga al tuo posto, non farlo sedere alla tua destra, perché non ricerchi la tua sedia, e alla fine tu conosca la verità delle mie parole e senta rimorso per i miei detti.</p>
<p class="C12 V13">Chi avrà pietà di un incantatore morso da un serpente e di quanti si avvicinano alle belve?</p>
<p class="C12 V14">Così capita a chi si associa a un peccatore e s'imbratta dei suoi misfatti.</p>
<p class="C12 V15">Per un momento rimarrà con te, ma se cadi, egli non reggerà più.</p>
<p class="C12 V16">Il nemico ha il dolce sulle labbra, ma in cuore medita di gettarti in una fossa. Il nemico avrà lacrime agli occhi, ma se troverà l'occasione, non si sazierà del tuo sangue.</p>
<p class="C12 V17">Se ti capiterà il male, egli sarà là per il primo e, con il pretesto di aiutarti, ti prenderà per il tallone.</p>
<p class="C12 V18">Scuoterà il capo e batterà le mani, poi bisbigliando a lungo cambierà faccia.</p>
<p class="C13 V1">Chi maneggia la pece si sporca, chi frequenta il superbo diviene simile a lui.</p>
<p class="C13 V2">Non portare un peso troppo grave, non associarti ad uno più forte e più ricco di te. Come una pentola di coccio farà società con una caldaia? Questa l'urterà e quella andrà in frantumi.</p>
<p class="C13 V3">Il ricco commette ingiustizia e per di più grida forte, il povero riceve ingiustizia e per di più deve scusarsi.</p>
<p class="C13 V4">Se puoi essergli utile, approfitterà di te; se hai bisogno, ti abbandonerà.</p>
<p class="C13 V5">Se possiedi, vivrà con te; ti spoglierà e non ne avrà alcuna pena.</p>
<p class="C13 V6">Ha bisogno di te? Ti imbroglierà, ti sorriderà e ti darà una speranza, ti rivolgerà belle parole e domanderà: «Di che cosa hai bisogno?».</p>
<p class="C13 V7">Ti farà arrossire con i suoi banchetti, finché non ti avrà spremuto due o tre volte. Alla fine ti deriderà; poi vedendoti ti eviterà e scuoterà il capo davanti a te.</p>
<p class="C13 V8">Sta' attento a non lasciarti imbrogliare né umiliare per la tua stoltezza.</p>
<p class="C13 V9">Quando un potente ti chiama, allontànati; egli ti chiamerà sempre di più.</p>
<p class="C13 V10">Non essere invadente per non essere respinto, ma non allontanarti troppo per non essere dimenticato.</p>
<p class="C13 V11">Non credere di trattare alla pari con lui e non fidarti delle sue molte parole;</p>
<p class="C13 V12">con la sua molta loquacità ti metterà alla prova e quasi sorridendo ti esaminerà.</p>
<p class="C13 V13">Spietato chi non mantiene le parole, non ti risparmierà maltrattamenti e catene.</p>
<p class="C13 V14">Guardati e sta' attento, perché cammini insieme alla tua rovina.</p>
<p class="C13 V15">Ogni creatura vivente ama il suo simile, ogni uomo il suo vicino.</p>
<p class="C13 V16">Ogni essere si accoppia secondo la sua specie; l'uomo si associa a chi gli è simile.</p>
<p class="C13 V17">Che cosa vi può essere in comune tra il lupo e l'agnello? Lo stesso accade fra il peccatore e il pio.</p>
<p class="C13 V18">Quale pace può esservi fra la iena e il cane? Quale intesa tra il ricco e il povero?</p>
<p class="C13 V19">Sono preda dei leoni gli ònagri nel deserto; così pascolo dei ricchi sono i poveri.</p>
<p class="C13 V20">La condizione umile è in abominio al superbo, così il povero è in abominio al ricco.</p>
<p class="C13 V21">Se il ricco vacilla, è sostenuto dagli amici; se il povero cade, anche dagli amici è respinto.</p>
<p class="C13 V22">Se cade il ricco, molti lo aiutano; dice cose insulse? Eppure lo si felicita. Se cade il povero, lo si rimprovera; se dice cose assennate, non ci si bada.</p>
<p class="C13 V23">Parla il ricco, tutti tacciono ed esaltano fino alle nuvole il suo discorso. Parla il povero e dicono: «Chi è costui?». Se inciampa, l'aiutano a cadere.</p>
<p class="C13 V24">La ricchezza è buona, se è senza peccato; la povertà è cattiva a detta dell'empio.</p>
<p class="C13 V25">Il cuore dell'uomo cambia il suo volto o in bene o in male.</p>
<p class="C13 V26">Indice di un cuore buono è una faccia gioiosa, ma la scoperta di proverbi è un lavoro ben faticoso.</p>
<p class="C14 V1">Beato l'uomo che non ha peccato con le parole e non è tormentato dal rimorso dei peccati.</p>
<p class="C14 V2">Beato chi non ha nulla da rimproverarsi e chi non ha perduto la sua speranza.</p>
<p class="C14 V3">A un uomo gretto non conviene la ricchezza, a che servono gli averi a un uomo avaro?</p>
<p class="C14 V4">Chi accumula a forza di privazioni accumula per altri, con i suoi beni faran festa gli estranei.</p>
<p class="C14 V5">Chi è cattivo con se stesso con chi si mostrerà buono? Non sa godere delle sue ricchezze.</p>
<p class="C14 V6">Nessuno è peggiore di chi tormenta se stesso; questa è la ricompensa della sua malizia.</p>
<p class="C14 V7">Se fa il bene, lo fa per distrazione; ma alla fine mostrerà la sua malizia.</p>
<p class="C14 V8">È malvagio l'uomo dall'occhio invidioso; volge altrove lo sguardo e disprezza la vita altrui.</p>
<p class="C14 V9">L'occhio dell'avaro non si accontenta di una parte, l'insana cupidigia inaridisce l'anima sua.</p>
<p class="C14 V10">Un occhio cattivo è invidioso anche del pane e sulla sua tavola esso manca.</p>
<p class="C14 V11">Figlio, per quanto ti è possibile, tràttati bene e presenta al Signore le offerte dovute.</p>
<p class="C14 V12">Ricòrdati che la morte non tarderà e il decreto degli inferi non t'è stato rivelato.</p>
<p class="C14 V13">Prima di morire fa' del bene all'amico, secondo le tue possibilità sii con lui generoso.</p>
<p class="C14 V14">Non privarti di un giorno felice; non ti sfugga alcuna parte di un buon desiderio.</p>
<p class="C14 V15">Forse non lascerai a un altro le tue sostanze e le tue fatiche per esser divise fra gli eredi?</p>
<p class="C14 V16">Regala e accetta regali, distrai l'anima tua, perché negli inferi non c'è gioia da ricercare.</p>
<p class="C14 V17">Ogni corpo invecchia come un abito, è una legge da sempre: «Certo si muore!».</p>
<p class="C14 V18">Come foglie verdi su un albero frondoso: le une lascia cadere, altre ne fa spuntare, lo stesso avviene per le generazioni di carne e di sangue: le une muoiono, altre ne nascono.</p>
<p class="C14 V19">Ogni opera corruttibile scompare; chi la compie se ne andrà con essa.</p>
<p class="C14 V20">Beato l'uomo che medita sulla sapienza e ragiona con l'intelligenza,</p>
<p class="C14 V21">che considera nel cuore le sue vie: ne penetrerà con la mente i segreti.</p>
<p class="C14 V22">La insegue come uno che segue una pista, si apposta sui suoi sentieri.</p>
<p class="C14 V23">Egli spia alle sue finestre e starà ad ascoltare alla sua porta.</p>
<p class="C14 V24">Fa sosta vicino alla sua casa e fisserà un chiodo nelle sue pareti;</p>
<p class="C14 V25">alzerà la propria tenda presso di essa e si riparerà in un rifugio di benessere;</p>
<p class="C14 V26">metterà i propri figli sotto la sua protezione e sotto i suoi rami soggiornerà;</p>
<p class="C14 V27">da essa sarà protetto contro il caldo, egli abiterà all'ombra della sua gloria.</p>
<p class="C15 V1">Così agirà chi teme il Signore; chi è fedele alla legge otterrà anche la sapienza.</p>
<p class="C15 V2">Essa gli andrà incontro come una madre, l'accoglierà come una vergine sposa;</p>
<p class="C15 V3">lo nutrirà con il pane dell'intelligenza, e l'acqua della sapienza gli darà da bere.</p>
<p class="C15 V4">Egli si appoggerà su di lei e non vacillerà, si affiderà a lei e non resterà confuso.</p>
<p class="C15 V5">Essa l'innalzerà sopra i suoi compagni e gli farà aprir bocca in mezzo all'assemblea;</p>
<p class="C15 V6">egli troverà contentezza e una corona di gioia e otterrà fama perenne.</p>
<p class="C15 V7">Gli insensati non conseguiranno mai la sapienza, i peccatori non la contempleranno mai.</p>
<p class="C15 V8">Essa sta lontana dalla superbia, i bugiardi non pensano ad essa.</p>
<p class="C15 V9">La sua lode non s'addice alla bocca del peccatore, perché non gli è stata concessa dal Signore.</p>
<p class="C15 V10">La lode infatti va celebrata con sapienza; è il Signore che la dirigerà.</p>
<p class="C15 V11">Non dire: «Mi son ribellato per colpa del Signore», perché ciò che egli detesta, non devi farlo.</p>
<p class="C15 V12">Non dire: «Egli mi ha sviato», perché egli non ha bisogno di un peccatore.</p>
<p class="C15 V13">Il Signore odia ogni abominio, esso non è voluto da chi teme Dio.</p>
<p class="C15 V14">Egli da principio creò l'uomo e lo lasciò in balìa del suo proprio volere.</p>
<p class="C15 V15">Se vuoi, osserverai i comandamenti; l'essere fedele dipenderà dal tuo buonvolere.</p>
<p class="C15 V16">Egli ti ha posto davanti il fuoco e l'acqua; là dove vuoi stenderai la tua mano.</p>
<p class="C15 V17">Davanti agli uomini stanno la vita e la morte; a ognuno sarà dato ciò che a lui piacerà.</p>
<p class="C15 V18">Grande infatti è la sapienza del Signore, egli è onnipotente e vede tutto.</p>
<p class="C15 V19">I suoi occhi su coloro che lo temono, egli conosce ogni azione degli uomini.</p>
<p class="C15 V20">Egli non ha comandato a nessuno di essere empio e non ha dato a nessuno il permesso di peccare.</p>
<p class="C16 V1">Non desiderare una moltitudine di figli buoni a nulla, non gioire per figli empi.</p>
<p class="C16 V2">Se aumentano di numero non gioire, se sono privi del timore del Signore.</p>
<p class="C16 V3">Non confidare su una loro vita lunga e non fondarti sul loro numero, poiché è preferibile uno a mille e morir senza figli che averne degli empi.</p>
<p class="C16 V4">La città potrà ripopolarsi per opera di un solo assennato, mentre la stirpe degli iniqui sarà distrutta.</p>
<p class="C16 V5">Il mio occhio ha visto molte simili cose; il mio orecchio ne ha sentite ancora più gravi.</p>
<p class="C16 V6">Nell'assemblea dei peccatori un fuoco si accende, contro un popolo ribelle è divampata l'ira.</p>
<p class="C16 V7">Dio non perdonò agli antichi giganti, che si erano ribellati per la loro forza.</p>
<p class="C16 V8">Non risparmiò i concittadini di Lot, che egli aveva in orrore per la loro superbia.</p>
<p class="C16 V9">Non ebbe pietà di nazioni di perdizione, che si erano esaltate per i loro peccati.</p>
<p class="C16 V10">Così trattò i seicentomila uomini che sono periti per l'ostinazione del loro cuore.</p>
<p class="C16 V11">Ci fosse un solo uomo di dura cervice, sarebbe strano se restasse impunito,</p>
<p class="C16 V12">poiché misericordia e ira sono in Dio, potente quando perdona e quando riversa l'ira.</p>
<p class="C16 V13">Tanto grande la sua misericordia, quanto grande la sua severità; egli giudicherà l'uomo secondo le sue opere.</p>
<p class="C16 V14">Non sfuggirà il peccatore con la sua rapina, ma neppure la pazienza del pio sarà delusa.</p>
<p class="C16 V15">Egli farà posto a tutta la sua generosità; ciascuno sarà trattato secondo le sue opere.</p>
<p class="C16 V16">Non dire: «Mi terrò celato al Signore! Chi penserà a me lassù?</p>
<p class="C16 V17">Non sarò riconosciuto fra un popolo numeroso, chi sarò io in mezzo a una creazione senza numero?».</p>
<p class="C16 V18">Ecco il cielo e il cielo dei cieli, l'abisso e la terra sussultano quando egli appare.</p>
<p class="C16 V19">Anche i monti e le fondamenta della terra si scuotono di spavento quando egli li guarda.</p>
<p class="C16 V20">Ma nessuno riflette su queste cose; al suo modo di agire chi ci bada?</p>
<p class="C16 V21">Anche la bufera che nessuno contempla, e la maggior parte delle sue opere, sono nel mistero.</p>
<p class="C16 V22">«Chi a Dio annunzierà le opere di giustizia? Ovvero chi le attende? L'alleanza infatti è lontana».</p>
<p class="C16 V23">Tali cose pensa chi ha il cuore perverso; lo stolto, appunto errando, pensa sciocchezze.</p>
<p class="C16 V24">Ascoltami, figlio, e impara la scienza; e sii attento nel tuo cuore alle mie parole.</p>
<p class="C16 V25">Manifesterò con esattezza la mia dottrina; con cura annunzierò la scienza.</p>
<p class="C16 V26">Nella creazione del Signore le sue opere sono fin dal principio, e dalla loro origine ne separò le parti.</p>
<p class="C16 V27">Egli ordinò per l'eternità le sue opere, ne stabilì l'attività per le generazioni future. Non hanno fame né si stancano, eppure non interrompono il loro lavoro.</p>
<p class="C16 V28">Nessuna di loro urta la sua vicina, mai disubbidiranno ad un suo comando.</p>
<p class="C16 V29">Dopo ciò il Signore riguardò sulla terra e la riempì dei suoi doni.</p>
<p class="C16 V30">Ne ricoprì la superficie con ogni genere di viventi e ad essa faranno ritorno.</p>
<p class="C17 V1">Il Signore creò l'uomo dalla terra e ad essa lo fa tornare di nuovo.</p>
<p class="C17 V2">Egli assegnò agli uomini giorni contati e un tempo fissato, diede loro il dominio di quanto è sulla terra.</p>
<p class="C17 V3">Secondo la sua natura li rivestì di forza, e a sua immagine li formò.</p>
<p class="C17 V4">Egli infuse in ogni essere vivente il timore dell'uomo, perché l'uomo dominasse sulle bestie e sugli uccelli.</p>
<p class="C17 V5">Discernimento, lingua, occhi, orecchi e cuore diede loro perché ragionassero.</p>
<p class="C17 V6">Li riempì di dottrina e d'intelligenza, e indicò loro anche il bene e il male.</p>
<p class="C17 V7">Pose lo sguardo nei loro cuori per mostrar loro la grandezza delle sue opere.</p>
<p class="C17 V8">Loderanno il suo santo nome per narrare la grandezza delle sue opere.</p>
<p class="C17 V9">Inoltre pose davanti a loro la scienza e diede loro in eredità la legge della vita.</p>
<p class="C17 V10">Stabilì con loro un'alleanza eterna e fece loro conoscere i suoi decreti.</p>
<p class="C17 V11">I loro occhi contemplarono la grandezza della sua gloria, i loro orecchi sentirono la magnificenza della sua voce.</p>
<p class="C17 V12">Disse loro: «Guardatevi da ogni ingiustizia!» e diede a ciascuno precetti verso il prossimo.</p>
<p class="C17 V13">Le loro vie sono sempre davanti a lui, non restano nascoste ai suoi occhi.</p>
<p class="C17 V14">Su ogni popolo mise un capo, ma Israele è la porzione del Signore.</p>
<p class="C17 V15">Tutte le loro opere sono davanti a lui come il sole, i suoi occhi osservano sempre la loro condotta.</p>
<p class="C17 V16">A lui non sono nascoste le loro ingiustizie, tutti i loro peccati sono davanti al Signore.</p>
<p class="C17 V17">La beneficenza dell'uomo è per lui come un sigillo, egli serberà la generosità come la propria pupilla.</p>
<p class="C17 V18">Alla fine si leverà e renderà loro la ricompensa, riverserà su di loro il contraccambio.</p>
<p class="C17 V19">Ma a chi si pente egli offre il ritorno, consola quanti vengono meno nella pazienza.</p>
<p class="C17 V20">Ritorna al Signore e cessa di peccare, prega davanti a lui e cessa di offendere.</p>
<p class="C17 V21">Fa' ritorno all'Altissimo e volta le spalle all'ingiustizia; detesta interamente l'iniquità.</p>
<p class="C17 V22">Negli inferi infatti chi loderà l'Altissimo, al posto dei viventi e di quanti gli rendono lode?</p>
<p class="C17 V23">Da un morto, che non è più, la riconoscenza si perde, chi è vivo e sano loda il Signore.</p>
<p class="C17 V24">Quanto è grande la misericordia del Signore, il suo perdono per quanti si convertono a lui!</p>
<p class="C17 V25">L'uomo non può avere tutto, poiché un figlio dell'uomo non è immortale.</p>
<p class="C17 V26">Che c'è di più luminoso del sole? Anch'esso scompare. Così carne e sangue pensano al male.</p>
<p class="C17 V27">Esso sorveglia le schiere dell'alto cielo, ma gli uomini sono tutti terra e cenere.</p>
<p class="C18 V1">Colui che vive per sempre ha creato l'intero universo.</p>
<p class="C18 V2">Il Signore soltanto è riconosciuto giusto.</p>
<p class="C18 V3">A nessuno è possibile svelare le sue opere e chi può indagare le sue grandezze?</p>
<p class="C18 V4">La potenza della sua maestà chi potrà misurarla? Chi riuscirà a narrare le sue misericordie?</p>
<p class="C18 V5">Non c'è nulla da togliere e nulla da aggiungere; non è possibile indagare le meraviglie del Signore.</p>
<p class="C18 V6">Quando uno ha finito, allora comincia; quando si ferma, allora rimane perplesso.</p>
<p class="C18 V7">Che è l'uomo? E a che può servire? Qual è il suo bene e qual è il suo male?</p>
<p class="C18 V8">Quanto al numero dei giorni dell'uomo, cento anni sono già molti.</p>
<p class="C18 V9">Come una goccia d'acqua nel mare e un grano di sabbia così questi pochi anni in un giorno dell'eternità.</p>
<p class="C18 V10">Per questo il Signore è paziente con gli uomini e riversa su di essi la sua misericordia.</p>
<p class="C18 V11">Vede e conosce che la loro sorte è misera, per questo moltiplica il perdono.</p>
<p class="C18 V12">La misericordia dell'uomo riguarda il prossimo, la misericordia del Signore ogni essere vivente.</p>
<p class="C18 V13">Egli rimprovera, corregge, ammaestra e guida come un pastore il suo gregge.</p>
<p class="C18 V14">Ha pietà di quanti accettano la dottrina e di quanti sono zelanti per le sue decisioni.</p>
<p class="C18 V15">Figlio, ai benefici non aggiungere il rimprovero, e a ogni dono parole amare.</p>
<p class="C18 V16">La rugiada non mitiga forse il calore? Così una parola è più pregiata del dono.</p>
<p class="C18 V17">Ecco, non vale una parola più di un ricco dono? L'uomo caritatevole offre l'una e l'altro.</p>
<p class="C18 V18">Lo stolto rimprovera senza riguardo, il dono dell'invidioso fa languire gli occhi.</p>
<p class="C18 V19">Prima di parlare, impara; curati ancor prima di ammalarti.</p>
<p class="C18 V20">Prima del giudizio esamina te stesso, così al momento del verdetto troverai perdono.</p>
<p class="C18 V21">Umìliati, prima di cadere malato, e quando hai peccato, mostra il pentimento.</p>
<p class="C18 V22">Nulla ti impedisca di soddisfare a tempo un voto, non aspettare fino alla morte per sdebitarti.</p>
<p class="C18 V23">Prima di fare un voto prepara te stesso, non fare come un uomo che tenta il Signore.</p>
<p class="C18 V24">Pensa all'ira del giorno della morte, al tempo della vendetta, quando egli distoglierà lo sguardo da te.</p>
<p class="C18 V25">Pensa alla carestia nel tempo dell'abbondanza; alla povertà e all'indigenza nei giorni di ricchezza.</p>
<p class="C18 V26">Dal mattino alla sera il tempo cambia; e tutto è effimero davanti al Signore.</p>
<p class="C18 V27">Un uomo saggio è circospetto in ogni cosa; nei giorni del peccato si astiene dalla colpa.</p>
<p class="C18 V28">Ogni uomo assennato conosce la sapienza e a colui che l'ha trovata rende omaggio.</p>
<p class="C18 V29">Quelli istruiti nel parlare anch'essi diventano saggi, fanno piovere massime eccellenti.</p>
<p class="C18 V30">Non seguire le passioni; poni un freno ai tuoi desideri.</p>
<p class="C18 V31">Se ti concedi la soddisfazione della passione, essa ti renderà oggetto di scherno ai tuoi nemici.</p>
<p class="C18 V32">Non godere una vita di piaceri, sua conseguenza è una doppia povertà.</p>
<p class="C18 V33">Non impoverire scialacquando con denaro preso a prestito, quando non hai nulla nella borsa.</p>
<p class="C19 V1">Un operaio ubriacone non arricchirà; chi disprezza il poco cadrà presto.</p>
<p class="C19 V2">Vino e donne traviano anche i saggi, ancor più temerario è chi frequenta prostitute.</p>
<p class="C19 V3">Tarli e vermi lo erediteranno, il temerario sarà eliminato.</p>
<p class="C19 V4">Chi si fida con troppa facilità è di animo leggero, chi pecca danneggia se stesso.</p>
<p class="C19 V5">Chi si compiace del male sarà condannato;</p>
<p class="C19 V6">chi odia la loquacità sfugge al male.</p>
<p class="C19 V7">Non riferire mai una diceria e non ne avrai alcun danno;</p>
<p class="C19 V8">non parlarne né all'amico né al nemico, e se puoi farlo senza colpa, non svelar nulla.</p>
<p class="C19 V9">Altrimenti chi ti ascolta diffiderà di te e all'occasione ti avrà in odio.</p>
<p class="C19 V10">Hai udito una parola? Muoia con te! Sta' sicuro, non ti farà scoppiare.</p>
<p class="C19 V11">Per una parola lo stolto ha i dolori, come la partoriente per un bambino.</p>
<p class="C19 V12">Una freccia confitta nella carne della coscia: tale una parola in seno allo stolto.</p>
<p class="C19 V13">Interroga l'amico: forse non ha fatto nulla, e se qualcosa ha fatto, perché non continui più.</p>
<p class="C19 V14">Interroga il prossimo: forse non ha detto nulla, e se qualcosa ha detto, perché non lo ripeta.</p>
<p class="C19 V15">Interroga l'amico, perché spesso si tratta di calunnia; non credere a ogni parola.</p>
<p class="C19 V16">C'è chi sdrucciola, ma non di proposito; e chi non ha peccato con la sua lingua?</p>
<p class="C19 V17">Interroga il tuo prossimo, prima di minacciarlo; fa' intervenire la legge dell'Altissimo.</p>
<p class="C19 V18">Tutta la sapienza è timore di Dio e in ogni sapienza è la pratica della legge.</p>
<p class="C19 V19">Non c'è sapienza nella conoscenza del male; non è mai prudenza il consiglio dei peccatori.</p>
<p class="C19 V20">V'è un'abilità che è abominevole, c'è uno stolto cui manca solo la saggezza.</p>
<p class="C19 V21">Meglio uno di scarsa intelligenza ma timorato, che uno molto intelligente ma trasgressore della legge.</p>
<p class="C19 V22">Esiste un'abilità scaltra, ma ingiusta; c'è chi intriga per prevalere in giudizio.</p>
<p class="C19 V23">C'è il malvagio curvo nella sua tristezza, ma il suo intimo è pieno di inganno;</p>
<p class="C19 V24">abbassa il volto e finge di essere sordo, ma, quando non è osservato, avrà il sopravvento.</p>
<p class="C19 V25">E se per mancanza di forza gli è impedito di peccare, all'occasione propizia farà del male.</p>
<p class="C19 V26">Dall'aspetto si conosce l'uomo; dal volto si conosce l'uomo di senno.</p>
<p class="C19 V27">Il vestito di un uomo, la bocca sorridente e la sua andatura rivelano quello che è.</p>
<p class="C20 V1">C'è un rimprovero che è fuori tempo, c'è chi tace ed è prudente.</p>
<p class="C20 V2">Quanto è meglio rimproverare che covare l'ira!</p>
<p class="C20 V3">Chi si confessa colpevole evita l'umiliazione.</p>
<p class="C20 V4">Un eunuco che vuol deflorare una ragazza, così chi vuol rendere giustizia con la violenza.</p>
<p class="C20 V5">C'è chi tace ed è ritenuto saggio, e c'è chi è odiato per la sua loquacità.</p>
<p class="C20 V6">C'è chi tace, perché non sa che cosa rispondere, e c'è chi tace, perché conosce il momento propizio.</p>
<p class="C20 V7">L'uomo saggio sta zitto fino al momento opportuno, il millantatore e lo stolto lo trascurano.</p>
<p class="C20 V8">Chi abbonda nel parlare si renderà abominevole; chi vuole assolutamente imporsi sarà odiato.</p>
<p class="C20 V9">Nelle disgrazie può trovarsi la fortuna per un uomo, mentre un profitto può essere una perdita.</p>
<p class="C20 V10">C'è una generosità, che non ti arreca vantaggi e c'è una generosità che rende il doppio.</p>
<p class="C20 V11">C'è un'umiliazione che viene dalla gloria e c'è chi dall'umiliazione alza la testa.</p>
<p class="C20 V12">C'è chi compra molte cose con poco, e chi le paga sette volte il loro valore.</p>
<p class="C20 V13">Il saggio si rende amabile con le sue parole, le cortesie degli stolti sono sciupate.</p>
<p class="C20 V14">Il dono di uno stolto non ti gioverà, perché i suoi occhi bramano ricevere più di quanto ha dato.</p>
<p class="C20 V15">Egli darà poco, ma rinfaccerà molto; aprirà la sua bocca come un banditore. Oggi darà un prestito e domani richiederà; uomo odioso è costui.</p>
<p class="C20 V16">Lo stolto dice: «Non ho un amico, non c'è gratitudine per i miei benefici.</p>
<p class="C20 V17">Quelli che mangiano il mio pane sono lingue cattive». Quanto spesso e quanti si burleranno di lui!</p>
<p class="C20 V18">Meglio scivolare sul pavimento che con la lingua; per questo la caduta dei cattivi giunge rapida.</p>
<p class="C20 V19">Un uomo senza grazia è un discorso inopportuno: è sempre sulla bocca dei maleducati.</p>
<p class="C20 V20">Non si accetta una massima dalla bocca dello stolto, perché non è mai detta a proposito.</p>
<p class="C20 V21">C'è chi è impedito di peccare dalla miseria e durante il riposo non avrà rimorsi.</p>
<p class="C20 V22">C'è chi si rovina per rispetto umano e si rovina per la faccia di uno stolto.</p>
<p class="C20 V23">C'è chi per rispetto umano fa promesse a un amico; in tal modo se lo rende gratuitamente nemico.</p>
<p class="C20 V24">Brutta macchia nell'uomo la menzogna, si trova sempre sulla bocca degli ignoranti.</p>
<p class="C20 V25">Meglio un ladro che un mentitore abituale, ma tutti e due condivideranno la rovina.</p>
<p class="C20 V26">L'abitudine del bugiardo è un disonore, la vergogna lo accompagnerà sempre.</p>
<p class="C20 V27">Il saggio si fa onore con i discorsi, l'uomo prudente piace ai grandi.</p>
<p class="C20 V28">Chi lavora la terra accrescerà il raccolto; chi piace ai grandi si fa perdonare l'ingiustizia.</p>
<p class="C20 V29">Regali e doni accecano gli occhi dei saggi, come bavaglio sulla bocca, soffocano i rimproveri.</p>
<p class="C20 V30">Sapienza nascosta e tesoro invisibile: a che servono l'una e l'altro?</p>
<p class="C20 V31">Fa meglio chi nasconde la stoltezza che colui che nasconde la sapienza.</p>
<p class="C21 V1">Figlio, hai peccato? Non farlo più e prega per le colpe passate.</p>
<p class="C21 V2">Come alla vista del serpente fuggi il peccato: se ti avvicini, ti morderà. Denti di leone sono i suoi denti, capaci di distruggere vite umane.</p>
<p class="C21 V3">Ogni trasgressione è come spada a doppio taglio: non c'è rimedio per la sua ferita.</p>
<p class="C21 V4">Spavento e violenza fanno svanire la ricchezza; così la casa del superbo sarà devastata.</p>
<p class="C21 V5">La preghiera del povero va dalla sua bocca agli orecchi di Dio, il giudizio di lui verrà a suo favore.</p>
<p class="C21 V6">Chi odia il rimprovero segue le orme del peccatore, ma chi teme il Signore si convertirà di cuore.</p>
<p class="C21 V7">Da lontano si riconosce il linguacciuto, ma l'assennato conosce il suo scivolare.</p>
<p class="C21 V8">Chi costruisce la sua casa con ricchezze altrui è come chi ammucchia pietre per l'inverno.</p>
<p class="C21 V9">Mucchio di stoppa è una riunione di iniqui; la loro fine è una fiammata di fuoco.</p>
<p class="C21 V10">La via dei peccatori è appianata e senza pietre; ma al suo termine c'è il baratro degli inferi.</p>
<p class="C21 V11">Chi osserva la legge domina il suo istinto, il risultato del timore del Signore è la sapienza.</p>
<p class="C21 V12">Non diventerà educato chi manca di capacità, ma c'è anche una capacità che aumenta l'amarezza.</p>
<p class="C21 V13">La scienza del saggio cresce come una piena; il suo consiglio è come una sorgente di vita.</p>
<p class="C21 V14">L'interno dello stolto è come un vaso rotto, non potrà contenere alcuna scienza.</p>
<p class="C21 V15">Se un assennato ascolta un discorso intelligente, l'approverà e lo completerà; se l'ascolta un dissoluto, se ne dispiace e lo getta via dietro la schiena.</p>
<p class="C21 V16">Il parlare dello stolto è come un fardello nel cammino, ma sulle labbra dell'intelligente si trova la grazia.</p>
<p class="C21 V17">La parola del prudente è ricercata nell'assemblea; si rifletterà seriamente sui suoi discorsi.</p>
<p class="C21 V18">Come casa in rovina, così la sapienza per lo stolto; scienza dell'insensato i discorsi incomprensibili.</p>
<p class="C21 V19">Ceppi ai piedi è la disciplina per l'insensato e come manette nella sua destra.</p>
<p class="C21 V20">Lo stolto alza la voce mentre ride; ma l'uomo saggio sorride appena in silenzio.</p>
<p class="C21 V21">Ornamento d'oro è la disciplina per l'assennato; è come un monile al braccio destro.</p>
<p class="C21 V22">Il piede dello stolto si precipita verso una casa; l'uomo sperimentato si mostrerà rispettoso.</p>
<p class="C21 V23">Lo stolto spia dalla porta l'interno della casa; l'uomo educato se ne starà fuori.</p>
<p class="C21 V24">È cattiva educazione d'un uomo origliare alla porta; l'uomo prudente ne resterebbe confuso.</p>
<p class="C21 V25">Le labbra degli stolti ripetono sciocchezze, le parole dei prudenti sono pesate sulla bilancia.</p>
<p class="C21 V26">Sulla bocca degli stolti è il loro cuore, i saggi invece hanno la bocca nel cuore.</p>
<p class="C21 V27">Quando un empio maledice l'avversario, maledice se stesso.</p>
<p class="C21 V28">Il maldicente danneggia se stesso e sarà detestato dal suo ambiente.</p>
<p class="C22 V1">Il pigro è simile a una pietra imbrattata, ognuno fischia in suo disprezzo.</p>
<p class="C22 V2">Il pigro è simile a una palla di sterco, chi la raccoglie scuote la mano.</p>
<p class="C22 V3">Vergogna per un padre avere un figlio maleducato, se si tratta di una figlia, è la sua rovina.</p>
<p class="C22 V4">Una figlia prudente sarà un tesoro per il marito, quella disonorevole un dolore per chi l'ha generata.</p>
<p class="C22 V5">La sfacciata disonora il padre e il marito, e dall'uno e dall'altro sarà disprezzata.</p>
<p class="C22 V6">Come musica durante il lutto i discorsi fuori tempo, ma frusta e correzione in ogni tempo sono saggezza.</p>
<p class="C22 V7">Incolla cocci chi ammaestra uno stolto, sveglia un dormiglione dal sonno profondo.</p>
<p class="C22 V8">Ragiona con un insonnolito chi ragiona con lo stolto; alla fine egli dirà: «Che cosa c'è?».</p>
<p class="C22 V9">Piangi per un morto, poiché ha perduto la luce; piangi per uno stolto, poiché ha perduto il senno.</p>
<p class="C22 V10">Piangi meno tristemente per un morto, ché ora riposa, ma la vita dello stolto è peggiore della morte.</p>
<p class="C22 V11">Il lutto per un morto, sette giorni; per uno stolto ed empio tutti i giorni della sua vita.</p>
<p class="C22 V12">Con un insensato non prolungare il discorso, non frequentare l'insipiente;</p>
<p class="C22 V13">guàrdati da lui, per non avere noie e per non contaminarti al suo contatto. Allontànati da lui e troverai pace, non sarai seccato dalla sua insipienza.</p>
<p class="C22 V14">Che c'è di più pesante del piombo? E qual è il suo nome, se non «lo stolto»?</p>
<p class="C22 V15">Sabbia, sale, palla di ferro sono più facili a portare che un insensato.</p>
<p class="C22 V16">Una travatura di legno ben connessa in una casa non si scompagina in un terremoto, così un cuore deciso dopo matura riflessione non verrà meno al momento del pericolo.</p>
<p class="C22 V17">Un cuore basato su sagge riflessioni è come un intonaco su un muro rifinito.</p>
<p class="C22 V18">Una palizzata posta su un'altura di fronte al vento non resiste, così un cuore meschino, basato sulle sue fantasie, di fronte a qualsiasi timore non resiste.</p>
<p class="C22 V19">Chi punge un occhio lo farà lacrimare; chi punge un cuore ne scopre il sentimento.</p>
<p class="C22 V20">Chi scaglia pietre contro uccelli li mette in fuga, chi offende un amico rompe l'amicizia.</p>
<p class="C22 V21">Se hai sguainato la spada contro un amico, non disperare, può esserci un ritorno.</p>
<p class="C22 V22">Se hai aperto la bocca contro un amico, non temere, può esserci riconciliazione, tranne il caso di insulto e di arroganza, di segreti svelati e di un colpo a tradimento; in questi casi ogni amico scomparirà.</p>
<p class="C22 V23">Conquìstati la fiducia del prossimo nella sua povertà per godere con lui nella sua prosperità. Nel tempo della tribolazione restagli vicino, per aver parte alla sua eredità.</p>
<p class="C22 V24">Prima del fuoco vapore e fumo nel camino, così prima dello spargimento del sangue le ingiurie.</p>
<p class="C22 V25">Non mi vergognerò di proteggere un amico, non mi nasconderò davanti a lui.</p>
<p class="C22 V26">Se mi succederà il male a causa sua, chiunque lo venga a sapere si guarderà da lui.</p>
<p class="C22 V27">Chi porrà una guardia sulla mia bocca, sulle mie labbra un sigillo prudente, perché io non cada per colpa loro e la mia lingua non sia la mia rovina?</p>
<p class="C23 V1">Signore, padre e padrone della mia vita, non abbandonarmi al loro volere, non lasciarmi cadere a causa loro.</p>
<p class="C23 V2">Chi applicherà la frusta ai miei pensieri, al mio cuore la disciplina della sapienza? Perché non siano risparmiati i miei errori e i miei peccati non restino impuniti,</p>
<p class="C23 V3">perché non si moltiplichino i miei errori e non aumentino di numero i miei peccati, io non cada davanti ai miei avversari e il nemico non gioisca sul mio conto.</p>
<p class="C23 V4">Signore, padre e Dio della mia vita, non mettermi in balìa di sguardi sfrontati</p>
<p class="C23 V5">e allontana da me la concupiscenza.</p>
<p class="C23 V6">Sensualità e libidine non s'impadroniscano di me; a desideri vergognosi non mi abbandonare.</p>
<p class="C23 V7">Figli, ascoltate l'educazione della bocca, chi l'osserva non si perderà.</p>
<p class="C23 V8">Il peccatore è vittima delle proprie labbra, il maldicente e il superbo vi trovano inciampo.</p>
<p class="C23 V9">Non abituare la bocca al giuramento, non abituarti a nominare il nome del Santo.</p>
<p class="C23 V10">Come uno schiavo interrogato di continuo non sarà senza lividure, così chi giura e ha sempre in bocca Dio non sarà esente da peccato.</p>
<p class="C23 V11">Un uomo dai molti giuramenti si riempie di iniquità; il flagello non si allontanerà dalla sua casa. Se cade in fallo, il suo peccato è su di lui; se non ne tiene conto, pecca due volte. Se giura il falso non sarà giustificato, la sua casa si riempirà di sventure.</p>
<p class="C23 V12">C'è un modo di parlare che si può paragonare alla morte; non si trovi nella discendenza di Giacobbe. Dagli uomini pii tutto ciò sia respinto, così non si rotoleranno nei peccati.</p>
<p class="C23 V13">La tua bocca non si abitui a volgarità grossolane, in esse infatti c'è motivo di peccato.</p>
<p class="C23 V14">Ricorda tuo padre e tua madre, quando siedi tra i grandi, non dimenticarli mai davanti a costoro, e per abitudine non dire sciocchezze; potresti desiderare di non essere nato e maledire il giorno della tua nascita.</p>
<p class="C23 V15">Un uomo abituato a discorsi ingiuriosi non si correggerà in tutta la sua vita.</p>
<p class="C23 V16">Due specie di colpe moltiplicano i peccati, la terza provoca l'ira:</p>
<p class="C23 V17">una passione ardente come fuoco acceso non si calmerà finché non sarà consumata; un uomo impudico nel suo corpo non smetterà finché non lo divori il fuoco; per l'uomo impuro ogni pane è appetitoso, non si stancherà finché non muoia.</p>
<p class="C23 V18">L'uomo infedele al proprio letto dice fra sé: «Chi mi vede? Tenebra intorno a me e le mura mi nascondono; nessuno mi vede, che devo temere? Dei miei peccati non si ricorderà l'Altissimo».</p>
<p class="C23 V19">Il suo timore riguarda solo gli occhi degli uomini; non sa che gli occhi del Signore sono miriadi di volte più luminosi del sole; essi vedono tutte le azioni degli uomini e penetrano fin nei luoghi più segreti.</p>
<p class="C23 V20">Tutte le cose, prima che fossero create, gli erano note; allo stesso modo anche dopo la creazione.</p>
<p class="C23 V21">Quest'uomo sarà punito nelle piazze della città, sarà preso dove meno se l'aspetta.</p>
<p class="C23 V22">Così della donna che abbandona suo marito, e gli presenta eredi avuti da un estraneo.</p>
<p class="C23 V23">Prima di tutto ha disobbedito alle leggi dell'Altissimo, in secondo luogo ha commesso un torto verso il marito, in terzo luogo si è macchiata di adulterio e ha introdotto in casa figli di un estraneo.</p>
<p class="C23 V24">Costei sarà trascinata davanti all'assemblea e si procederà a un'inchiesta sui suoi figli.</p>
<p class="C23 V25">I suoi figli non avranno radici, i suoi rami non porteranno frutto.</p>
<p class="C23 V26">Lascerà il suo ricordo in maledizione, la sua infamia non sarà cancellata.</p>
<p class="C23 V27">I superstiti sapranno che nulla è meglio del timore del Signore, nulla più dolce dell'osservare i suoi comandamenti.</p>
<p class="C24 V1">La sapienza loda se stessa, si vanta in mezzo al suo popolo.</p>
<p class="C24 V2">Nell'assemblea dell'Altissimo apre la bocca, si glorifica davanti alla sua potenza:</p>
<p class="C24 V3">«Io sono uscita dalla bocca dell'Altissimo e ho ricoperto come nube la terra.</p>
<p class="C24 V4">Ho posto la mia dimora lassù, il mio trono era su una colonna di nubi.</p>
<p class="C24 V5">Il giro del cielo da sola ho percorso, ho passeggiato nelle profondità degli abissi.</p>
<p class="C24 V6">Sulle onde del mare e su tutta la terra, su ogni popolo e nazione ho preso dominio.</p>
<p class="C24 V7">Fra tutti questi cercai un luogo di riposo, in quale possedimento stabilirmi.</p>
<p class="C24 V8">Allora il creatore dell'universo mi diede un ordine, il mio creatore mi fece posare la tenda e mi disse: Fissa la tenda in Giacobbe e prendi in eredità Israele.</p>
<p class="C24 V9">Prima dei secoli, fin dal principio, egli mi creò; per tutta l'eternità non verrò meno.</p>
<p class="C24 V10">Ho officiato nella tenda santa davanti a lui, e così mi sono stabilita in Sion.</p>
<p class="C24 V11">Nella città amata mi ha fatto abitare; in Gerusalemme è il mio potere.</p>
<p class="C24 V12">Ho posto le radici in mezzo a un popolo glorioso, nella porzione del Signore, sua eredità.</p>
<p class="C24 V13">Sono cresciuta come un cedro sul Libano, come un cipresso sui monti dell'Ermon.</p>
<p class="C24 V14">Sono cresciuta come una palma in Engaddi, come le piante di rose in Gerico, come un ulivo maestoso nella pianura; sono cresciuta come un platano.</p>
<p class="C24 V15">Come cinnamòmo e balsamo ho diffuso profumo; come mirra scelta ho sparso buon odore; come gàlbano, ònice e storàce, come nuvola di incenso nella tenda.</p>
<p class="C24 V16">Come un terebinto ho esteso i rami e i miei rami son rami di maestà e di bellezza.</p>
<p class="C24 V17">Io come una vite ho prodotto germogli graziosi e i miei fiori, frutti di gloria e ricchezza.</p>
<p class="C24 V18">Avvicinatevi a me, voi che mi desiderate, e saziatevi dei miei prodotti.</p>
<p class="C24 V19">Poiché il ricordo di me è più dolce del miele, il possedermi è più dolce del favo di miele.</p>
<p class="C24 V20">Quanti si nutrono di me avranno ancora fame e quanti bevono di me, avranno ancora sete.</p>
<p class="C24 V21">Chi mi obbedisce non si vergognerà, chi compie le mie opere non peccherà».</p>
<p class="C24 V22">Tutto questo è il libro dell'alleanza del Dio altissimo, la legge che ci ha imposto Mosè, l'eredità delle assemblee di Giacobbe.</p>
<p class="C24 V23">Essa trabocca di sapienza come il Pison e come il Tigri nella stagione dei frutti nuovi;</p>
<p class="C24 V24">fa traboccare l'intelligenza come l'Eufrate e come il Giordano nei giorni della mietitura;</p>
<p class="C24 V25">espande la dottrina come il Nilo, come il Ghicon nei giorni della vendemmia.</p>
<p class="C24 V26">Il primo non ne esaurisce la conoscenza né l'ultimo la può pienamente indagare.</p>
<p class="C24 V27">Il suo pensiero infatti è più vasto del mare e il suo consiglio più del grande abisso.</p>
<p class="C24 V28">Io sono come un canale derivante da un fiume e come un corso d'acqua sono uscita verso un giardino.</p>
<p class="C24 V29">Ho detto: «Innaffierò il mio giardino e irrigherò la mia aiuola». Ed ecco il mio canale è diventato un fiume, il mio fiume è diventato un mare.</p>
<p class="C24 V30">Farò ancora splendere la mia dottrina come l'aurora; la farò brillare molto lontano.</p>
<p class="C24 V31">Riverserò ancora l'insegnamento come una profezia, lo lascerò per le generazioni future.</p>
<p class="C24 V32">Vedete, non ho lavorato solo per me, ma per quanti cercano la dottrina.</p>
<p class="C25 V1">Di tre cose mi compiaccio e mi faccio bella, di fronte al Signore e agli uomini: concordia di fratelli, amicizia tra vicini, moglie e marito che vivono in piena armonia.</p>
<p class="C25 V2">Tre tipi di persone io detesto, la loro vita è per me un grande orrore: un povero superbo, un ricco bugiardo, un vecchio adultero privo di senno.</p>
<p class="C25 V3">Nella giovinezza non hai raccolto; come potresti procurarti qualcosa nella vecchiaia?</p>
<p class="C25 V4">Come s'addice il giudicare ai capelli bianchi, e agli anziani intendersi di consigli!</p>
<p class="C25 V5">Come s'addice la sapienza ai vecchi, il discernimento e il consiglio alle persone eminenti!</p>
<p class="C25 V6">Corona dei vecchi è un'esperienza molteplice, loro vanto il timore del Signore.</p>
<p class="C25 V7">Nove situazioni io ritengo felici nel mio cuore, la decima la dirò con le parole: un uomo allietato dai figli, chi vede da vivo la caduta dei suoi nemici;</p>
<p class="C25 V8">felice chi vive con una moglie assennata, colui che non pecca con la sua lingua, chi non deve servire a uno indegno di lui;</p>
<p class="C25 V9">fortunato chi ha trovato la prudenza, chi si rivolge a orecchi attenti;</p>
<p class="C25 V10">quanto è grande chi ha trovato la sapienza, ma nessuno supera chi teme il Signore.</p>
<p class="C25 V11">Il timore del Signore è più di ogni cosa; chi lo possiede a chi potrà esser paragonato?</p>
<p class="C25 V12">Qualunque ferita, ma non la ferita del cuore; qualunque malvagità, ma non la malvagità di una donna;</p>
<p class="C25 V13">qualunque sventura, ma non la sventura causata dagli avversari; qualunque vendetta, ma non la vendetta dei nemici.</p>
<p class="C25 V14">Non c'è veleno peggiore del veleno di un serpente, non c'è ira peggiore dell'ira di un nemico.</p>
<p class="C25 V15">Preferirei abitare con un leone e con un drago piuttosto che abitare con una donna malvagia.</p>
<p class="C25 V16">La malvagità di una donna ne àltera l'aspetto, ne rende il volto tetro come quello di un orso.</p>
<p class="C25 V17">Suo marito siede in mezzo ai suoi vicini e ascoltandoli geme amaramente.</p>
<p class="C25 V18">Ogni malizia è nulla, di fronte alla malizia di una donna, possa piombarle addosso la sorte del peccatore!</p>
<p class="C25 V19">Come una salita sabbiosa per i piedi di un vecchio, tale la donna linguacciuta per un uomo pacifico.</p>
<p class="C25 V20">Non soccombere al fascino di una donna, per una donna non ardere di passione.</p>
<p class="C25 V21">Motivo di sdegno, di rimprovero e di grande disprezzo è una donna che mantiene il proprio marito.</p>
<p class="C25 V22">Animo abbattuto e volto triste e ferita al cuore è una donna malvagia;</p>
<p class="C25 V23">mani inerti e ginocchia infiacchite, tale colei che non rende felice il proprio marito.</p>
<p class="C25 V24">Dalla donna ha avuto inizio il peccato, per causa sua tutti moriamo.</p>
<p class="C25 V25">Non dare all'acqua un'uscita né libertà di parlare a una donna malvagia.</p>
<p class="C25 V26">Se non cammina al cenno della tua mano, toglila dalla tua presenza.</p>
<p class="C26 V1">Beato il marito di una donna virtuosa; il numero dei suoi giorni sarà doppio.</p>
<p class="C26 V2">Una brava moglie è la gioia del marito, questi trascorrerà gli anni in pace.</p>
<p class="C26 V3">Una donna virtuosa è una buona sorte, viene assegnata a chi teme il Signore.</p>
<p class="C26 V4">Ricco o povero il cuore di lui ne gioisce, in ogni tempo il suo volto appare sereno.</p>
<p class="C26 V5">Tre cose teme il mio cuore, per la quarta sono spaventato: una calunnia diffusa in città, un tumulto di popolo e una falsa accusa: tutto questo è peggiore della morte;</p>
<p class="C26 V6">ma crepacuore e lutto è una donna gelosa di un'altra e il flagello della sua lingua si lega con tutti.</p>
<p class="C26 V7">Giogo di buoi sconnesso è una donna malvagia, colui che la domina è come chi acchiappa uno scorpione.</p>
<p class="C26 V8">Gran motivo di sdegno una donna ubriaca, non riuscirà a nascondere la vergogna.</p>
<p class="C26 V9">La scostumatezza di una donna è nell'eccitazione degli sguardi, si riconosce dalle sue occhiate.</p>
<p class="C26 V10">Fa' buona guardia a una figlia libertina, perché non ne approfitti, se trova indulgenza.</p>
<p class="C26 V11">Guàrdati dal seguire un occhio impudente, non meravigliarti se ti spinge verso il male.</p>
<p class="C26 V12">Come un viandante assetato apre la bocca e beve qualsiasi acqua a lui vicina, così essa siede davanti a ogni palo e apre a qualsiasi freccia la faretra.</p>
<p class="C26 V13">La grazia di una donna allieta il marito, la sua scienza gli rinvigorisce le ossa.</p>
<p class="C26 V14">È un dono del Signore una donna silenziosa, non c'è compenso per una donna educata.</p>
<p class="C26 V15">Grazia su grazia è una donna pudica, non si può valutare il peso di un'anima modesta.</p>
<p class="C26 V16">Il sole risplende sulle montagne del Signore, la bellezza di una donna virtuosa adorna la sua casa.</p>
<p class="C26 V17">Lampada che arde sul candelabro santo, così la bellezza del volto su giusta statura.</p>
<p class="C26 V18">Colonne d'oro su base d'argento, tali sono gambe graziose su solidi piedi.</p>
<p class="C26 V19">Due cose mi serrano il cuore, la terza mi provoca all'ira: un guerriero che languisca nella miseria, uomini saggi trattati con disprezzo, chi passa dalla giustizia al peccato; il Signore lo tiene pronto per la spada.</p>
<p class="C26 V20">A stento un commerciante sarà esente da colpe, un rivenditore non sarà immune dal peccato.</p>
<p class="C27 V1">Per amor del denaro molti peccano, chi cerca di arricchire procede senza scrupoli.</p>
<p class="C27 V2">Fra le giunture delle pietre si conficca un piuolo, tra la compra e la vendita si insinua il peccato.</p>
<p class="C27 V3">Se uno non si aggrappa in fretta al timor del Signore, la sua casa andrà presto in rovina.</p>
<p class="C27 V4">Quando si agita un vaglio, restano i rifiuti; così quando un uomo riflette, gli appaiono i suoi difetti.</p>
<p class="C27 V5">La fornace prova gli oggetti del vasaio, la prova dell'uomo si ha nella sua conversazione.</p>
<p class="C27 V6">Il frutto dimostra come è coltivato l'albero, così la parola rivela il sentimento dell'uomo.</p>
<p class="C27 V7">Non lodare un uomo prima che abbia parlato, poiché questa è la prova degli uomini.</p>
<p class="C27 V8">Se cerchi la giustizia, la raggiungerai e te ne rivestirai come di un manto di gloria.</p>
<p class="C27 V9">Gli uccelli sostano presso i loro simili, la lealtà ritorna a quelli che la praticano.</p>
<p class="C27 V10">Il leone sta in agguato della preda, così il peccato di coloro che praticano l'ingiustizia.</p>
<p class="C27 V11">Nel discorso del pio c'è sempre saggezza, lo stolto muta come la luna.</p>
<p class="C27 V12">Tra gli insensati bada al tempo, tra i saggi fèrmati a lungo.</p>
<p class="C27 V13">Il discorso degli stolti è un orrore, il loro riso fra i bagordi del peccato.</p>
<p class="C27 V14">Il linguaggio di chi giura spesso fa rizzare i capelli, e le loro questioni fan turare gli orecchi.</p>
<p class="C27 V15">Uno spargimento di sangue è la rissa dei superbi, le loro invettive sono un ascolto penoso.</p>
<p class="C27 V16">Chi svela i segreti perde la fiducia e non trova più un amico per il suo cuore.</p>
<p class="C27 V17">Ama l'amico e sii a lui fedele, ma se hai svelato i suoi segreti, non seguirlo più,</p>
<p class="C27 V18">perché come chi ha perduto un defunto, così tu hai perduto l'amicizia del tuo prossimo.</p>
<p class="C27 V19">Come un uccello, che ti sei fatto scappare di mano, così hai lasciato andare il tuo amico e non lo riprenderai.</p>
<p class="C27 V20">Non seguirlo, perché ormai è lontano; è fuggito come una gazzella dal laccio.</p>
<p class="C27 V21">Poiché una ferita si può fasciarla e un'ingiuria si può riparare, ma chi ha svelato segreti non ha più speranza.</p>
<p class="C27 V22">Chi ammicca con l'occhio trama il male, e nessuno potrà distoglierlo.</p>
<p class="C27 V23">Davanti a te il suo parlare è tutto dolce, ammira i tuoi discorsi, ma alle tue spalle cambierà il suo parlare e porrà inciampo alle tue parole.</p>
<p class="C27 V24">Io odio molte cose, ma nessuna quanto lui, anche il Signore lo ha in odio.</p>
<p class="C27 V25">Chi scaglia un sasso in alto, se lo scaglia sulla testa, e un colpo a tradimento ferisce chi lo vibra.</p>
<p class="C27 V26">Chi scava una fossa vi cadrà dentro, chi tende un laccio vi resterà preso.</p>
<p class="C27 V27">Il male si riverserà su chi lo fa, egli non saprà neppure da dove gli venga.</p>
<p class="C27 V28">Derisione e insulto per il superbo, la vendetta, come un leone, lo attende al varco.</p>
<p class="C27 V29">Saran presi al laccio quanti gioiscono per la caduta dei pii, il dolore li consumerà prima della loro morte.</p>
<p class="C27 V30">Anche il rancore e l'ira sono un abominio, il peccatore li possiede.</p>
<p class="C28 V1">Chi si vendica avrà la vendetta dal Signore ed egli terrà sempre presenti i suoi peccati.</p>
<p class="C28 V2">Perdona l'offesa al tuo prossimo e allora per la tua preghiera ti saranno rimessi i peccati.</p>
<p class="C28 V3">Se qualcuno conserva la collera verso un altro uomo, come oserà chiedere la guarigione al Signore?</p>
<p class="C28 V4">Egli non ha misericordia per l'uomo suo simile, e osa pregare per i suoi peccati?</p>
<p class="C28 V5">Egli, che è soltanto carne, conserva rancore; chi perdonerà i suoi peccati?</p>
<p class="C28 V6">Ricòrdati della tua fine e smetti di odiare, ricòrdati della corruzione e della morte e resta fedele ai comandamenti.</p>
<p class="C28 V7">Ricòrdati dei comandamenti e non aver rancore verso il prossimo, dell'alleanza con l'Altissimo e non far conto dell'offesa subìta.</p>
<p class="C28 V8">Astieniti dalle risse e sarai lontano dal peccato, perché un uomo passionale attizza una rissa.</p>
<p class="C28 V9">Un uomo peccatore semina discordia tra gli amici e tra persone pacifiche diffonde calunnie.</p>
<p class="C28 V10">Secondo la materia del fuoco, esso s'infiamma, una rissa divampa secondo la sua violenza; il furore di un uomo è proporzionato alla sua forza, la sua ira cresce in base alla sua ricchezza.</p>
<p class="C28 V11">Una lite concitata accende il fuoco, una rissa violenta fa versare sangue.</p>
<p class="C28 V12">Se soffi su una scintilla, si accende; se vi sputi sopra, si spegne; eppure ambedue le cose escono dalla tua bocca.</p>
<p class="C28 V13">Maledici il delatore e l'uomo di doppia lingua, perché fa perire molti che vivono in pace.</p>
<p class="C28 V14">Una lingua malèdica ha sconvolto molti, li ha scacciati di nazione in nazione; ha demolito forti città e ha rovinato casati potenti.</p>
<p class="C28 V15">Una lingua malèdica ha fatto ripudiare donne eccellenti, privandole del frutto delle loro fatiche.</p>
<p class="C28 V16">Chi le presta attenzione non trova pace, dalla sua dimora scompare la serenità.</p>
<p class="C28 V17">Un colpo di frusta produce lividure, ma un colpo di lingua rompe le ossa.</p>
<p class="C28 V18">Molti sono caduti a fil di spada, ma non quanti sono periti per colpa della lingua.</p>
<p class="C28 V19">Beato chi se ne guarda, chi non è esposto al suo furore, chi non ha trascinato il suo giogo e non è stato legato con le sue catene.</p>
<p class="C28 V20">Il suo giogo è un giogo di ferro; le sue catene catene di bronzo.</p>
<p class="C28 V21">Spaventosa è la morte che procura, in confronto è preferibile la tomba.</p>
<p class="C28 V22">Essa non ha potere sugli uomini pii, questi non bruceranno alla sua fiamma.</p>
<p class="C28 V23">Quanti abbandonano il Signore in essa cadranno, fra costoro divamperà senza spegnersi. Si avventerà contro di loro come un leone e come una pantera ne farà scempio.</p>
<p class="C28 V24">Ecco, recingi pure la tua proprietà con siepe spinosa, lega in un sacchetto l'argento e l'oro,</p>
<p class="C28 V25">ma controlla anche le tue parole pesandole e chiudi con porte e catenaccio la bocca.</p>
<p class="C28 V26">Sta' attento a non sbagliare a causa della lingua, perché tu non cada davanti a chi ti insidia.</p>
<p class="C29 V1">Chi pratica la misericordia concede prestiti al prossimo, chi lo soccorre di propria mano osserva i comandamenti.</p>
<p class="C29 V2">Da' in prestito al prossimo nel tempo del bisogno, e a tua volta restituisci al prossimo nel momento fissato.</p>
<p class="C29 V3">Mantieni la parola e sii leale con lui, così troverai in ogni momento quanto ti occorre.</p>
<p class="C29 V4">Molti considerano il prestito come cosa trovata e causano fastidi a coloro che li hanno aiutati.</p>
<p class="C29 V5">Prima di ricevere, ognuno bacia le mani del creditore, parla con tono umile per ottenere gli averi dell'amico; ma alla scadenza cerca di guadagnare tempo, restituisce piagnistei e incolpa le circostanze.</p>
<p class="C29 V6">Se riesce a pagare il creditore riceverà appena la metà, e dovrà considerarla come una cosa trovata. In caso contrario, il creditore sarà frodato dei suoi averi e avrà senza motivo un nuovo nemico; maledizioni e ingiurie gli restituirà, renderà insulti invece dell'onore dovuto.</p>
<p class="C29 V7">Molti perciò, per tale cattiveria, rifiutan di prestare: hanno paura di perdere i beni senza ragione.</p>
<p class="C29 V8">Tuttavia sii longanime con il misero, e non fargli attender troppo l'elemosina.</p>
<p class="C29 V9">Per il comandamento soccorri il povero, secondo la sua necessità non rimandarlo a mani vuote.</p>
<p class="C29 V10">Perdi pure denaro per un fratello e amico, non si arrugginisca inutilmente sotto una pietra.</p>
<p class="C29 V11">Sfrutta le ricchezze secondo i comandi dell'Altissimo; ti saranno più utili dell'oro.</p>
<p class="C29 V12">Rinserra l'elemosina nei tuoi scrigni ed essa ti libererà da ogni disgrazia.</p>
<p class="C29 V13">Meglio di uno scudo resistente e di una lancia pesante, combatterà per te di fronte al nemico.</p>
<p class="C29 V14">L'uomo buono garantisce per il prossimo, chi ha perduto il pudore lo abbandona.</p>
<p class="C29 V15">Non dimenticare il favore di chi si è fatto garante, poiché egli si è impegnato per te.</p>
<p class="C29 V16">Il peccatore dilapida i beni del suo garante, l'ingrato di proposito abbandonerà chi l'ha salvato.</p>
<p class="C29 V17">La cauzione ha rovinato molta gente onesta, li ha sballottati come onda del mare.</p>
<p class="C29 V18">Ha mandato in esilio uomini potenti, costretti a errare fra genti straniere.</p>
<p class="C29 V19">Un peccatore che offre premurosamente garanzia e ricerca guadagni, sarà coinvolto in processi.</p>
<p class="C29 V20">Aiuta il tuo prossimo secondo la tua possibilità e bada a te stesso per non cadere.</p>
<p class="C29 V21">Indispensabili alla vita sono l'acqua, il pane, il vestito e una casa che serva da riparo.</p>
<p class="C29 V22">È meglio vivere da povero sotto un tetto di tavole, che godere di cibi sontuosi in case altrui.</p>
<p class="C29 V23">Del poco come del molto sii contento, così non udirai il disprezzo come straniero.</p>
<p class="C29 V24">Triste vita andare di casa in casa, non potrai aprir bocca, dove sarai come straniero.</p>
<p class="C29 V25">Avrai ospiti, mescerai vino senza un grazie, inoltre ascolterai cose amare:</p>
<p class="C29 V26">«Su, forestiero, apparecchia la tavola, se hai qualche cosa sotto mano, dammi da mangiare».</p>
<p class="C29 V27">«Vattene, forestiero, cedi il posto a persona onorata; mio fratello sarà mio ospite, ho bisogno della casa».</p>
<p class="C29 V28">Tali cose sono dure per un uomo che abbia intelligenza: i rimproveri per l'ospitalità e gli insulti di un creditore.</p>
<p class="C30 V1">Chi ama il proprio figlio usa spesso la frusta, per gioire di lui alla fine.</p>
<p class="C30 V2">Chi corregge il proprio figlio ne trarrà vantaggio e se ne potrà vantare con i suoi conoscenti.</p>
<p class="C30 V3">Chi ammaestra il proprio figlio renderà geloso il nemico, mentre davanti agli amici potrà gioire.</p>
<p class="C30 V4">Muore il padre? È come se non morisse, perché lascia un suo simile dopo di sé.</p>
<p class="C30 V5">Durante la vita egli gioiva nel contemplarlo, in punto di morte non prova dolore.</p>
<p class="C30 V6">Di fronte ai nemici lascia un vendicatore, per gli amici uno che sa ricompensarli.</p>
<p class="C30 V7">Chi accarezza un figlio ne fascerà poi le ferite, a ogni grido il suo cuore sarà sconvolto.</p>
<p class="C30 V8">Un cavallo non domato diventa restio, un figlio lasciato a se stesso diventa sventato.</p>
<p class="C30 V9">Coccola il figlio ed egli ti incuterà spavento, scherza con lui, ti procurerà dispiaceri.</p>
<p class="C30 V10">Non ridere con lui per non doverti con lui rattristare, che non debba digrignare i denti alla fine.</p>
<p class="C30 V11">Non concedergli libertà in gioventù, non prendere alla leggera i suoi difetti.</p>
<p class="C30 V12">Piegagli il collo in gioventù e battigli le costole finché è fanciullo, perché poi intestardito non ti disobbedisca e tu ne abbia un profondo dolore.</p>
<p class="C30 V13">Educa tuo figlio e prenditi cura di lui, così non dovrai affrontare la sua insolenza.</p>
<p class="C30 V14">Meglio un povero di aspetto sano e forte che un ricco malato nel suo corpo.</p>
<p class="C30 V15">Salute e vigore valgono più di tutto l'oro, un corpo robusto più di un'immensa fortuna.</p>
<p class="C30 V16">Non c'è ricchezza migliore della salute del corpo e non c'è contentezza al di sopra della gioia del cuore.</p>
<p class="C30 V17">Meglio la morte che una vita amara, il riposo eterno che una malattia cronica.</p>
<p class="C30 V18">Leccornie versate su una bocca chiusa tali le offerte cibarie poste su una tomba.</p>
<p class="C30 V19">A che serve all'idolo l'offerta di frutti? Esso non mangia né sente il profumo; così è il perseguitato dal Signore.</p>
<p class="C30 V20">Osserva con gli occhi e sospira, come un eunuco che abbraccia una vergine e sospira.</p>
<p class="C30 V21">Non abbandonarti alla tristezza, non tormentarti con i tuoi pensieri.</p>
<p class="C30 V22">La gioia del cuore è vita per l'uomo, l'allegria di un uomo è lunga vita.</p>
<p class="C30 V23">Distrai la tua anima, consola il tuo cuore, tieni lontana la malinconia. La malinconia ha rovinato molti, da essa non si ricava nulla di buono.</p>
<p class="C30 V24">Gelosia e ira accorciano i giorni, la preoccupazione anticipa la vecchiaia.</p>
<p class="C30 V25">Un cuore sereno è anche felice davanti ai cibi, quello che mangia egli gusta.</p>
<p class="C31 V1">L'insonnia per la ricchezza logora il corpo, l'affanno per essa distoglie il sonno.</p>
<p class="C31 V2">L'affanno della veglia tien lontano l'assopirsi, come una grave malattia bandisce il sonno.</p>
<p class="C31 V3">Un ricco fatica nell'accumulare ricchezze e se smette, si ingolfa nei piaceri.</p>
<p class="C31 V4">Un povero fatica nelle privazioni della vita e se smette, cade nell'indigenza.</p>
<p class="C31 V5">Chi ama l'oro non sarà esente da colpa, chi insegue il denaro per esso peccherà.</p>
<p class="C31 V6">Molti sono andati in rovina a causa dell'oro, il loro disastro era davanti a loro.</p>
<p class="C31 V7">È una trappola per quanti ne sono entusiasti, ogni insensato vi resta preso.</p>
<p class="C31 V8">Beato il ricco, che si trova senza macchia e che non corre dietro all'oro.</p>
<p class="C31 V9">Chi è costui? noi lo proclameremo beato: difatti egli ha compiuto meraviglie in mezzo al suo popolo.</p>
<p class="C31 V10">Chi ha subìto la prova, risultando perfetto? Sarà un titolo di gloria per lui. Chi, potendo trasgredire, non ha trasgredito, e potendo compiere il male, non lo ha fatto?</p>
<p class="C31 V11">Si consolideranno i suoi beni e l'assemblea celebrerà le sue beneficenze.</p>
<p class="C31 V12">Hai davanti una tavola sontuosa? Non spalancare verso di essa la tua bocca e non dire: «Che abbondanza qua sopra».</p>
<p class="C31 V13">Ricòrdati che l'occhio cattivo è un male. Che cosa è stato creato peggiore dell'occhio? Per questo esso lacrima in ogni circostanza.</p>
<p class="C31 V14">Dove guarda l'ospite, non stendere la mano; non intingere nel piatto insieme con lui.</p>
<p class="C31 V15">Giudica le esigenze del prossimo dalle tue; e su ogni cosa rifletti.</p>
<p class="C31 V16">Mangia da uomo ciò che ti è posto innanzi; non masticare con voracità per non renderti odioso.</p>
<p class="C31 V17">Sii il primo a smettere per educazione, non essere ingordo per non incorrere nel disprezzo.</p>
<p class="C31 V18">Se siedi tra molti invitati, non essere il primo a stendere la mano.</p>
<p class="C31 V19">Quanto poco è sufficiente per un uomo educato, una volta a letto non si sente soffocato.</p>
<p class="C31 V20">Sonno salubre con uno stomaco ben regolato, al mattino si alza e il suo spirito è libero. Travaglio di insonnia, coliche e vomiti accompagnano l'uomo ingordo.</p>
<p class="C31 V21">Se sei stato forzato a eccedere nei cibi, àlzati, va' a vomitare e sarai sollevato.</p>
<p class="C31 V22">Ascoltami, figlio, e non disprezzarmi, alla fine troverai vere le mie parole. In tutte le azioni sii moderato e nessuna malattia ti coglierà.</p>
<p class="C31 V23">Molte labbra loderanno chi è splendido nei banchetti, e vera è la testimonianza della sua munificenza.</p>
<p class="C31 V24">La città mormora di chi è tirchio nei banchetti; ed esatta è la testimonianza della sua avarizia.</p>
<p class="C31 V25">Non fare il forte con il vino, perché ha mandato molti in rovina.</p>
<p class="C31 V26">La fornace prova il metallo nella tempera, così il vino i cuori in una sfida di arroganti.</p>
<p class="C31 V27">Il vino è come la vita per gli uomini, purché tu lo beva con misura. Che vita è quella di chi non ha vino? Questo fu creato per la gioia degli uomini.</p>
<p class="C31 V28">Allegria del cuore e gioia dell'anima è il vino bevuto a tempo e a misura.</p>
<p class="C31 V29">Amarezza dell'anima è il vino bevuto in quantità, con eccitazione e per sfida.</p>
<p class="C31 V30">L'ubriachezza accresce l'ira dello stolto a sua rovina, ne diminuisce le forze e gli procura ferite.</p>
<p class="C31 V31">Durante un banchetto non rimproverare il vicino, non deriderlo nella sua letizia. Non dirgli parola di rimprovero e non tormentarlo col chiedergli ciò che ti deve.</p>
<p class="C32 V1">Ti hanno fatto capotavola? Non esaltarti; comportati con gli altri come uno di loro. Pensa a loro e poi mettiti a tavola;</p>
<p class="C32 V2">quando avrai assolto il tuo compito, accòmodati per ricrearti con loro e ricevere la corona per la tua cortesia.</p>
<p class="C32 V3">Parla, o anziano, ciò ti s'addice, ma con discrezione e non disturbare la musica.</p>
<p class="C32 V4">Quando ascolti non effonderti in chiacchiere, non fare fuori luogo il sapiente.</p>
<p class="C32 V5">Sigillo di rubino in un anello d'oro è un concerto musicale in un banchetto.</p>
<p class="C32 V6">Sigillo di smeraldo in una guarnizione d'oro è la melodia dei canti unita alla dolcezza del vino.</p>
<p class="C32 V7">Parla, giovinetto, se è necessario, ma appena un paio di volte, se interrogato.</p>
<p class="C32 V8">Compendia il tuo discorso, molte cose in poche parole; compòrtati come uno che sa ma che tace.</p>
<p class="C32 V9">Fra i grandi non crederti loro uguale, se un altro parla, non ciarlare troppo.</p>
<p class="C32 V10">Prima del tuono viene la folgore, la grazia precede l'uomo modesto.</p>
<p class="C32 V11">All'ora stabilita àlzati e non restare per ultimo, corri a casa e non indugiare.</p>
<p class="C32 V12">Là divèrtiti e fa' quello che desideri, ma non peccare con un discorso arrogante.</p>
<p class="C32 V13">Per tutto ciò benedici chi ti ha creato, chi ti colma dei suoi benefici.</p>
<p class="C32 V14">Chi teme il Signore accetterà la correzione, coloro che lo ricercano troveranno il suo favore.</p>
<p class="C32 V15">Chi indaga la legge ne sarà appagato, ma l'ipocrita vi troverà motivo di scandalo.</p>
<p class="C32 V16">Quanti temono il Signore troveranno la giustizia, le loro virtù brilleranno come luci.</p>
<p class="C32 V17">Un uomo peccatore schiva il rimprovero, trova scuse secondo i suoi capricci.</p>
<p class="C32 V18">Un uomo assennato non trascura l'avvertimento, quello empio e superbo non prova alcun timore.</p>
<p class="C32 V19">Non far nulla senza riflessione, alla fine dell'azione non te ne pentirai.</p>
<p class="C32 V20">Non camminare in una via piena d'ostacoli, per non inciampare contro i sassi.</p>
<p class="C32 V21">Non fidarti di una via senza inciampi,</p>
<p class="C32 V22">e guàrdati anche dai tuoi figli.</p>
<p class="C32 V23">In ogni azione abbi fiducia in te stesso, poiché anche questo è osservare i comandamenti.</p>
<p class="C32 V24">Chi crede alla legge è attento ai comandamenti, chi confida nel Signore non resterà deluso.</p>
<p class="C33 V1">Chi teme il Signore non incorre in alcun male, se subisce tentazioni, ne sarà liberato di nuovo.</p>
<p class="C33 V2">Un uomo saggio non detesta la legge, ma l'ipocrita a suo riguardo è come una nave nella tempesta.</p>
<p class="C33 V3">L'uomo assennato ha fiducia nella legge, la legge per lui è degna di fede come un oracolo.</p>
<p class="C33 V4">Prepàrati il discorso, così sarai ascoltato; concatena il tuo sapere e poi rispondi.</p>
<p class="C33 V5">Ruota di carro il sentimento dello stolto, il suo ragionamento è come l'asse che gira.</p>
<p class="C33 V6">Come uno stallone è un amico beffardo, nitrisce sotto chiunque lo cavalca.</p>
<p class="C33 V7">Perché un giorno è più importante d'un altro? Eppure la luce di ogni giorno dell'anno viene dal sole.</p>
<p class="C33 V8">Essi sono distinti secondo il pensiero del Signore che ha variato le stagioni e le feste.</p>
<p class="C33 V9">Alcuni giorni li ha nobilitati e santificati, altri li ha lasciati nel numero dei giorni ordinari.</p>
<p class="C33 V10">Anche gli uomini provengono tutti dalla polvere e dalla terra fu creato Adamo.</p>
<p class="C33 V11">Ma il Signore li ha distinti nella sua grande sapienza, ha assegnato loro diversi destini.</p>
<p class="C33 V12">Alcuni li ha benedetti ed esaltati, altri li ha santificati e avvicinati a sé, altri li ha maledetti e umiliati e li ha scacciati dalle loro posizioni.</p>
<p class="C33 V13">Come l'argilla nelle mani del vasaio che la forma a suo piacimento, così gli uomini nelle mani di colui che li ha creati, per retribuirli secondo la sua giustizia.</p>
<p class="C33 V14">Di fronte al male c'è il bene, di fronte alla morte, la vita; così di fronte al pio il peccatore.</p>
<p class="C33 V15">Considera perciò tutte le opere dell'Altissimo; due a due, una di fronte all'altra.</p>
<p class="C33 V16">Io mi sono dedicato per ultimo allo studio, come un racimolatore dietro i vendemmiatori.</p>
<p class="C33 V17">Con la benedizione del Signore ho raggiunto lo scopo, come un vendemmiatore ho riempito il tino.</p>
<p class="C33 V18">Badate che non ho faticato solo per me, ma per quanti ricercano l'istruzione.</p>
<p class="C33 V19">Ascoltatemi, capi del popolo, e voi che dirigete le assemblee, fate attenzione.</p>
<p class="C33 V20">Al figlio e alla moglie, al fratello e all'amico non dare un potere su di te finché sei in vita. Non dare ad altri le tue ricchezze, perché poi non ti penta e debba richiederle.</p>
<p class="C33 V21">Finché vivi e c'è respiro in te, non abbandonarti in potere di nessuno.</p>
<p class="C33 V22">È meglio che i figli ti preghino che non rivolgerti tu alle loro mani.</p>
<p class="C33 V23">In tutte le azioni sii sempre superiore, non permettere che si offuschi la tua fama.</p>
<p class="C33 V24">Quando finiranno i giorni della tua vita, al momento della morte, assegna la tua eredità.</p>
<p class="C33 V25">Foraggio, bastone e pesi per l'asino; pane, castigo e lavoro per lo schiavo.</p>
<p class="C33 V26">Fa' lavorare il tuo servo, e potrai trovare riposo, lasciagli libere le mani e cercherà la libertà.</p>
<p class="C33 V27">Giogo e redini piegano il collo; per lo schiavo cattivo torture e castighi.</p>
<p class="C33 V28">Fallo lavorare perché non stia in ozio, poiché l'ozio insegna molte cattiverie.</p>
<p class="C33 V29">Obbligalo al lavoro come gli conviene, e se non obbedisce, stringi i suoi ceppi.</p>
<p class="C33 V30">Non esagerare con nessuno; non fare nulla senza giustizia.</p>
<p class="C33 V31">Se hai uno schiavo, sia come te stesso, poiché l'hai acquistato con il sangue.</p>
<p class="C33 V32">Se hai uno schiavo, trattalo come fratello, perché ne avrai bisogno come di te stesso,</p>
<p class="C33 V33">Se tu lo maltratti ed egli fuggirà, per quale strada andrai a ricercarlo?</p>
<p class="C34 V1">Speranze vane e fallaci sono proprie dell'uomo insensato, i sogni danno le ali agli stolti.</p>
<p class="C34 V2">Come uno che afferra le ombre e insegue il vento, così chi si appoggia ai sogni.</p>
<p class="C34 V3">Questo dopo quello: tale la visione di sogni, di fronte a un volto l'immagine di un volto.</p>
<p class="C34 V4">Dall'impuro che cosa potrà uscire di puro? E dal falso che cosa potrà uscire di vero?</p>
<p class="C34 V5">Oracoli, auspici e sogni sono cose vane, come vaneggia la mente di una donna in doglie.</p>
<p class="C34 V6">Se non sono inviati dall'Altissimo in una sua visita, non permettere che se ne occupi la tua mente.</p>
<p class="C34 V7">I sogni hanno indotto molti in errore, hanno deviato quanti avevano in essi sperato.</p>
<p class="C34 V8">Senza menzogna si deve adempiere la legge, la sapienza in bocca verace è perfezione.</p>
<p class="C34 V9">Chi ha viaggiato conosce molte cose, chi ha molta esperienza parlerà con intelligenza.</p>
<p class="C34 V10">Chi non ha avuto delle prove, poco conosce; chi ha viaggiato ha accresciuto l'accortezza.</p>
<p class="C34 V11">Ho visto molte cose nei miei viaggi; il mio sapere è più che le mie parole.</p>
<p class="C34 V12">Spesso ho corso pericoli mortali; ma sono stato salvato grazie alla mia esperienza.</p>
<p class="C34 V13">Lo spirito di coloro che temono il Signore vivrà, perché la loro speranza è posta in colui che li salva.</p>
<p class="C34 V14">Chi teme il Signore non ha paura di nulla, e non teme perché egli è la sua speranza.</p>
<p class="C34 V15">Beata l'anima di chi teme il Signore; a chi si appoggia? Chi è il suo sostegno?</p>
<p class="C34 V16">Gli occhi del Signore sono su coloro che lo amano, protezione potente e sostegno di forza, riparo dal vento infuocato e riparo dal sole meridiano, difesa contro gli ostacoli, soccorso nella caduta;</p>
<p class="C34 V17">solleva l'anima e illumina gli occhi, concede sanità, vita e benedizione.</p>
<p class="C34 V18">Sacrificare il frutto dell'ingiustizia è un'offerta da burla; i doni dei malvagi non sono graditi.</p>
<p class="C34 V19">L'Altissimo non gradisce le offerte degli empi, e per la moltitudine delle vittime non perdona i peccati.</p>
<p class="C34 V20">Sacrifica un figlio davanti al proprio padre chi offre un sacrificio con i beni dei poveri.</p>
<p class="C34 V21">Il pane dei bisognosi è la vita dei poveri, toglierlo a loro è commettere un assassinio.</p>
<p class="C34 V22">Uccide il prossimo chi gli toglie il nutrimento, versa sangue chi rifiuta il salario all'operaio.</p>
<p class="C34 V23">Uno edifica, l'altro abbatte: che vantaggio se ne ricava oltre la fatica?</p>
<p class="C34 V24">Uno prega, l'altro maledice: quale delle due voci ascolterà il Signore?</p>
<p class="C34 V25">Lavarsi dopo aver toccato un morto, poi toccarlo di nuovo: quale utilità c'è in simile abluzione?</p>
<p class="C34 V26">Così l'uomo che digiuna per i suoi peccati e poi va e li commette di nuovo. Chi ascolterà la sua supplica? Quale utilità c'è nella sua umiliazione?</p>
<p class="C35 V1">Chi osserva la legge moltiplica le offerte; chi adempie i comandamenti offre un sacrificio di comunione.</p>
<p class="C35 V2">Chi serba riconoscenza offre fior di farina, chi pratica l'elemosina fa sacrifici di lode.</p>
<p class="C35 V3">Cosa gradita al Signore è astenersi dalla malvagità, sacrificio espiatorio è astenersi dall'ingiustizia.</p>
<p class="C35 V4">Non presentarti a mani vuote davanti al Signore, tutto questo è richiesto dai comandamenti.</p>
<p class="C35 V5">L'offerta del giusto arricchisce l'altare, il suo profumo sale davanti all'Altissimo.</p>
<p class="C35 V6">Il sacrificio dell'uomo giusto è gradito, il suo memoriale non sarà dimenticato.</p>
<p class="C35 V7">Glorifica il Signore con animo generoso, non essere avaro nelle primizie che offri.</p>
<p class="C35 V8">In ogni offerta mostra lieto il tuo volto, consacra con gioia la decima.</p>
<p class="C35 V9">Da' all'Altissimo in base al dono da lui ricevuto, da' di buon animo secondo la tua possibilità,</p>
<p class="C35 V10">perché il Signore è uno che ripaga, e sette volte ti restituirà.</p>
<p class="C35 V11">Non cercare di corromperlo con doni, non accetterà, non confidare su una vittima ingiusta,</p>
<p class="C35 V12">perché il Signore è giudice e non v'è presso di lui preferenza di persone.</p>
<p class="C35 V13">Non è parziale con nessuno contro il povero, anzi ascolta proprio la preghiera dell'oppresso.</p>
<p class="C35 V14">Non trascura la supplica dell'orfano né la vedova, quando si sfoga nel lamento.</p>
<p class="C35 V15">Le lacrime della vedova non scendono forse sulle sue guance e il suo grido non si alza contro chi gliele fa versare?</p>
<p class="C35 V16">Chi venera Dio sarà accolto con benevolenza, la sua preghiera giungerà fino alle nubi.</p>
<p class="C35 V17">La preghiera dell'umile penetra le nubi, finché non sia arrivata, non si contenta;</p>
<p class="C35 V18">non desiste finché l'Altissimo non sia intervenuto, rendendo soddisfazione ai giusti e ristabilendo l'equità.</p>
<p class="C35 V19">Il Signore non tarderà e non si mostrerà indulgente sul loro conto,</p>
<p class="C35 V20">finché non abbia spezzato le reni agli spietati e si sia vendicato delle nazioni;</p>
<p class="C35 V21">finché non abbia estirpato la moltitudine dei violenti e frantumato lo scettro degli ingiusti;</p>
<p class="C35 V22">finché non abbia reso a ognuno secondo le sue azioni e vagliato le opere degli uomini secondo le loro intenzioni;</p>
<p class="C35 V23">finché non abbia fatto giustizia al suo popolo e non lo abbia allietato con la sua misericordia.</p>
<p class="C35 V24">Bella è la misericordia al tempo dell'afflizione, come le nubi apportatrici di pioggia in tempo di siccità.</p>
<p class="C36 V1">Abbi pietà di noi, Signore Dio di tutto, e guarda, infondi il tuo timore su tutte le nazioni.</p>
<p class="C36 V2">Alza la tua mano sulle nazioni straniere, perché vedano la tua potenza.</p>
<p class="C36 V3">Come ai loro occhi ti sei mostrato santo in mezzo a noi, così ai nostri occhi mòstrati grande fra di loro.</p>
<p class="C36 V4">Ti riconoscano, come noi abbiamo riconosciuto che non c'è un Dio fuori di te, Signore.</p>
<p class="C36 V5">Rinnova i segni e compi altri prodigi, glorifica la tua mano e il tuo braccio destro.</p>
<p class="C36 V6">Risveglia lo sdegno e riversa l'ira, distruggi l'avversario e abbatti il nemico.</p>
<p class="C36 V7">Affretta il tempo e ricòrdati del giuramento; si narrino le tue meraviglie.</p>
<p class="C36 V8">Sia consumato dall'ira del fuoco chi cerca scampo; gli avversari del tuo popolo vadano in perdizione.</p>
<p class="C36 V9">Schiaccia le teste dei capi nemici che dicono: «Non c'è nessuno fuori di noi».</p>
<p class="C36 V10">Raduna tutte le tribù di Giacobbe, rendi loro il possesso come era al principio.</p>
<p class="C36 V11">Abbi pietà, Signore, del popolo chiamato con il tuo nome, di Israele che hai trattato come un primogenito.</p>
<p class="C36 V12">Abbi pietà della tua città santa, di Gerusalemme tua stabile dimora.</p>
<p class="C36 V13">Riempi Sion della tua maestà il tuo popolo della tua gloria.</p>
<p class="C36 V14">Rendi testimonianza alle creature che sono tue fin dal principio, adempi le profezie fatte nel tuo nome.</p>
<p class="C36 V15">Ricompensa coloro che sperano in te, i tuoi profeti siano degni di fede.</p>
<p class="C36 V16">Ascolta, Signore, la preghiera dei tuoi servi, secondo la benedizione di Aronne sul tuo popolo.</p>
<p class="C36 V17">Sappiano quanti abitano sulla terra che tu sei il Signore, il Dio dei secoli.</p>
<p class="C36 V18">Il ventre consuma ogni cibo, eppure un cibo è preferibile a un altro.</p>
<p class="C36 V19">Il palato distingue al gusto la selvaggina, così una mente assennata distingue i discorsi bugiardi.</p>
<p class="C36 V20">Un cuore perverso causerà dolore, un uomo dalla molta esperienza saprà ripagarlo.</p>
<p class="C36 V21">Una donna accetterà qualsiasi marito, ma una giovane è migliore di un'altra.</p>
<p class="C36 V22">La bellezza di una donna allieta il volto; e sorpassa ogni desiderio dell'uomo;</p>
<p class="C36 V23">se vi è poi sulla sua lingua bontà e dolcezza, suo marito non è più uno dei comuni mortali.</p>
<p class="C36 V24">Chi si procura una sposa, possiede il primo dei beni, un aiuto adatto a lui e una colonna d'appoggio.</p>
<p class="C36 V25">Dove non esiste siepe, la proprietà è saccheggiata, dove non c'è moglie, l'uomo geme randagio.</p>
<p class="C36 V26">Chi si fida di un ladro armato che corre di città in città?</p>
<p class="C36 V27">Così dell'uomo che non ha un nido e che si corica là dove lo coglie la notte.</p>
<p class="C37 V1">Ogni amico dice: «Anch'io ti sono amico», ma esiste l'amico che lo è solo di nome.</p>
<p class="C37 V2">Non è forse un dolore mortale un compagno e un amico trasformatosi in nemico?</p>
<p class="C37 V3">O inclinazione malvagia, da dove sei balzata, per ricoprire la terra con la tua malizia?</p>
<p class="C37 V4">Il compagno si rallegra con l'amico nella felicità, ma al momento della disgrazia gli sarà ostile.</p>
<p class="C37 V5">Il compagno soffre con l'amico per ragioni di stomaco, ma di fronte al conflitto prenderà lo scudo.</p>
<p class="C37 V6">Non ti dimenticare dell'amico dell'anima tua, non scordarti di lui nella tua prosperità.</p>
<p class="C37 V7">Ogni consigliere suggerisce consigli, ma c'è chi consiglia a proprio vantaggio.</p>
<p class="C37 V8">Guàrdati da un consigliere, infòrmati quali siano le sue necessità - egli nel consigliare penserà al suo interesse - perché non getti la sorte su di te</p>
<p class="C37 V9">e dica: «La tua via è buona», poi si terrà in disparte per vedere quanto ti accadrà.</p>
<p class="C37 V10">Non consigliarti con chi ti guarda di sbieco, nascondi la tua intenzione a quanti ti invidiano.</p>
<p class="C37 V11">Non consigliarti con una donna sulla sua rivale, con un pauroso sulla guerra, con un mercante sul commercio, con un compratore sulla vendita, con un invidioso sulla riconoscenza, con uno spietato sulla bontà di cuore, con un pigro su un'iniziativa qualsiasi, con un mercenario annuale sul raccolto, con uno schiavo pigro su un gran lavoro; non dipendere da costoro per nessun consiglio.</p>
<p class="C37 V12">Invece frequenta spesso un uomo pio, che tu conosci come osservante dei comandamenti e la cui anima è come la tua anima; se tu inciampi, saprà compatirti.</p>
<p class="C37 V13">Segui il consiglio del tuo cuore, perché nessuno ti sarà più fedele di lui.</p>
<p class="C37 V14">La coscienza di un uomo talvolta suole avvertire meglio di sette sentinelle collocate in alto per spiare.</p>
<p class="C37 V15">Al di sopra di tutto questo prega l'Altissimo perché guidi la tua condotta secondo verità.</p>
<p class="C37 V16">Principio di ogni opera è la ragione, prima di ogni azione è bene riflettere.</p>
<p class="C37 V17">Radice dei pensieri è il cuore, queste quattro parti ne derivano:</p>
<p class="C37 V18">bene e male, vita e morte, ma su tutto domina sempre la lingua.</p>
<p class="C37 V19">C'è l'uomo esperto maestro di molti, ma inutile per se stesso.</p>
<p class="C37 V20">C'è chi posa a saggio nei discorsi ed è odioso, a costui mancherà ogni nutrimento;</p>
<p class="C37 V21">non gli è stato concesso il favore del Signore, poiché è privo di ogni sapienza.</p>
<p class="C37 V22">C'è chi è saggio solo per se stesso, i frutti della sua scienza sono sicuri.</p>
<p class="C37 V23">Un uomo saggio istruisce il suo popolo, dei frutti della sua intelligenza ci si può fidare.</p>
<p class="C37 V24">Un uomo saggio è colmato di benedizioni, quanti lo vedono lo proclamano beato.</p>
<p class="C37 V25">La vita dell'uomo ha i giorni contati; ma i giorni di Israele sono senza numero.</p>
<p class="C37 V26">Il saggio otterrà fiducia tra il suo popolo, il suo nome vivrà per sempre.</p>
<p class="C37 V27">Figlio, nella tua vita prova te stesso, vedi quanto ti nuoce e non concedertelo.</p>
<p class="C37 V28">Difatti non tutto conviene a tutti e non tutti approvano ogni cosa.</p>
<p class="C37 V29">Non essere ingordo per qualsiasi ghiottoneria, non ti gettare sulle vivande,</p>
<p class="C37 V30">perché l'abuso dei cibi causa malattie, l'ingordigia provoca coliche.</p>
<p class="C37 V31">Molti sono morti per ingordigia, chi si controlla vivrà a lungo.</p>
<p class="C38 V1">Onora il medico come si deve secondo il bisogno, anch'egli è stato creato dal Signore.</p>
<p class="C38 V2">Dall'Altissimo viene la guarigione, anche dal re egli riceve doni.</p>
<p class="C38 V3">La scienza del medico lo fa procedere a testa alta, egli è ammirato anche tra i grandi.</p>
<p class="C38 V4">Il Signore ha creato medicamenti dalla terra, l'uomo assennato non li disprezza.</p>
<p class="C38 V5">L'acqua non fu forse resa dolce per mezzo di un legno, per rendere evidente la potenza di lui?</p>
<p class="C38 V6">Dio ha dato agli uomini la scienza perché potessero gloriarsi delle sue meraviglie.</p>
<p class="C38 V7">Con esse il medico cura ed elimina il dolore e il farmacista prepara le miscele.</p>
<p class="C38 V8">Non verranno meno le sue opere! Da lui proviene il benessere sulla terra.</p>
<p class="C38 V9">Figlio, non avvilirti nella malattia, ma prega il Signore ed egli ti guarirà.</p>
<p class="C38 V10">Purìficati, lavati le mani; monda il cuore da ogni peccato.</p>
<p class="C38 V11">Offri incenso e un memoriale di fior di farina e sacrifici pingui secondo le tue possibilità.</p>
<p class="C38 V12">Fa' poi passare il medico - il Signore ha creato anche lui - non stia lontano da te, poiché ne hai bisogno.</p>
<p class="C38 V13">Ci sono casi in cui il successo è nelle loro mani.</p>
<p class="C38 V14">Anch'essi pregano il Signore perché li guidi felicemente ad alleviare la malattia e a risanarla, perché il malato ritorni alla vita.</p>
<p class="C38 V15">Chi pecca contro il proprio creatore cada nelle mani del medico.</p>
<p class="C38 V16">Figlio, versa lacrime sul morto, e come uno che soffre crudelmente inizia il lamento; poi seppelliscine il corpo secondo il suo rito e non trascurare la sua tomba.</p>
<p class="C38 V17">Piangi amaramente e alza il tuo lamento, il lutto sia proporzionato alla sua dignità, un giorno o due, per prevenire le dicerie, quindi consòlati del tuo dolore.</p>
<p class="C38 V18">Difatti il dolore precede la morte, il dolore del cuore logora la forza.</p>
<p class="C38 V19">In una disgrazia resta a lungo il dolore, una vita di miseria è dura al cuore.</p>
<p class="C38 V20">Non abbandonare il tuo cuore al dolore; scaccialo pensando alla tua fine.</p>
<p class="C38 V21">Non dimenticare: non ci sarà infatti ritorno; al morto non gioverai e farai del male a te stesso.</p>
<p class="C38 V22">Ricòrdati della mia sorte che sarà anche la tua: «Ieri a me e oggi a te».</p>
<p class="C38 V23">Nel riposo del morto lascia riposare anche il suo ricordo; consòlati di lui, ora che il suo spirito è partito.</p>
<p class="C38 V24">La sapienza dello scriba si deve alle sue ore di quiete; chi ha poca attività diventerà saggio.</p>
<p class="C38 V25">Come potrà divenir saggio chi maneggia l'aratro e si vanta di brandire un pungolo? Spinge innanzi i buoi e si occupa del loro lavoro e parla solo di vitelli?</p>
<p class="C38 V26">Pone la sua mente a tracciare solchi, non dorme per dare il foraggio alle giovenche.</p>
<p class="C38 V27">Così ogni artigiano e ogni artista che passa la notte come il giorno: quelli che incidono incisioni per sigilli e con pazienza cercano di variare l'intaglio; pongono mente a ritrarre bene il disegno e stanno svegli per terminare il lavoro.</p>
<p class="C38 V28">Così il fabbro siede davanti all'incudine ed è intento ai lavori del ferro: la vampa del fuoco gli strugge le carni, e col calore del fornello deve lottare; il rumore del martello gli assorda gli orecchi, i suoi occhi sono fissi al modello dell'oggetto, è tutto preoccupato per finire il suo lavoro, sta sveglio per rifinirlo alla perfezione.</p>
<p class="C38 V29">Così il vasaio seduto al suo lavoro gira con i piedi la ruota, è sempre in ansia per il suo lavoro; tutti i suoi gesti sono calcolati.</p>
<p class="C38 V30">Con il braccio imprime una forma all'argilla, mentre con i piedi ne piega la resistenza; è preoccupato per una verniciatura perfetta, sta sveglio per pulire il fornello.</p>
<p class="C38 V31">Tutti costoro hanno fiducia nelle proprie mani; ognuno è esperto nel proprio mestiere.</p>
<p class="C38 V32">Senza di loro sarebbe impossibile costruire una città; gli uomini non potrebbero né abitarvi né circolare.</p>
<p class="C38 V33">Ma essi non sono ricercati nel consiglio del popolo, nell'assemblea non hanno un posto speciale, non siedono sul seggio del giudice, non conoscono le disposizioni del giudizio.</p>
<p class="C38 V34">Non fanno brillare né l'istruzione né il diritto, non compaiono tra gli autori di proverbi; ma sostengono le cose materiali, e la loro preghiera riguarda i lavori del mestiere.</p>
<p class="C39 V1">Differente è il caso di chi si applica e medita la legge dell'Altissimo. Egli indaga la sapienza di tutti gli antichi, si dedica allo studio delle profezie.</p>
<p class="C39 V2">Conserva i detti degli uomini famosi, penetra le sottigliezze delle parabole,</p>
<p class="C39 V3">indaga il senso recondito dei proverbi e s'occupa degli enigmi delle parabole.</p>
<p class="C39 V4">Svolge il suo compito fra i grandi, è presente alle riunioni dei capi, viaggia fra genti straniere, investigando il bene e il male in mezzo agli uomini.</p>
<p class="C39 V5">Di buon mattino rivolge il cuore al Signore, che lo ha creato, prega davanti all'Altissimo, apre la bocca alla preghiera, implora per i suoi peccati.</p>
<p class="C39 V6">Se questa è la volontà del Signore grande, egli sarà ricolmato di spirito di intelligenza, come pioggia effonderà parole di sapienza, nella preghiera renderà lode al Signore.</p>
<p class="C39 V7">Egli dirigerà il suo consiglio e la sua scienza, mediterà sui misteri di Dio.</p>
<p class="C39 V8">Farà brillare la dottrina del suo insegnamento, si vanterà della legge dell'alleanza del Signore.</p>
<p class="C39 V9">Molti loderanno la sua intelligenza, egli non sarà mai dimenticato, non scomparirà il suo ricordo, il suo nome vivrà di generazione in generazione.</p>
<p class="C39 V10">I popoli parleranno della sua sapienza, l'assemblea proclamerà le sue lodi.</p>
<p class="C39 V11">Finché vive, lascerà un nome più noto di mille, quando muore, avrà già fatto abbastanza per sé.</p>
<p class="C39 V12">Esporrò ancora le mie riflessioni, ne sono pieno come la luna a metà mese.</p>
<p class="C39 V13">Ascoltatemi, figli santi, e crescete come una pianta di rose su un torrente.</p>
<p class="C39 V14">Come incenso spandete un buon profumo, fate fiorire fiori come il giglio, spargete profumo e intonate un canto di lode; benedite il Signore per tutte le opere sue.</p>
<p class="C39 V15">Magnificate il suo nome; proclamate le sue lodi con i vostri canti e le vostre cetre; così direte nella vostra lode:</p>
<p class="C39 V16">«Quanto sono magnifiche tutte le opere del Signore! Ogni sua disposizione avrà luogo a suo tempo!». Non c'è da dire: «Che è questo? Perché quello?». Tutte le cose saranno indagate a suo tempo.</p>
<p class="C39 V17">Alla sua parola l'acqua si ferma come un cumulo, a un suo detto si aprono i serbatoi delle acque.</p>
<p class="C39 V18">A un suo comando si realizza quanto egli vuole; nessuno può ostacolare il suo aiuto.</p>
<p class="C39 V19">Ogni azione umana è davanti a lui, non è possibile nascondersi ai suoi occhi.</p>
<p class="C39 V20">Il suo sguardo passa da un'eternità all'altra, nulla è straordinario davanti a lui.</p>
<p class="C39 V21">Non c'è da dire: «Che è questo? Perché quello?» poiché tutte le cose sono state create per un fine.</p>
<p class="C39 V22">La sua benedizione si diffonde come un fiume e irriga come un'inondazione la terra.</p>
<p class="C39 V23">Così le genti sperimenteranno la sua ira, come trasformò le acque in deserto salato.</p>
<p class="C39 V24">Le sue vie sono diritte per i santi, ma per gli empi piene di inciampi.</p>
<p class="C39 V25">I beni per i buoni furon creati sin da principio, ma anche i mali per i peccatori.</p>
<p class="C39 V26">Le cose di prima necessità per la vita dell'uomo sono: acqua, fuoco, ferro, sale, farina di frumento, latte, miele, succo di uva, olio e vestito.</p>
<p class="C39 V27">Tutte queste cose per i pii sono beni, ma per i peccatori diventano mali.</p>
<p class="C39 V28">Ci sono venti creati per castigo, e nella loro furia rafforzano i loro flagelli; quando verrà la fine, scateneranno violenza, e placheranno lo sdegno del loro creatore.</p>
<p class="C39 V29">Fuoco, grandine, fame e morte son tutte cose create per il castigo.</p>
<p class="C39 V30">Denti delle fiere, scorpioni e vipere, e spade vendicatrici sono per la rovina degli empi.</p>
<p class="C39 V31">Esulteranno al comando divino; sono pronte sulla terra per tutti i bisogni. A tempo opportuno non trasgrediranno la parola.</p>
<p class="C39 V32">Per questo ero convinto fin dal principio, vi ho riflettuto e l'ho messo per iscritto:</p>
<p class="C39 V33">«Tutte le opere del Signore sono buone; egli provvederà tutto a suo tempo».</p>
<p class="C39 V34">Non c'è da dire: «Questo è peggiore di quello», a suo tempo ogni cosa sarà riconosciuta buona.</p>
<p class="C39 V35">Ora cantate inni con tutto il cuore e con la bocca e benedite il nome del Signore.</p>
<p class="C40 V1">Una sorte penosa è disposta per ogni uomo, un giogo pesante grava sui figli di Adamo, dal giorno della loro nascita dal grembo materno al giorno del loro ritorno alla madre comune.</p>
<p class="C40 V2">Materia alle loro riflessioni e ansietà per il loro cuore offrono il pensiero di ciò che li attende e il giorno della fine.</p>
<p class="C40 V3">Da chi siede su un trono glorioso fino al misero che giace sulla terra e sulla cenere;</p>
<p class="C40 V4">da chi indossa porpora e corona fino a chi è ricoperto di panno grossolano, non c'è che sdegno, invidia, spavento, agitazione, paura della morte, contese e liti.</p>
<p class="C40 V5">Durante il riposo nel letto il sogno notturno turba le sue cognizioni.</p>
<p class="C40 V6">Per un poco, un istante, riposa; quindi nel sonno, come in un giorno di guardia, è sconvolto dai fantasmi del suo cuore, come chi è scampato da una battaglia.</p>
<p class="C40 V7">Mentre sta per mettersi in salvo si sveglia, meravigliandosi dell'irreale timore.</p>
<p class="C40 V8">È sorte di ogni essere vivente, dall'uomo alla bestia, ma per i peccatori sette volte tanto:</p>
<p class="C40 V9">morte, sangue, contese, spada, disgrazie, fame, calamità, flagelli.</p>
<p class="C40 V10">Questi mali sono stati creati per i malvagi, per loro causa si ebbe anche il diluvio.</p>
<p class="C40 V11">Quanto è dalla terra alla terra ritorna; quanto è dalle acque rifluisce nel mare.</p>
<p class="C40 V12">Ogni regalo per corrompere e l'ingiustizia spariranno, mentre la lealtà resterà sempre.</p>
<p class="C40 V13">Le ricchezze degli ingiusti si seccheranno come un torrente, come un grande tuono rimbomba via durante la pioggia.</p>
<p class="C40 V14">Come l'ingiusto aprendo le mani si rallegrerà, così i trasgressori cadranno in rovina.</p>
<p class="C40 V15">La stirpe degli empi non aumenterà i suoi rami, le radici impure saranno sopra una pietra dura.</p>
<p class="C40 V16">Il giunco su ogni corso d'acqua e sugli argini di un fiume sarà tagliato prima di ogni altra erba.</p>
<p class="C40 V17">La bontà è come un giardino di benedizioni, la misericordia dura sempre.</p>
<p class="C40 V18">La vita di chi basta a se stesso e del lavoratore sarà dolce, ma più ancora lo sarà per chi trova un tesoro.</p>
<p class="C40 V19">I figli e la fondazione di una città assicurano un nome, ma più ancora sarà stimata una donna senza macchia.</p>
<p class="C40 V20">Vino e musica rallegrano il cuore, ma più ancora lo rallegra l'amore della sapienza.</p>
<p class="C40 V21">Il flauto e l'arpa rendono piacevole il canto, ma più ancora di essi una voce soave.</p>
<p class="C40 V22">L'occhio desidera grazia e bellezza, ma più ancora di esse il verde dei campi.</p>
<p class="C40 V23">Il compagno e l'amico si incontrano a tempo opportuno, ma più ancora di essi moglie e marito.</p>
<p class="C40 V24">I fratelli e un aiuto servono nell'afflizione, ma più ancora salverà la carità.</p>
<p class="C40 V25">Oro e argento rendono sicuro il piede, ma ancora di più si apprezza un consiglio.</p>
<p class="C40 V26">Ricchezze e potenza sollevano il cuore, ma più ancora di esse il timore del Signore. Con il timore del Signore non manca nulla; con esso non c'è bisogno di cercare aiuto.</p>
<p class="C40 V27">Il timore del Signore è come un giardino di benedizioni; la sua protezione vale più di qualsiasi altra gloria.</p>
<p class="C40 V28">Figlio, non vivere da mendicante. È meglio morire che mendicare.</p>
<p class="C40 V29">Un uomo che guarda alla tavola altrui ha una vita che non si può chiamar tale. Si contaminerà con cibi stranieri; l'uomo sapiente ed educato se ne guarderà.</p>
<p class="C40 V30">Nella bocca sarà dolce il mendicare per un impudente, ma nel suo ventre brucerà come fuoco.</p>
<p class="C41 V1">O morte, come è amaro il tuo pensiero per l'uomo che vive sereno nella sua agiatezza, per l'uomo senza assilli e fortunato in tutto, ancora in grado di gustare il cibo!</p>
<p class="C41 V2">O morte, è gradita la tua sentenza all'uomo indigente e privo di forze, vecchio decrepito e preoccupato di tutto, al ribelle che ha perduto la pazienza!</p>
<p class="C41 V3">Non temere la sentenza della morte, ricòrdati dei tuoi predecessori e successori.</p>
<p class="C41 V4">Questo è il decreto del Signore per ogni uomo; perché ribellarsi al volere dell'Altissimo? Siano dieci, cento, mille anni; negli inferi non ci sono recriminazioni sulla vita.</p>
<p class="C41 V5">Figli abominevoli sono i figli dei peccatori, una stirpe empia è nella dimora dei malvagi.</p>
<p class="C41 V6">L'eredità dei figli dei peccatori andrà in rovina, con la loro discendenza continuerà il disonore.</p>
<p class="C41 V7">Contro un padre empio imprecano i figli, perché sono disprezzati a causa sua.</p>
<p class="C41 V8">Guai a voi, uomini empi, che avete abbandonato la legge di Dio altissimo!</p>
<p class="C41 V9">Quando nascete, nascete per la maledizione; quando morite, erediterete la maledizione.</p>
<p class="C41 V10">Quanto è dalla terra ritornerà alla terra, così gli empi dalla maledizione alla distruzione.</p>
<p class="C41 V11">Il lutto degli uomini riguarda i loro cadaveri, il nome non buono dei peccatori sarà cancellato.</p>
<p class="C41 V12">Abbi cura del nome, perché esso ti resterà più di mille grandi tesori d'oro.</p>
<p class="C41 V13">I giorni di una vita felice sono contati, ma un buon nome dura sempre.</p>
<p class="C41 V14">Figli, custodite l'istruzione in pace; ma sapienza nascosta e tesoro invisibile, l'una e l'altro a che servono?</p>
<p class="C41 V15">Meglio chi nasconde la sua stoltezza di chi nasconde la sua sapienza.</p>
<p class="C41 V16">Pertanto provate vergogna in vista della mia parola, perché non è bene arrossire per qualsiasi vergogna; non tutti stimano secondo verità tutte le cose.</p>
<p class="C41 V17">Vergognatevi della prostituzione davanti al padre e alla madre della menzogna davanti a un capo e a un potente,</p>
<p class="C41 V18">del delitto davanti a un giudice e a un magistrato, dell'empietà davanti all'assemblea del popolo,</p>
<p class="C41 V19">della slealtà davanti al compagno e all'amico, del furto nell'ambiente in cui ti trovi,</p>
<p class="C41 V20">di venir meno al giuramento e all'alleanza, di piegare i gomiti sul pane,</p>
<p class="C41 V21">del disprezzo di ciò che prendi o che ti è dato, di non rispondere a quanti salutano,</p>
<p class="C41 V22">dello sguardo su una donna scostumata, del rifiuto fatto a un parente,</p>
<p class="C41 V23">dell'appropriazione di eredità o donazione, del desiderio per una donna sposata,</p>
<p class="C41 V24">della relazione con la sua schiava, - non accostarti al suo letto -</p>
<p class="C41 V25">delle parole ingiuriose davanti agli amici - dopo aver donato, non offendere -</p>
<p class="C41 V26">della ripetizione di quanto hai udito e della rivelazione di notizie segrete.</p>
<p class="C41 V27">Allora sarai veramente pudico e troverai grazia presso chiunque.</p>
<p class="C42 V1">Non ti vergognare delle cose seguenti e non peccare per rispetto umano:</p>
<p class="C42 V2">della legge dell'Altissimo né dell'alleanza, della sentenza per assolvere l'empio,</p>
<p class="C42 V3">dei conti con il socio e con i compagni di viaggio, del dono di un'eredità agli amici,</p>
<p class="C42 V4">dell'esattezza della bilancia e dei pesi, dell'acquisto di molte o poche cose,</p>
<p class="C42 V5">della contrattazione sul prezzo con i commercianti, della frequente correzione dei figli e del far sanguinare i fianchi di uno schiavo pigro.</p>
<p class="C42 V6">Con una moglie malvagia è opportuno il sigillo, dove ci sono troppe mani usa la chiave.</p>
<p class="C42 V7">Qualunque cosa depositi, contala e pesala; il dare e l'avere sia tutto per iscritto.</p>
<p class="C42 V8">Non vergognarti di correggere l'insensato e lo stolto e il vecchio decrepito che disputa con i giovani; sarai così veramente assennato e approvato da ogni vivente.</p>
<p class="C42 V9">Una figlia è per il padre un'inquietudine segreta, la preoccupazione per lei allontana il sonno: nella sua giovinezza, perché non sfiorisca, una volta accasata, perché non sia ripudiata.</p>
<p class="C42 V10">Finché è ragazza, si teme che sia sedotta e che resti incinta nella casa paterna; quando è con un marito, che cada in colpa, quando è accasata, che sia sterile.</p>
<p class="C42 V11">Su una figlia indocile rafforza la vigilanza, perché non ti renda scherno dei nemici, oggetto di chiacchiere in città e favola della gente, sì da farti vergognare davanti a tutti.</p>
<p class="C42 V12">Non mostri la sua bellezza a qualsiasi uomo, non segga a ciarlare insieme con le altre donne,</p>
<p class="C42 V13">perché dagli abiti esce fuori la tignola e dalla donna malizia di donna.</p>
<p class="C42 V14">Meglio la cattiveria di un uomo che la bontà di una donna, una donna che porta vergogna fino allo scherno.</p>
<p class="C42 V15">Ricorderò ora le opere del Signore e descriverò quanto ho visto. Con le parole del Signore sono state create le sue opere.</p>
<p class="C42 V16">Il sole con il suo splendore illumina tutto, della gloria del Signore è piena la sua opera.</p>
<p class="C42 V17">Neppure i santi del Signore sono in grado di narrare tutte le sue meraviglie, ciò che il Signore onnipotente ha stabilito perché l'universo stesse saldo a sua gloria.</p>
<p class="C42 V18">Egli scruta l'abisso e il cuore e penetra tutti i loro segreti. L'Altissimo conosce tutta la scienza e osserva i segni dei tempi,</p>
<p class="C42 V19">annunziando le cose passate e future e svelando le tracce di quelle nascoste.</p>
<p class="C42 V20">Nessun pensiero gli sfugge, neppure una parola gli è nascosta.</p>
<p class="C42 V21">Ha ordinato le meraviglie della sua sapienza, poiché egli è da sempre e per sempre. Nulla può essergli aggiunto e nulla tolto, non ha bisogno di alcun consigliere.</p>
<p class="C42 V22">Quanto sono amabili tutte le sue opere! E appena una scintilla se ne può osservare.</p>
<p class="C42 V23">Tutte queste cose vivono e resteranno per sempre in tutte le circostanze e tutte gli obbediscono.</p>
<p class="C42 V24">Tutte sono a coppia, una di fronte all'altra, egli non ha fatto nulla di incompleto.</p>
<p class="C42 V25">L'una conferma i meriti dell'altra, chi si sazierà nel contemplare la sua gloria?</p>
<p class="C43 V1">Orgoglio dei cieli è il limpido firmamento, spettacolo celeste in una visione di gloria!</p>
<p class="C43 V2">Il sole mentre appare nel suo sorgere proclama: «Che meraviglia è l'opera dell'Altissimo!».</p>
<p class="C43 V3">A mezzogiorno dissecca la terra, e di fronte al suo calore chi può resistere?</p>
<p class="C43 V4">Si soffia nella fornace per ottenere calore, il sole brucia i monti tre volte tanto; emettendo vampe di fuoco, facendo brillare i suoi raggi, abbaglia gli occhi.</p>
<p class="C43 V5">Grande è il Signore che l'ha creato e con la parola ne affretta il rapido corso.</p>
<p class="C43 V6">Anche la luna sempre puntuale nelle sue fasi regola i mesi e determina il tempo.</p>
<p class="C43 V7">Dalla luna dipende l'indicazione delle feste, luminare che decresce fino alla sua scomparsa.</p>
<p class="C43 V8">Da essa il mese prende nome, mirabilmente crescendo secondo le fasi. È un'insegna per le milizie nell'alto splendendo nel firmamento del cielo.</p>
<p class="C43 V9">Bellezza del cielo la gloria degli astri, ornamento splendente nelle altezze del Signore.</p>
<p class="C43 V10">Si comportano secondo gli ordini del Santo, non si stancano al loro posto di sentinelle.</p>
<p class="C43 V11">Osserva l'arcobaleno e benedici colui che l'ha fatto, è bellissimo nel suo splendore.</p>
<p class="C43 V12">Avvolge il cielo con un cerchio di gloria, l'hanno teso le mani dell'Altissimo.</p>
<p class="C43 V13">Con un comando invia la neve, fa guizzare i fulmini del suo giudizio.</p>
<p class="C43 V14">Così si aprono i depositi e le nubi volano via come uccelli.</p>
<p class="C43 V15">Con potenza condensa le nubi, che si polverizzano in chicchi di grandine.</p>
<p class="C43 V16">Al suo apparire sussultano i monti; il rumore del suo tuono fa tremare la terra.</p>
<p class="C43 V17">Secondo il suo volere soffia lo scirocco, così anche l'uragano del nord e il turbine di vento.</p>
<p class="C43 V18">Fa scendere la neve come uccelli che si posano, come cavallette che si posano è la sua discesa; l'occhio ammira la bellezza del suo candore e il cuore stupisce nel vederla fioccare.</p>
<p class="C43 V19">Riversa sulla terra la brina come il sale, che gelandosi forma come tante punte di spine.</p>
<p class="C43 V20">Soffia la gelida tramontana, sull'acqua si condensa il ghiaccio; esso si posa sull'intera massa d'acqua, che si riveste come di corazza.</p>
<p class="C43 V21">Inaridisce i monti e brucia il deserto; divora l'erba come un fuoco.</p>
<p class="C43 V22">Il rimedio di tutto, un annuvolamento improvviso, l'arrivo della rugiada ristora dal caldo.</p>
<p class="C43 V23">Dio con la sua parola ha domato l'abisso e vi ha piantato isole.</p>
<p class="C43 V24">I naviganti parlano dei pericoli del mare, a sentirli con i nostri orecchi restiamo stupiti;</p>
<p class="C43 V25">là ci sono anche cose singolari e stupende, esseri viventi di ogni specie e mostri marini.</p>
<p class="C43 V26">Per lui il messaggero cammina facilmente, tutto procede secondo la sua parola.</p>
<p class="C43 V27">Potremmo dir molte cose e mai finiremmo; ma per concludere: «Egli è tutto!».</p>
<p class="C43 V28">Come potremmo avere la forza per lodarlo? Egli, il Grande, al di sopra di tutte le sue opere.</p>
<p class="C43 V29">Il Signore è terribile e molto grande, e meravigliosa è la sua potenza.</p>
<p class="C43 V30">Nel glorificare il Signore esaltatelo quanto potete, perché ancora più alto sarà. Nell'innalzarlo moltiplicate la vostra forza, non stancatevi, perché mai finirete.</p>
<p class="C43 V31">Chi lo ha contemplato e lo descriverà? Chi può magnificarlo come egli è?</p>
<p class="C43 V32">Ci sono molte cose nascoste più grandi di queste; noi contempliamo solo poche delle sue opere.</p>
<p class="C43 V33">Il Signore infatti ha creato ogni cosa, ha dato la sapienza ai pii.</p>
<p class="C44 V1">Facciamo dunque l'elogio degli uomini illustri, dei nostri antenati per generazione.</p>
<p class="C44 V2">Il Signore ha profuso in essi la gloria, la sua grandezza è apparsa sin dall'inizio dei secoli.</p>
<p class="C44 V3">Signori nei loro regni, uomini rinomati per la loro potenza; consiglieri per la loro intelligenza e annunziatori nelle profezie.</p>
<p class="C44 V4">Capi del popolo con le loro decisioni e con l'intelligenza della sapienza popolare; saggi discorsi erano nel loro insegnamento.</p>
<p class="C44 V5">Inventori di melodie musicali e compositori di canti poetici.</p>
<p class="C44 V6">Uomini ricchi dotati di forza, vissuti in pace nelle loro dimore.</p>
<p class="C44 V7">Tutti costoro furono onorati dai contemporanei, furono un vanto ai loro tempi.</p>
<p class="C44 V8">Di loro alcuni lasciarono un nome, che ancora è ricordato con lode.</p>
<p class="C44 V9">Di altri non sussiste memoria; svanirono come se non fossero esistiti; furono come se non fossero mai stati, loro e i loro figli dopo di essi.</p>
<p class="C44 V10">Invece questi furono uomini virtuosi, i cui meriti non furono dimenticati.</p>
<p class="C44 V11">Nella loro discendenza dimora una preziosa eredità, i loro nipoti.</p>
<p class="C44 V12">La loro discendenza resta fedele alle promesse e i loro figli in grazia dei padri.</p>
<p class="C44 V13">Per sempre ne rimarrà la discendenza e la loro gloria non sarà offuscata.</p>
<p class="C44 V14">I loro corpi furono sepolti in pace, ma il loro nome vive per sempre.</p>
<p class="C44 V15">I popoli parlano della loro sapienza, l'assemblea ne proclama le lodi.</p>
<p class="C44 V16">Enoch piacque al Signore e fu rapito, esempio istruttivo per tutte le generazioni.</p>
<p class="C44 V17">Noè fu trovato perfetto e giusto, al tempo dell'ira fu riconciliazione; per suo mezzo un resto sopravvisse sulla terra, quando avvenne il diluvio.</p>
<p class="C44 V18">Alleanze eterne furono stabilite con lui, perché non fosse distrutto ogni vivente con il diluvio.</p>
<p class="C44 V19">Abramo fu grande antenato di molti popoli, nessuno ci fu simile a lui nella gloria.</p>
<p class="C44 V20">Egli custodì la legge dell'Altissimo, con lui entrò in alleanza. Stabilì questa alleanza nella propria carne e nella prova fu trovato fedele.</p>
<p class="C44 V21">Per questo Dio gli promise con giuramento di benedire i popoli nella sua discendenza, di moltiplicarlo come la polvere della terra, di innalzare la sua discendenza come gli astri e di dar loro un'eredità da uno all'altro mare, dal fiume fino all'estremità della terra.</p>
<p class="C44 V22">Anche a Isacco fu fatta la stessa promessa a causa di Abramo suo padre.</p>
<p class="C44 V23">Dio fece posare sulla testa di Giacobbe la benedizione di tutti gli uomini e l'alleanza; lo confermò nelle sue benedizioni, a lui diede il paese in eredità e lo divise in varie parti, assegnandole alle dodici tribù.</p>
<p class="C45 V1">Da lui fece sorgere un uomo di pietà, che riscosse una stima universale e fu amato da Dio e dagli uomini: Mosè, il cui ricordo è benedizione.</p>
<p class="C45 V2">Lo rese glorioso come i santi e lo rese grande a timore dei nemici.</p>
<p class="C45 V3">Per la sua parola fece cessare i prodigi e lo glorificò davanti ai re; gli diede autorità sul suo popolo e gli mostrò una parte della sua gloria.</p>
<p class="C45 V4">Lo santificò nella fedeltà e nella mansuetudine; lo scelse fra tutti i viventi.</p>
<p class="C45 V5">Gli fece udire la sua voce; lo introdusse nella nube oscura e gli diede a faccia a faccia i comandamenti, legge di vita e di intelligenza, perché spiegasse a Giacobbe la sua alleanza, i suoi decreti a Israele.</p>
<p class="C45 V6">Egli innalzò Aronne, santo come lui, suo fratello, della tribù di Levi.</p>
<p class="C45 V7">Stabilì con lui un'alleanza perenne e gli diede il sacerdozio tra il popolo. Lo onorò con splendidi ornamenti e gli fece indossare una veste di gloria.</p>
<p class="C45 V8">Lo rivestì con tutta la magnificenza, lo adornò con paramenti maestosi: calzoni, tunica e manto.</p>
<p class="C45 V9">All'orlo della sua veste pose melagrane, e numerosi campanelli d'oro all'intorno, che suonassero al muovere dei suoi passi, diffondendo il tintinnio nel tempio, come richiamo per i figli del suo popolo.</p>
<p class="C45 V10">L'ornò con una veste sacra, d'oro, violetto e porpora, capolavoro di ricamo; con il pettorale del giudizio, con i segni della verità, e con tessuto di lino scarlatto, capolavoro di artista;</p>
<p class="C45 V11">con pietre preziose, incise come sigilli, su castoni d'oro, capolavoro di intagliatore, quale memoriale con le parole incise secondo il numero delle tribù di Israele.</p>
<p class="C45 V12">Sopra il turbante gli pose una corona d'oro con incisa l'iscrizione sacra, insegna d'onore, lavoro stupendo, ornamento delizioso per gli occhi.</p>
<p class="C45 V13">Prima di lui non si erano viste cose simili, mai un estraneo le ha indossate; esse sono riservate solo ai suoi figli e ai suoi discendenti per sempre.</p>
<p class="C45 V14">I suoi sacrifici vengono tutti bruciati, due volte al giorno, senza interruzione.</p>
<p class="C45 V15">Mosè lo consacrò e l'unse con l'olio santo. Costituì un'alleanza perenne per lui e per i suoi discendenti, finché dura il cielo: quella di presiedere al culto ed esercitare il sacerdozio e benedire il popolo nel nome del Signore.</p>
<p class="C45 V16">Il Signore lo scelse tra tutti i viventi perché gli offrisse sacrifici, incenso e profumo come memoriale e perché compisse l'espiazione per il suo popolo.</p>
<p class="C45 V17">Gli affidò i suoi comandamenti, il potere sulle prescrizioni del diritto, perché insegnasse a Giacobbe i decreti e illuminasse Israele nella sua legge.</p>
<p class="C45 V18">Contro di lui insorsero uomini estranei e furono gelosi di lui nel deserto; erano gli uomini di Datan e di Abiron e quelli della banda di Core, furiosi e violenti.</p>
<p class="C45 V19">Il Signore vide e se ne indignò; essi finirono annientati nella furia della sua ira. Egli compì prodigi a loro danno per distruggerli con il fuoco della sua fiamma.</p>
<p class="C45 V20">E aumentò la gloria di Aronne, gli assegnò un patrimonio, gli riservò le primizie dei frutti, dandogli innanzi tutto pane in abbondanza.</p>
<p class="C45 V21">Si nutrono infatti delle vittime offerte al Signore che egli ha assegnato ad Aronne e ai suoi discendenti.</p>
<p class="C45 V22">Tuttavia non ha un patrimonio nel paese del popolo, non c'è porzione per lui in mezzo al popolo, perché il Signore è la sua parte e la sua eredità.</p>
<p class="C45 V23">Pincas, figlio di Eleazaro, fu il terzo nella gloria per il suo zelo nel timore del Signore per la sua fermezza quando il popolo si ribellò, egli infatti intervenne con generoso coraggio e placò Dio in favore di Israele.</p>
<p class="C45 V24">Per questo fu stabilita con lui un'alleanza di pace, perché presiedesse al santuario e al popolo; così a lui e alla sua discendenza fu riservata la dignità del sacerdozio per sempre.</p>
<p class="C45 V25">Ci fu anche un'alleanza con Davide, figlio di Iesse, della tribù di Giuda; la successione reale dal padre a uno solo dei figli, la successione di Aronne, a tutta la sua discendenza.</p>
<p class="C45 V26">Vi infonda Dio sapienza nel cuore per governare il popolo con giustizia, perché non scompaiano le virtù dei padri e la loro gloria nelle varie generazioni.</p>
<p class="C46 V1">Valoroso in guerra Giosuè figlio di Nun, successore di Mosè nell'ufficio profetico; egli, secondo il significato del suo nome, fu grande per la salvezza degli eletti di Dio, compiendo la vendetta contro i nemici insorti, per assegnare il possesso a Israele.</p>
<p class="C46 V2">Come era glorioso quando alzava le braccia e brandiva la spada contro le città!</p>
<p class="C46 V3">Chi prima di lui era stato così saldo? Egli guidava le guerre del Signore.</p>
<p class="C46 V4">Al suo comando non si arrestò forse il sole e un giorno divenne lungo come due?</p>
<p class="C46 V5">Egli invocò l'Altissimo sovrano, mentre i nemici lo premevano da ogni parte; lo esaudì il Signore onnipotente scagliando chicchi di grandine di grande potenza.</p>
<p class="C46 V6">Egli piombò sul popolo nemico e nella discesa distrusse gli avversari, perché le genti conoscessero la sua forza e che il loro avversario era il Signore.</p>
<p class="C46 V7">Rimase infatti fedele all'Onnipotente e al tempo di Mosè compì un'azione virtuosa con Caleb, figlio di Iefunne, opponendosi all'assemblea, impedendo che il popolo peccasse e dominando le maligne mormorazioni.</p>
<p class="C46 V8">Questi due soli si salvarono fra i seicentomila fanti, per introdurre Israele nella sua eredità, nella terra in cui scorrono latte e miele.</p>
<p class="C46 V9">Il Signore concesse a Caleb una forza che l'assistette sino alla vecchiaia, perché raggiungesse le alture del paese, che la sua discendenza potè conservare in eredità,</p>
<p class="C46 V10">sì che tutti gli Israeliti sapessero che è bene seguire il Signore.</p>
<p class="C46 V11">Quanto ai Giudici, ciascuno con il suo nome, coloro il cui cuore non commise infedeltà né si allontanarono dal Signore, sia il loro ricordo in benedizione!</p>
<p class="C46 V12">Le loro ossa rifioriscano dalle tombe e il loro nome si perpetui sui figli, poiché essi sono già glorificati.</p>
<p class="C46 V13">Samuele, amato dal suo Signore, di cui fu profeta, istituì la monarchia e consacrò i principi del suo popolo.</p>
<p class="C46 V14">Secondo la legge del Signore governò la comunità e il Signore volse lo sguardo benevolo su Giacobbe.</p>
<p class="C46 V15">Per la sua fedeltà si dimostrò profeta, con le parole fu riconosciuto veggente verace.</p>
<p class="C46 V16">Egli invocò il Signore onnipotente, quando i nemici lo premevano all'intorno, con l'offerta di un agnello da latte.</p>
<p class="C46 V17">Il Signore tuonò dal cielo; con grande fragore fece udire la voce,</p>
<p class="C46 V18">sterminò i capi dei nemici e tutti i principi dei Filistei.</p>
<p class="C46 V19">Prima dell'ora del suo eterno sonno, così attestò davanti al Signore e al suo Messia: «Denari e neanche dei sandali, da alcun vivente ho accettato» e nessuno potè contraddirlo.</p>
<p class="C46 V20">Perfino dopo la sua morte profetizzò, predicendo al re la sua fine; anche dal sepolcro levò ancora la voce per allontanare in una profezia l'iniquità dal popolo.</p>
<p class="C47 V1">Dopo di questi sorse Natan, per profetizzare al tempo di Davide.</p>
<p class="C47 V2">Come il grasso si preleva nel sacrificio pacifico, così Davide dagli Israeliti.</p>
<p class="C47 V3">Egli scherzò con leoni quasi fossero capretti, con gli orsi quasi fossero agnelli.</p>
<p class="C47 V4">Nella giovinezza non ha forse ucciso il gigante e cancellata l'ignominia dal popolo, scagliando con la fionda la pietra, che abbattè la tracotanza di Golia?</p>
<p class="C47 V5">Poiché aveva invocato il Signore altissimo, egli concesse alla sua destra la forza di eliminare un potente guerriero e riaffermare la potenza del suo popolo.</p>
<p class="C47 V6">Così l'esaltarono per i suoi diecimila, lo lodarono nei canti del Signore e gli offrirono un diadema di gloria.</p>
<p class="C47 V7">Egli infatti sterminò i nemici all'intorno e annientò i Filistei, suoi avversari; distrusse la loro potenza fino ad oggi.</p>
<p class="C47 V8">In ogni sua opera glorificò il Santo altissimo con parole di lode; cantò inni a lui con tutto il cuore e amò colui che l'aveva creato.</p>
<p class="C47 V9">Introdusse musicanti davanti all'altare; raddolcendo i canti con i loro suoni;</p>
<p class="C47 V10">conferì splendore alle feste, abbellì le solennità fino alla perfezione, facendo lodare il nome santo di Dio ed echeggiare fin dal mattino il santuario.</p>
<p class="C47 V11">Il Signore gli perdonò i suoi peccati, innalzò la sua potenza per sempre, gli concesse un'alleanza regale e un trono di gloria in Israele.</p>
<p class="C47 V12">Dopo di lui sorse un figlio saggio, che, in grazia sua, ebbe un vasto regno.</p>
<p class="C47 V13">Salomone regnò in tempo di pace, Dio dispose che tutto fosse tranquillo all'intorno perché costruisse una casa al suo nome e preparasse un santuario perenne.</p>
<p class="C47 V14">Come fosti saggio nella giovinezza, versando copiosa intelligenza come acqua d'un fiume!</p>
<p class="C47 V15">La tua scienza ricoprì la terra, riempiendola di sentenze difficili.</p>
<p class="C47 V16">Il tuo nome giunse fino alle isole lontane; fosti amato nella tua pace.</p>
<p class="C47 V17">Per i tuoi canti, i tuoi proverbi, le tue massime e per le tue risposte ti ammirarono i popoli.</p>
<p class="C47 V18">Nel nome del Signore Dio, che è chiamato Dio di Israele, accumulasti l'oro quasi fosse stagno, come il piombo rendesti abbondante l'argento.</p>
<p class="C47 V19">Ma accostasti i tuoi fianchi alle donne, e ne fosti dominato nel corpo.</p>
<p class="C47 V20">Così deturpasti la tua gloria e profanasti la tua discendenza, sì da attirare l'ira divina sui tuoi figli e sofferenze con la tua follia.</p>
<p class="C47 V21">Il regno fu diviso in due e in Efraim si instaurò un potere ribelle.</p>
<p class="C47 V22">Ma il Signore non rinnegherà la sua misericordia e non permetterà che venga meno alcuna delle sue parole. Non farà perire la posterità del suo eletto né distruggerà la stirpe di colui che lo amò. Concesse un resto a Giacobbe e a Davide un germoglio nato dalla sua stirpe.</p>
<p class="C47 V23">Salomone andò a riposare con i suoi padri, lasciando dopo di sé un discendente, stoltezza del popolo e privo di senno, Roboàmo, che si alienò il popolo con i suoi consigli.</p>
<p class="C47 V24">Geroboàmo figlio di Nabàt fece peccare Israele e aprì a Efraim la via del peccato; le loro colpe si moltiplicarono assai, sì da farli esiliare dal proprio paese.</p>
<p class="C47 V25">Essi commisero ogni genere di malvagità finché non giunse su di loro la vendetta.</p>
<p class="C48 V1">Allora sorse Elia profeta, simile al fuoco; la sua parola bruciava come fiaccola.</p>
<p class="C48 V2">Egli fece venire su di loro la carestia e con zelo li ridusse a pochi.</p>
<p class="C48 V3">Per comando del Signore chiuse il cielo, fece scendere così tre volte il fuoco.</p>
<p class="C48 V4">Come ti rendesti famoso, Elia, con i prodigi! E chi può vantarsi di esserti uguale?</p>
<p class="C48 V5">Risvegliasti un defunto dalla morte e dagli inferi, per comando dell'Altissimo;</p>
<p class="C48 V6">tu che spingesti re alla rovina, uomini gloriosi dal loro letto.</p>
<p class="C48 V7">Sentisti sul Sinai rimproveri, sull'Oreb sentenze di vendetta.</p>
<p class="C48 V8">Ungesti re come vindici e profeti come tuoi successori.</p>
<p class="C48 V9">Fosti assunto in un turbine di fuoco su un carro di cavalli di fuoco,</p>
<p class="C48 V10">designato a rimproverare i tempi futuri per placare l'ira prima che divampi, per ricondurre il cuore dei padri verso i figli e ristabilire le tribù di Giacobbe.</p>
<p class="C48 V11">Beati coloro che ti videro e che si sono addormentati nell'amore! Perché anche noi vivremo certamente.</p>
<p class="C48 V12">Appena Elia fu avvolto dal turbine, Eliseo fu pieno del suo spirito; durante la sua vita non tremò davanti ai potenti e nessuno riuscì a dominarlo.</p>
<p class="C48 V13">Nulla fu troppo grande per lui; nel sepolcro il suo corpo profetizzò.</p>
<p class="C48 V14">Nella sua vita compì prodigi e dopo la morte meravigliose furono le sue opere.</p>
<p class="C48 V15">Con tutto ciò il popolo non si convertì e non rinnegò i suoi peccati, finché non fu deportato dal proprio paese e disperso su tutta la terra.</p>
<p class="C48 V16">Rimase soltanto un popolo poco numeroso con un principe della casa di Davide. Alcuni di costoro fecero ciò che è gradito a Dio, ma altri moltiplicarono i peccati.</p>
<p class="C48 V17">Ezechia fortificò la sua città e condusse l'acqua nel suo interno; scavò con il ferro un canale nella roccia e costruì cisterne per l'acqua.</p>
<p class="C48 V18">Nei suoi giorni Sennàcherib fece una spedizione e mandò il gran coppiere; egli alzò la mano contro Sion e si vantò spavaldamente con superbia.</p>
<p class="C48 V19">Allora si agitarono loro il cuore e le mani, soffrirono come le partorienti.</p>
<p class="C48 V20">Invocarono il Signore misericordioso, stendendo le mani verso di lui. Il Santo li ascoltò subito dal cielo e li liberò per mezzo di Isaia.</p>
<p class="C48 V21">Egli colpì l'accampamento degli Assiri, e il suo angelo li sterminò,</p>
<p class="C48 V22">perché Ezechia aveva fatto quanto è gradito al Signore, e seguito con fermezza le vie di Davide suo antenato, come gli additava il profeta Isaia, grande e verace nella visione.</p>
<p class="C48 V23">Nei suoi giorni retrocedette il sole, egli prolungò la vita del re.</p>
<p class="C48 V24">Con grande ispirazione vide gli ultimi tempi, e consolò gli afflitti di Sion.</p>
<p class="C48 V25">Egli manifestò il futuro sino alla fine dei tempi, le cose nascoste prima che avvenissero.</p>
<p class="C49 V1">Il ricordo di Giosia è una mistura di incenso, preparata dall'arte del profumiere. In ogni bocca è dolce come il miele, come musica in un banchetto.</p>
<p class="C49 V2">Egli si dedicò alla riforma del popolo e sradicò i segni abominevoli dell'empietà.</p>
<p class="C49 V3">Diresse il suo cuore verso il Signore, in un'epoca di iniqui riaffermò la pietà.</p>
<p class="C49 V4">Se si eccettuano Davide, Ezechia e Giosia, tutti commisero peccati; poiché avevano abbandonato la legge dell'Altissimo, i re di Giuda scomparvero.</p>
<p class="C49 V5">Lasciarono infatti la loro potenza ad altri, la loro gloria a una nazione straniera.</p>
<p class="C49 V6">I nemici incendiarono l'eletta città del santuario, resero deserte le sue strade,</p>
<p class="C49 V7">secondo la parola di Geremia, che essi maltrattarono benché fosse stato consacrato profeta nel seno materno, per estirpare, distruggere e mandare in rovina, ma anche per costruire e piantare.</p>
<p class="C49 V8">Ezechiele contemplò una visione di gloria, che Dio gli mostrò sul carro dei cherubini.</p>
<p class="C49 V9">Si ricordò dei nemici nel vaticinio dell'uragano, beneficò quanti camminavano nella retta via.</p>
<p class="C49 V10">Le ossa dei dodici profeti rifioriscano dalle loro tombe, poiché essi consolarono Giacobbe, lo riscattarono con una speranza fiduciosa.</p>
<p class="C49 V11">Come elogiare Zorobabele? Egli è come un sigillo nella mano destra.</p>
<p class="C49 V12">Così anche Giosuè figlio di Iozedèk; essi nei loro giorni riedificarono il tempio ed elevarono al Signore un tempio santo, destinato a una gloria eterna.</p>
<p class="C49 V13">Anche la memoria di Neemia durerà a lungo; egli rialzò le nostre mura demolite e vi pose porte e sbarre; fece risorgere le nostre case.</p>
<p class="C49 V14">Nessuno fu creato sulla terra eguale a Enoch; difatti egli fu rapito dalla terra.</p>
<p class="C49 V15">Non nacque un altro uomo come Giuseppe, capo dei fratelli, sostegno del popolo; perfino le sue ossa furono onorate.</p>
<p class="C49 V16">Sem e Set furono glorificati fra gli uomini, ma superiore a ogni creatura vivente è Adamo.</p>
<p class="C50 V1">Simone, figlio di Onia, sommo sacerdote, nella sua vita riparò il tempio, e nei suoi giorni fortificò il santuario.</p>
<p class="C50 V2">Da lui furon poste le fondamenta del doppio rialzo, l'alto contrafforte della cinta del tempio.</p>
<p class="C50 V3">Ai suoi tempi fu scavato il deposito per le acque, un serbatoio ampio come il mare.</p>
<p class="C50 V4">Premuroso di impedire la caduta del suo popolo, fortificò la città contro un assedio.</p>
<p class="C50 V5">Come era stupendo quando si aggirava fra il popolo, quando usciva dal santuario dietro il velo.</p>
<p class="C50 V6">Come un astro mattutino fra le nubi, come la luna nei giorni in cui è piena,</p>
<p class="C50 V7">come il sole sfolgorante sul tempio dell'Altissimo, come l'arcobaleno splendente fra nubi di gloria,</p>
<p class="C50 V8">come il fiore delle rose nella stagione di primavera, come un giglio lungo un corso d'acqua, come un germoglio d'albero d'incenso nella stagione estiva</p>
<p class="C50 V9">come fuoco e incenso su un braciere, come un vaso d'oro massiccio, ornato con ogni specie di pietre preziose,</p>
<p class="C50 V10">come un ulivo verdeggiante pieno di frutti, e come un cipresso svettante tra le nuvole.</p>
<p class="C50 V11">Quando indossava i paramenti solenni, quando si rivestiva con gli ornamenti più belli, salendo i gradini del santo altare dei sacrifici, riempiva di gloria l'intero santuario.</p>
<p class="C50 V12">Quando riceveva le parti delle vittime dalle mani dei sacerdoti, mentre stava presso il braciere dell'altare, circondato dalla corona dei fratelli come fronde di cedri nel Libano, e lo circondavano come fusti di palme,</p>
<p class="C50 V13">mentre tutti i figli di Aronne nella loro gloria, con le offerte del Signore nelle mani, stavano davanti a tutta l'assemblea di Israele,</p>
<p class="C50 V14">egli compiva il rito liturgico sugli altari, preparando l'offerta all'Altissimo onnipotente.</p>
<p class="C50 V15">Egli stendeva la mano sulla coppa e versava succo di uva, lo spargeva alle basi dell'altare come profumo soave all'Altissimo, re di tutte le cose.</p>
<p class="C50 V16">Allora i figli di Aronne alzavano la voce, suonavano le trombe di metallo lavorato e facevano udire un suono potente come richiamo davanti all'Altissimo.</p>
<p class="C50 V17">E subito tutto il popolo insieme si prostrava con la faccia a terra, per adorare il Signore, Dio onnipotente e altissimo.</p>
<p class="C50 V18">I cantori intonavano canti di lodi, il loro canto era addolcito da una musica melodiosa.</p>
<p class="C50 V19">Il popolo supplicava il Signore altissimo in preghiera davanti al Misericordioso, finché fosse compiuto il servizio del Signore e terminasse la funzione liturgica.</p>
<p class="C50 V20">Allora, scendendo, egli alzava le mani su tutta l'assemblea dei figli di Israele per dare con le sue labbra la benedizione del Signore, gloriandosi del nome di lui.</p>
<p class="C50 V21">Tutti si prostravano di nuovo per ricevere la benedizione dell'Altissimo.</p>
<p class="C50 V22">Ora benedite il Dio dell'universo, che compie in ogni luogo grandi cose, che ha esaltato i nostri giorni fino dalla nascita, che ha agito con noi secondo la sua misericordia.</p>
<p class="C50 V23">Ci conceda la gioia del cuore e ci sia pace nei nostri giorni in Israele, per tutti i giorni futuri.</p>
<p class="C50 V24">La sua misericordia resti fedelmente con noi e ci riscatti nei nostri giorni.</p>
<p class="C50 V25">Contro due popoli sono irritato, il terzo non è neppure un popolo:</p>
<p class="C50 V26">quanti abitano sul monte Seir e i Filistei e lo stolto popolo che abita in Sichem.</p>
<p class="C50 V27">Una dottrina di sapienza e di scienza ha condensato in questo libro Gesù figlio di Sirach, figlio di Eleàzaro, di Gerusalemme, che ha riversato come pioggia la sapienza dal cuore.</p>
<p class="C50 V28">Beato chi mediterà queste cose; le fissi bene nel cuore e diventerà saggio;</p>
<p class="C50 V29">se le metterà in pratica, sarà forte in tutto, perché la luce del Signore è la sua strada.</p>
<p class="C51 V1">Ti glorificherò, Signore mio re, ti loderò, Dio mio salvatore; glorificherò il tuo nome,</p>
<p class="C51 V2">perché fosti mio protettore e mio aiuto e hai liberato il mio corpo dalla perdizione, dal laccio di una lingua calunniatrice, dalle labbra che proferiscono menzogne; di fronte a quanti mi circondavano sei stato il mio aiuto e mi hai liberato,</p>
<p class="C51 V3">secondo la tua grande misericordia e per il tuo nome, dai morsi di chi stava per divorarmi, dalla mano di quanti insidiavano alla mia vita, dalle molte tribolazioni di cui soffrivo,</p>
<p class="C51 V4">dal soffocamento di una fiamma avvolgente, e dal fuoco che non avevo acceso,</p>
<p class="C51 V5">dal profondo seno degli inferi, dalla lingua impura e dalla parola falsa.</p>
<p class="C51 V6">Una calunnia di lingua ingiusta era giunta al re. La mia anima era vicina alla morte, la mia vita era alle porte degli inferi.</p>
<p class="C51 V7">Mi assalivano dovunque e nessuno mi aiutava; mi rivolsi per soccorso agli uomini, ma invano.</p>
<p class="C51 V8">Allora mi ricordai delle tue misericordie, Signore, e delle tue opere che sono da sempre, perché tu liberi quanti sperano in te, li salvi dalla mano dei nemici.</p>
<p class="C51 V9">Ed innalzi dalla terra la mia supplica; pregai per la liberazione dalla morte.</p>
<p class="C51 V10">Esclamai: «Signore, mio padre tu sei e campione della mia salvezza, non mi abbandonare nei giorni dell'angoscia, nel tempo dello sconforto e della desolazione. Io loderò sempre il tuo nome; canterò inni a te con riconoscenza».</p>
<p class="C51 V11">La mia supplica fu esaudita; tu mi salvasti infatti dalla rovina e mi strappasti da una cattiva situazione.</p>
<p class="C51 V12">Per questo ti ringrazierò e ti loderò, benedirò il nome del Signore.</p>
<p class="C51 V13">Quando ero ancora giovane, prima di viaggiare, ricercai assiduamente la sapienza nella preghiera.</p>
<p class="C51 V14">Davanti al santuario pregando la domandavo, e sino alla fine la ricercherò.</p>
<p class="C51 V15">Del suo fiorire, come uva vicina a maturare, il mio cuore si rallegrò. Il mio piede si incamminò per la via retta; dalla giovinezza ho seguito le sue orme.</p>
<p class="C51 V16">Chinai un poco l'orecchio per riceverla; vi trovai un insegnamento abbondante.</p>
<p class="C51 V17">Con essa feci progresso; renderò gloria a chi mi ha concesso la sapienza.</p>
<p class="C51 V18">Sì, ho deciso di metterla in pratica; sono stato zelante nel bene, non resterò confuso.</p>
<p class="C51 V19">La mia anima si è allenata in essa; fui diligente nel praticare la legge. Ho steso le mani verso l'alto; ho deplorato che la si ignori.</p>
<p class="C51 V20">A lei rivolsi il mio desiderio, e la trovai nella purezza. In essa acquistai senno fin da principio; per questo non la abbandonerò.</p>
<p class="C51 V21">Le mie viscere si commossero nel ricercarla; per questo ottenni il suo prezioso acquisto.</p>
<p class="C51 V22">Il Signore mi ha dato in ricompensa una lingua, con cui lo loderò.</p>
<p class="C51 V23">Avvicinatevi, voi che siete senza istruzione, prendete dimora nella mia scuola.</p>
<p class="C51 V24">Fino a quando volete rimanerne privi, mentre la vostra anima ne è tanto assetata?</p>
<p class="C51 V25">Ho aperto la bocca e ho parlato: «Acquistatela senza denaro.</p>
<p class="C51 V26">Sottoponete il collo al suo giogo, accogliete l'istruzione. Essa è vicina e si può trovare.</p>
<p class="C51 V27">Vedete con gli occhi che poco mi faticai, e vi trovai per me una grande pace.</p>
<p class="C51 V28">Acquistate anche l'istruzione con molto denaro; con essa otterrete molto oro.</p>
<p class="C51 V29">Si diletti l'anima vostra della misericordia del Signore; non vogliate vergognarvi di lodarlo.</p>
<p class="C51 V30">Compite la vostra opera prima del tempo ed egli a suo tempo vi ricompenserà».</p>
</div>
</div>
<div class="edizione DIODATI">
<div class="libro Sir">
<p class="CCAPITOLO VVERSO">TESTO</p>
</div>
</div>
<div class="edizione RIVEDUTA">
<div class="libro Sir">
<p class="CCAPITOLO VVERSO">TESTO</p>
</div>
</div>
<div class="edizione LECTIO">
<div class="libro Sir">
<p class="CCAPITOLO VVERSO">TESTO</p>
</div>
</div>
</div>
</body>
</html>
